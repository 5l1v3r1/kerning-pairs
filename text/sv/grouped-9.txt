
En dvärgplanet är enligt Internationella astronomiska unionens (IAU) definition en himlakropp, som ligger i en bana kring solen, har en tillräckligt stor massa för att göras rund av sin egen gravitation, men som samtidigt inte har rensat undan alla planetesimaler kring sin egen omloppsbana och som inte är en måne. En planet måste alltså ha tillräcklig massa för att övervinna stelkroppskrafterna och uppnå hydrostatisk jämvikt. Dvärgplaneter ska inte förväxlas med småplaneter.
Begreppet dvärgplanet infördes 2006 som en del av den tredelade kategoriseringen av himlakroppar med en bana runt solen. Orsaken till omkategoriseringen var upptäckten av ett flertal transneptunska objekt som konkurrerade med Pluto i storlek och slutligen upptäckten av Eris, som man inledningsvis till och med trodde var större. Detta innebar att en dvärgplanet blev ett mellanting mellan en konventionell planet och småplaneter som till exempel asteroider. Den officiella definitionen som antogs av IAU 2006 har både hyllats och kritiserats och är än i dag ifrågasatt av vissa forskare.
IAU erkänner för närvarande fem dvärgplaneter: Ceres, Pluto, Haumea, Makemake och Eris.  Emellertid har endast Pluto och Ceres observerats tillräckligt noggrant för att påvisa att de stämmer in på definitionen. Eris har accepterats som dvärgplanet eftersom den är större än Pluto, men detta gjorde att Plutos massa blev brytpunkten för transneptunska dvärgplaneter (plutoider). Därefter beslutade IAU att ej namngivna transneptunska objekt med en absolut magnitud mindre än +1 (och därigenom en teoretisk minsta diameter på 839 km) ska namnges under antagande att de är dvärgplaneter. Vid tidpunkten fanns endast två kända sådana objekt, Makemake och Haumea. Dessa namngavs och förklarades sedan som dvärgplaneter.
Den amerikanske astronomen Michael E. Brown spekulerar i att ytterligare minst 40 kända objekt i solsystemet kan vara dvärgplaneter, och uppskattar att upp till 200 dvärgplaneter kan upptäckas då hela regionen känd som Kuiperbältet utforskas och att antalet rentav kan vara så stort som 2 000 om objekt utanför Kuiperbältet tas med i beräkningarna. Hur himlakroppar med liknande attribut i andra solsystem ska benämnas är ännu inte bestämt, men om de var påvisbara skulle de inte betraktas som planeter.
Före de upptäckter som gjorts sedan 1992 och framåt hade astronomer inget behov av en formell definition av en planet. Då Pluto upptäcktes 1930 ansåg astronomer att solsystemet hade nio planeter, tillsammans med tusentals mindre himlakroppar som asteroider och kometer. I nära 50 år ansågs Pluto vara större än Merkurius, men då Plutos måne Charon upptäcktes 1978 blev det möjligt att mäta Plutos massa noggrant och det visade sig att den faktiska massan var betydligt mindre än den ursprungliga uppskattningen. Pluto visade sig bara ha en tjugondel av Merkurius massa och en femtedel av månens, vilket definitivt gjorde Pluto till den minsta planeten i solsystemet. Trots detta var Pluto mer än tio gånger tyngre än det största objektet i asteroidbältet, Ceres. Vidare visade sig Pluto ha många ovanliga egenskaper såsom en stor omloppsexcentricitet och en hög banlutning, vilket gjorde Pluto till en himlakropp som skiljde sig avsevärt mot övriga planeterna i solsystemet.1992 började astronomer upptäcka objekt i samma region som Pluto (det som i dag kallas Kuiperbältet) och några ännu längre bort. Många av dessa objekt delade samma omloppsbana och Pluto började ses som den största medlemmen i en ny klass av himlakroppar, plutino. Detta fick vissa astronomer att sluta kalla Pluto för en planet. Många termer såsom småplanet, subplanet och planetoid började användas för de himlakroppar som idag kallas dvärgplaneter. Fram till och med 2005 omnämndes ytterligare tre himlakroppar med massa och omloppsbana som liknade Plutos (Quaoar, Sedna och Eris) i vetenskaplig litteratur. Det stod klart att man antingen var tvungen att klassificera även dessa som planeter, eller omklassificera Pluto. Många astronomer insåg även att man troligen skulle hitta ytterligare objekt som Pluto och att antalet planeter skulle börja öka snabbt om Pluto fortsatt skulle vara kvar i kategorin.År 2006 fastslogs det att Eris (då känd som 2003 UB313) var något större än Pluto och några rapporter hänvisade inofficiellt till den som den tionde planeten. På grund av detta väcktes heta debatter kring frågan i IAU:s generalförsamling i augusti 2006. IAU:s ursprungliga förslag inkluderade Charon, Eris och Ceres i listan över planeter. Ett flertal astronomer invände mot detta förslag och den uruguayanska astronomen Julio Ángel Fernández tog fram ett nytt förslag, i vilket en mellankategori togs fram för himlakroppar som var tillräckligt stora för att bli runda, men som inte hade rensat sin omloppsbana från planetesimaler. Detta förslag inkluderade Pluto, Ceres och Eris i den nya kategorin, då de inte rensat sina omloppsbanor.IAU:s slutliga resolution antog detta system med tre kategorier för himlakroppar med sin omloppsbana runt solen. Fernández föreslog att dessa mellanting skulle kallas planetoider, men IAU:s division III-sammanträde röstade enhälligt för att kalla dessa för dvärgplaneter. Resolutionen löd i sin helhet (fritt översatt):
Även om det fanns vissa frågetecken kring hur planeter i andra solsystem skulle komma att klassificeras, beslöt man att inte fatta något beslut i frågan förrän en sådan himlakropp observerats.IAU:s resolution 6A från 2006 erkände Pluto som en prototyp för en ny kategori av transneptunska objekt. Namnet och den exakta naturen för den här kategorin specificerades inte utan bordlades för senare diskussion inom IAU. I debatten som ledde fram till resolutionen benämndes dessa objekt både som plutoner och plutonska objekt, men inget av dessa namn fick fortsatt användning. Den 11 juni 2008 tillkännagav IAU:s styrelse namnet, plutoid, och en definition: alla transneptunska dvärgplaneter är plutoider. En månad senare, 18 juli 2008, omklassificerade arbetsgruppen för solsystemets nomenklatur den himlakropp som då var känd som (136472) 2005 FY9 som en dvärgplanet, och gav den namnet Makemake.
Alan Stern och Harold F. Levison introducerade en parameter Λ, som uttrycker sannolikheten för ett möte som resulterar i en avvikelse i omloppsbana. Värdet på parametern i Sterns modell är proportionell mot massan i kvadrat och omvänt proportionell mot perioden. Detta värde kan användas för att uppskatta en himlakropps kapacitet att rensa området kring dess omloppsbana. En lucka på fem tiopotenser i Λ hittades mellan de minsta stenplaneterna och de största asteroiderna och Kuiperbältets objekt (tredje kolumnen i tabellen över planetära diskriminanter till höger).Utifrån denna parameter argumenterade Steven Soter med fler astronomer för en åtskillnad mellan dvärgplaneter och de andra åtta planeterna baserad på deras oförmåga att "rensa området kring dess omloppsbana"; planeter kan rensa området kring sin omloppsbana från mindre himlakroppar genom kollision, infångande, eller störningar i gravitationen, medan dvärgplaneter saknar massan för att göra detta. Med andra ord, Soter föreslog en parameter som han kallade planetär diskriminant, betecknad med symbolen µ (my), som representerar en experimentell mätning av den faktiska graden av "renhet" i området kring omloppsbanan (där µ beräknas genom att dividera massan hos himlakroppen i fråga med den total massan hos himlakropparna som delar dess omloppsområde). Det finns ett flertal andra sätt att försöka skilja mellan planeter och dvärgplaneter, men 2006 års definition utgår från det här konceptet.
Då en himlakropp uppnår hydrostatisk jämvikt finns det ingen obalans i gravitationen på dess yta. Skulle ett lager av vätska placeras på denna yta skulle det bilda ett vätskelager med samma form, förutom mindre avvikelser i form av kratrar och sprickor. Detta innebär inte att himlakroppen är en sfär; ju snabbare en kropp rör sig desto mer formas kroppen som en rotationsellipsoid, men sådana krafter påverkar även en vätskeyta. Ett extremt exempel på icke-sfärformad himlakropp i hydrostatisk jämvikt är Haumea, som är dubbelt så bred som den är lång.
Några gränsvärden för massa och storlek hos dvärgplaneter har ännu inte specificerats av IAU. Det finns ingen övre gräns och en himlakropp som är större och massivare än Merkurius, men som inte har rensat området kring sin omloppsbana skulle klassificeras som en dvärgplanet. Den lägre gränsen bestäms av kraven för att uppnå hydrostatisk jämvikt, men storleken eller massan för vilken en himlakropp uppnår denna form beror på dess sammansättning och termiska historia. Det första utkastet till IAU:s resolution 2006 omdefinierade formen för hydrostatisk jämvikt till något som gäller "för himlakroppar med en massa över 5×1020 kg och en diameter större än 800 km, men detta bibehölls inte i det slutliga förslaget.
Empiriska observationer antyder att den undre gränsen kan variera beroende på himlakroppens sammansättning. Exempelvis är Ceres den enda himlakroppen i asteroidbältet som man idag vet har formats rund av sin egen gravitation (även om Vesta kan ha varit det tidigare). Det har därför föreslagits att gränsen där andra steniga himlakroppar likt Ceres avrundas bör ligga runt 400 km i diameter. Mike Brown (en ledande forskare inom det här området och Eris upptäckare) föreslog att den undre gränsen för en isdvärgplanet troligen ligger någonstans under 400 km.Det är ännu inte klart i vilken grad en avvikelse från en perfekt hydrostatisk jämvikt är tolererbar, eller om det räcker med att objektet uppnått jämvikt för att inkluderas. Alla fasta kroppar i solsystemet, såsom Japetus med sina berg och Mars med sin sköld av vulkaner, avviker till viss del. Detta är avgörande när det gäller asteroiden 4 Vesta, som kan ha avvikit från jämvikt på grund av ett stort nedslag som avlägsnade delar av ena halvklotet.
I och med 2009 har IAU klassificerat fem himlakroppar som dvärgplaneter. Två av dessa, Ceres och Pluto, vet man uppfyller kraven genom direkt observation. De andra tre, Eris, Haumea och Makemake, antas vara dvärgplaneter baserat på matematisk modeller eller, i Eris fall, är större än Pluto och därigenom kvalificerar sig på grund av sin storlek.
Ceres  – upptäcktes den 1 januari 1801 (45 år före Neptunus) och ansågs vara en planet i halvt sekel innan den omklassificerades som en asteroid. Ceres klassificerades som en dvärgplanet den 13 september 2006.
Pluto  – upptäcktes den 18 februari 1930 och var klassificerad som planet i 76 år. Pluto omklassificerades som en dvärgplanet den 24 augusti 2006.
Eris – upptäcktes den 21 oktober 2003. I media kallades den för den "tionde planeten". Eris blev antagen som dvärgplanet 13 september 2006.
Makemake – upptäcktes den 31 mars 2005 och blev antagen som dvärgplanet den 11 juli 2008.
Haumea – upptäcktes den 28 december 2004 och blev antagen som dvärgplanet den 17 september 2008.De första rymdsonder som utforskat någon dvärgplanet var NASA:s Dawn och New Horizons, som år 2015 gått in i omloppsbana runt Ceres respektive planeras passera Pluto. Dawn hade dessförinnan även observerat en annan asteroid "på gränsen till" dvärgplanet, Vesta, år 2011.
Likt det som inträffade med Ceres, kan de tre näst största himlakropparna i asteroidbältet - Vesta, Pallas, and Hygiea - komma att klassificeras som dvärgplaneter om det visas att de formats av hydrostatisk jämvikt. Om än osäkert, visar nuvarande data att detta är osannolikt för Pallas och Hygiea. Vesta verkar emellertid enbart att ha avvikit från hydrostatisk jämvikt på grund av ett stort nedslag som ägt rum innan den tog form; definitionen av en dvärgplanet tar inte upp denna fråga. Rymdsonden Dawn beräknas träda in i Vestas omloppsbana 2011 och hjälpa till att klargöra frågan.Statusen för Charon (nu ansedd vara en måne till Pluto) är fortsatt osäker, då det för närvarande inte finns någon klar definition som skiljer ett månsystem från ett binärt (dubbelplanet-) system. Det ursprungliga utkastet till resolution 5  som presenterades för IAU uppgav att Charon kunde komma att klassificeras som en planet på grund av att:
Charon kretsar med Pluto kring ett gemensamt barycentrum beläget mellan de två himlakropparna (snarare än inuti en av himlakropparna) eftersom Charons massa inte är obetydlig i förhållande till Pluto.Den definitionen var dock inte kvar i IAU:s slutliga resolution och det är okänd huruvida den kommer att tas upp för framtida diskussion.
Många transneptunska objekt (TNO) antas ha iskärnor och behöver troligen bara en diameter på cirka 400 km - 3 % av jordens - för att uppnå hydrostatisk jämvikt, vilket skulle göra dem till dvärgplaneter i plutiodklassen. Trots att bara grova uppskattningar på dessa objekts diametrar finns tillgängliga, antas det att ytterligare 42 himlakroppar bortom Neptunus (förutom Pluto och Eris) troligen är dvärgplaneter. Ett forskarlag undersöker ytterligare 30 sådana objekt och tror att det totala antalet kommer visa sig vara runt 200 stycken i Kuiperbältet och många fler bortom det.Tancredi & Favre (2008) försökte uppskatta vilka TNO som kan komma att klassificeras som dvärgplaneter, baserat både på mätdata och data från ljuskurvor. De föreslog att nio av kandidaterna skulle antas vara dvärgplaneter. Sex av dessa har uppskattats vara minst 900 km i diameter, vilket är den beräknade storleken på den minsta kända dvärgplaneten, Ceres. Detta har även en tionde kandidat, 2002 AW197. De tio huvudsakliga kandidaterna är:
Totalt 19 kända månar är massiva nog att formas runda av sin egen gravitation. Dessa himlakroppar har inga fysiska egenskaper som skiljer dem från dvärgplaneter, men anses inte tillhöra denna kategori då de inte har någon direkt omloppsbana kring solen. Dessa är jordens måne, Jupiters fyra galileiska månar (Io, Europa, Ganymedes och Callisto), Saturnus sju månar (Mimas, Enceladus, Tethys, Dione, Rhea, Titan och Iapetus), Uranus fem månar (Miranda, Ariel, Umbriel, Titania och Oberon), Neptunus måne (Triton) och Plutos måne (Charon).
I det omedelbara efterspelet efter IAU:s definition av dvärgplaneten, uttryckte ett antal forskare (inte minst från USA) uppfattningar som avvek från IAU:s resolution. Kampanjerna mot beslutet innehöll bland annat spridning av bildekaler och T-shirtar. Mike Brown (Eris upptäckare) stödde dock beslutet om att minska antalet planeter till åtta.NASA har meddelat att de kommer utgå från de nya riktlinjer som tagits fram av IAU. Emellertid har Alan Stern, chef för NASA:s New Horizons, avvisat den nuvarande IAU-definitionen för planeter, både vad gäller att definiera dvärgplaneter som något annat än en form av planeter och även vad gäller att utgå från omloppsbanans struktur (istället för inre kännetecken) för att definiera objekt som dvärgplaneter. Därför betraktar han och hans team fortfarande Pluto som den nionde planeten.
Den här artikeln är helt eller delvis baserad på material från engelskspråkiga Wikipedia

Ealdred (eller Aldred), död 11 september 1069, var abbot i Tavistock, biskop av Worcester och ärkebiskop av York i anglosaxiska England. Efter att ha blivit munk vid klostret i Winchester utsågs han till abbot av Tavistocks abbotstift runt 1027. År 1046 blev han utsedd till biskopsämbetet i Worcester. Vid sidan av sina biskopliga plikter tjänade Ealdred den engelske kungen Edvard Bekännaren som diplomat och militär ledare. Han arbetade för att få kungens släkting Edvard Landsflyktingen tillbaka till England från Ungern för att säkra en arvinge åt den barnlösa kungen. Han genomförde även en pilgrimsfärd till Jerusalem och blev därmed den förste engelska biskopen att göra så. Som föreståndare över Herefords stift involverades han i ett krig mot walesarna. Engelsmännen led två förluster innan en förlikning kunde nås med den walesiska härskaren Gruffydd ap Llywelyn.
År 1060 valdes Ealdred till ärkebiskopsämbetet i York, men hade svårigheter med att få ett påvligt godkännande av sin utnämning och fick det först sedan han lovat att inte vara biskop i York och Worcester samtidigt. Han bidrog till att få Wulfstan utsedd till sin efterträdare i Worcester. Under sitt arkiepiskopat byggde och smyckade han kyrkor i sitt stift och arbetade för att förbättra sitt prästerskap genom att hålla ett koncilium som publicerade bestämmelser för prästerskapet.
Några källor säger att det efter kung Edvards död 1066 var Ealdred som krönte Harald Godwinson till Englands kung. Ealdred stödde Harald Godwinson som kung, men när Harald besegrades vid Slaget vid Hastings backade han upp Edgar the Aetheling varpå han godkände Vilhelm Erövraren, hertigen av Normandie och en avlägsen släkting till Edvard Bekännaren. Ealdred krönte Vilhelm erövraren på juldagen 1066. Ealdred stödde kyrkorna och klostren i sitt stift med gåvor och tillbyggnader.
Ealdred föddes förmodligen i västra England och kan vara en släkting till Lyfing, hans företrädare som biskop i Worcester. Hans familj, som kom från Devonshire, kan ha varit välbärgade. En annan släkting var Wulfstan som under Ealdreds påverkan blev abbot i Gloucester. Ealdred var munk i domkapitlet på katedralen i Winchester innan han blev abbot i Tavistock omkring 1027, ett ämbete som han innehade fram till cirka 1043. Även efter att han lämnat abbotsämbetet i Tavistock behöll han två egendomar från abbotsstiftet ända fram till sin död. Under sin tid som abbot stödde han abbotsstiftet med gåvor. Den medeltida krönikören William av Malmesbury skrev att dessa gåvor var utmärkta och många. Inga samtida dokument som handlar om Ealdreds tid som abbot har återfunnits.Ealdred blev biskop 1046, vilket han var fram till sin avgång år 1062. Han kan ha agerat andrebiskop till sin företrädare Lyfing innan han formellt blev biskop. Lyfing dog den 26 mars 1046 och Ealdred blev biskop i Worcester kort därefter. Emellertid fick inte Ealdred de andra två stiften som Lyfing hade haft, nämligen Crediton och Cornwall. Edvard Bekännaren gav dessa till Leofrick, som blev biskop i båda stiften år 1050.
Ealdred var en av Edvard Bekännarens rådgivare och var ofta involverad i det kungliga styret. Han var också en militär ledare och år 1046 ledde han en framgångslös expedition mot walesarna. Denna expedition var en hämndaktion mot ett walesiskt plundringståg som letts av de tre walesiska härskarna Gruffydd ap Rhydderch, Rhys ap Rhydderch och Gruffydd ap Llywelyn. Ealdreds expedition förrådes av några walesiska soldater som tjänade engelsmännen och Ealdred besegrades.År 1050 reste Ealdred till Rom i ett kungligt ärende, vilket uppenbarligen gjordes för att säkra påvligt bifall för att flytta sätet av biskopsdömet i Crediton till Exeter. Det kan också ha varit för att frigöra kungen från ett löfte att göra en pilgrimsfärd. Under tiden Ealdred var i Rom medverkade han i ett påvligt råd tillsammans med sin kollega, den engelske biskopen Herman. Under samma år (efter att Ealdred återvänt till England) mötte han Sweyn, son till Godwin, earl av Wessex, och förmodligen benådade han Sweyn för att ha rövat bort abbedissan av Leominsters abbotstift år 1046. Genom Ealdreds medling återinsattes Sweyn som earl, en titel han hade förlorat efter att ha rövat bort abbedissan och mördat sin bror Beorn. Ealdred hjälpte inte bara Sweyn för att han var en anhängare till Earl Godwins familj utan även för att Sweyns earlskap var nära hans biskopsämbete. Så sent som 1049 allierade sig irländska angripare med Gruffydd ap Rhydderch för att anfalla längs floden Usk. Ealdred försökte jaga bort de anfallande krigarna, men besegrades återigen av walesarna. Nederlaget underströk Ealdreds behov av en stark earl i närheten av sitt biskopsämbete för att skydda detta mot anfall. Vanligtvis skulle biskopen av Hereford ha lett försvaret i earlen av Herefords frånvaro, men då ämbetsinnehavaren Athelstan år 1049 hade blivit blind tog Ealdred över rollen som försvarare.
Earl Godwins uppror mot kungen år 1051 var ett nederlag för Ealdred som var en anhängare av earlen och hans familj. Ealdred var närvarande vid det kungliga rådet i London som utvisade Godwins familj. Ealdred sändes senare samma år för att stoppa Harald Godwinson och hans bröder då de flydde från England efter deras faders bannlysning. Ealdred misslyckades med sin uppgift och sades inte kunna eller vilja fånga bröderna Godwinson. Bannlysningen av Ealdreds skyddspatron kom strax efter den dåvarande ärkebiskopen av York, Ælfric Puttocs, död. York och Worcester hade länge haft nära band. Ealdred ville bli ärkebiskop av York efter Ælfric Puttocs död, men i och med hans skyddspatrons död utsåg kungen istället Cynesige, som tidigare hade varit en kunglig kaplan. I september 1052 återvände Earl Godwin från sin exil och hans familj fick tillbaka den makt de tidigare hade haft. Mot slutet av 1053 hade kungen fått tillbaka sitt förtroende för Ealdred. Vid ett tillfälle påstods Ealdred ha följt med Swein på en pilgrimsfärd till det heliga landet, men bevis för detta saknas.År 1056 sände Edvard Bekännaren Ealdred till Tyskland för att få Henrik III:s hjälp med att få hem Edvard Landsflyktingen, son till Edmund Järnsida. Edmund, som härskade 1016, var en äldre halvbror till Edvard Bekännaren och Edmunds son Edvard Landsflyktingen var i Ungern med Andreas I av Ungern. Edvard Landsflyktingen lämnade England som småbarn efter sin faders död och Knut den stores utnämnande till kung över England.
I detta uppdrag lyckades Ealdred någorlunda och han fick insikt i hur den tyska kyrkan fungerade under ett års vistelse där tillsammans med Hermann II, ärkebiskop i Köln. Ealdred var också imponerad av byggnaderna han såg och senare införlivade han några av de tyska stilarna i sina egna byggen. Huvudmålet med uppdraget var att säkra Edvard Landsflyktingens återkomst till England, vilket dock misslyckades på grund av att Henrik III:s relation med ungrarna var spänd och att kejsaren var oförmögen eller ovillig att hjälpa Ealdred. Ealdred lyckades dock upptäcka att Edvard Landsflyktingen var vid liv och hade en plats i det ungerska styret. Även om vissa källor säger att Ealdred deltog vid kröningen av Henrik IV så är detta inte möjligt, då Ealdred vid detta datum var i England och invigde en abbot.Ealdred återvände till England 1055 och tog med sig en kopia av Pontificale Romano-Germanicum, vilket är ett antal liturgier. En bevarad kopia av verket har identifierats som en kopia som Ealdred ägde. Det verkar troligt att en kontinental uppsättning förordningar för hur sekulariserade korherrar ska uppföra sig i samhället introducerades i England av Ealdred någonstans före 1059. Förmodligen tog han med sig dessa förordningar från Tyskland, möjligtvis i samförstånd med Harald Godwinson.Efter Ealdreds återkomst till England tog han kontroll över biskopsämbetena i Hereford och Ramsbury. Ealdred administrerade också över Winchcombes och Gloucester abbotsstift. Författarna av boken Handbook of British Chronology Third Edition påstår att han var biskop i Hereford från 1056 till 1060, men andra källor säger att han endast administrerade ämbetet medan det var ledigt eller att han var biskop i Hereford från 1055 till 1060. Ealdred involverades i biskopsämbetet i Ramsbury efter att dess biskop Herman hamnade i dispyt med Edvard Bekännaren om förflyttningen av hans biskopssäte till Malmesburys abbotsstift; Herman önskade flytta sitt säte, men Edvard vägrade ge tillåtelse till förflyttningen. Ealdred var nära vän till Herman och hans familj och Herman har kallats för "Ealdreds alter ego". Enligt den medeltide krönikören John av Worcester gavs Ealdred biskopsämbetet i Ramsbury medan Herman var utanför Englands gränser. Herman återvände sedan 1058 och fortsatte då sitt biskopsämbete. Det finns inga samtida dokument som bevisar Ealdreds administrering av Ramsbury.
Kungen återanställde Ealdred som diplomat 1056 när han assisterade Harald Godwinson och Leofgar av Hereford vid förhandlingarna med walesarna. Edvard Bekännaren skickade efter Ealdred sedan Leofgar hade avlidit, vilket skedde då han attackerade Gruffyd ap Llywelyn på kungens begäran. Leofgar förlorade slaget och sitt liv och Edvard var tvungen att be om fred. Även om detaljer från förhandlingarna med walesarna saknas svor Gruffyd ap Llywelyn sin lojalitet till kung Edvard, men eden kanske inte förde med sig några förpliktelser för Gruffyd. Exakta villkor för underkastelsen är inte kända, men Gruffydd behövde inte assistera kung Edvard i krig eller medverka i hans styre. Ealdred belönades med biskopsämbetet i Hereford, vilket han höll fram till 1061, och han blev även utsedd till ärkebiskop i York. Stiftet hade genomlidit ett allvarligt anfall från walesarna år 1055 och under hans mandatperiod fortsatte Ealdred att bygga upp domkyrkan. Ealdred beviljades mandatet då området behövde någon med erfarenhet från walesarna som styrde det.1058 gjorde Ealdred en pilgrimsfärd till Jerusalem och han var den förste engelska biskopen som gjort så. Han reste genom Ungern och den Anglosaxiska krönikan påstod att han "reste till Jerusalem i ett sådant skick som ingen hade gjort före honom". Medan han var i Jerusalem gav han en kalk av guld till den heliga gravens kyrka. Det är möjligt att han reste genom Ungern för att arrangera Edvard Landsflyktingen och hans familjs återvändo till England. En annan möjlighet är att han sökte efter andra möjliga arvtagare till Edvard Bekännaren. Det är inte säkert exakt när Edvard Bekännarens familj återvände till England så det är en möjlighet att de återvände med Ealdred år 1058.Väldigt lite dokumentation finns tillgängligt från Ealdreds tid som biskop i Worcester. Enbart fem kontrakt han skrev finns kvar och alla är daterade mellan åren 1051 till 1053. Två senare kontrakt finns i Hemmings arkiv, men då enbart som kopior. Hur styret av Worcesters stift sköttes när Ealdred var utomlands är okänt, även om det verkar som att Wulfstan skötte de religiösa plikterna i stiftet. På den ekonomiska sidan påstår Chronicon Abbatiae de Evesham att Aethelwig styrde över Worcester innan han blev abbot i Evesham år 1058.
Yorks ärkebiskop Cynesige dog den 22 december 1060 och Ealdred valdes till ny ärkebiskop på juldagen samma år. Även om en biskop utsågs omedelbart i Hereford utsågs ingen till ämbetet i Worcester och det verkar som att Ealdred ämnade behålla Worcester samtidigt som York, likt flera föregångare hade gjort. Det fanns ett antal anledningar till detta varav en var det politiska, då Englands kung hellre utsåg biskopar från södra England än från norra för att motverka den nordliga tendensen till separatism. En annan anledning var att York inte var ett välmående stift, vilket Worcester var. Att samtidigt hålla Worcester och York gjorde att ärkebiskopen kunde försörja sig själv.År 1061 reste Ealdred till Rom för att få pallium, vilket var symbolen som visade ärkebiskopens befogenheter. Tillsammans med Ealdred reste Tostig Godwinson, en annan son till earl Godwin, som nu var earl över Northumbria. När Ealdred kom fram till Rom anklagades han emellertid för att ha köpt simoni, eller kyrkliga ämbeten, och hans upphöjelse i York vägrades av Nicolaus II som också avsatte honom från Worcester. Ryktena att Ealdred avsattes kom från Vita Edwardi, en berättelse om Edvard Bekännarens liv, medan Vita Wulfstani (som var en redogörelse för Wulfstans liv) menade att Nicolaus II vägrade Ealdred palliumet tills en ersättare för Worcester utlovades. Krönikören John av Worcester nämner ingenting om problemen i Rom och under diskussioner om tillsättandet av Wulfstan säger han att Wulfstan valdes fritt och enhälligt av folket och prästerskapet. Han påstår också att Stigand, ärkebiskopen av Canterbury, vid tillsättningen av Wulfstan hade fått ett löfte från Ealdred att varken han eller hans efterträdare skulle göra anspråk på någon jurisdiktion över stiftet Worcester. Med tanke på att John av Worcester skrev krönikan efter utbrottet av Canterbury-Yorks krig om herravälde anses historien som säger att Ealdred avsade sig alla anspråk på Worcester suspekt.Av någon anledning gav Ealdred upp ämbetet i Worcester år 1062 när påvliga legater ankom till England för att hålla ett råd och säkerställa att Ealdred avträdde från ämbetet. Detta hände vid påsken 1062. Ealdred efterträddes av Wulfstan som valdes av Ealdred, men John av Worcester berättar att Ealdred hade svårt att välja mellan Wulfstan och Aethelwig. Legaterna hade uppmanat att Wulfstan skulle väljas på grund av hans fromhet. På grund av att Stigands, ärkebiskopen av Canterbury, ställning var osäker sökte Wulfstan efter invigning som biskop av Ealdred och fick detta. Normalt sett skulle Wulfstan ha gått till ärkebiskopen av Canterbury, då stiftet Worcester var i regionen Canterbury. Även om Ealdred gav bort biskopsämbetet var utnämnandet av Wulfstan till biskop något som tillät Ealdred att fortsätta sin påverkan på biskopsämbetet. Ealdred behöll ett antal ställningar som hörde till Worcester. Även efter den normandiska erövringen kontrollerade Ealdred några händelser i Worcester och det var Ealdred, och inte Wulfstan, som motsatte sig Urse d'Abetots försök att utöka Worcesters slott in i katedralen efter den normandiska erövringen.Under tiden som Ealdred var ärkebiskop byggde han i Beverley och utökade byggnadsprojekten som startats av hans företrädare Cynesige, såväl som att reparera och utöka andra kyrkor i hans stift. Han byggde också matsalar för kanikerna i York och Southwell. Han var också den biskop som publicerade kyrkliga lagstiftningar under Edvard Bekännarens styre. Han höll även ett kyrkomöte över sitt prästerskap någon gång innan 1066.
Den medeltida krönikören John of Worcester påstod att Ealdred krönte Harald Godwinson år 1066, även om de normandiska krönikörerna nämner Stigand som förrättande präst. Då Ealdred tidigare hade visat sitt stöd för familjen Godwinson antar de flesta källor att John of Worcester har rätt. Eftersom Harald inte tillät Stigand att helga en av earlens kyrkor är det inte troligt att Harald skulle ha tillåtit Stigand att utföra en av de mer viktiga kungliga kröningarna. Ealdred och Harald stod varandra nära och Ealdred stödde Haralds anbud om att bli kung. Ealdred kan ha följt med Harald när han reste till York för att säkra stödet hos de nordliga magnaten strax efter Haralds invigning.Enligt den medeltida krönikören Geoffrey Gaimar anförtrodde Harald krigsbytet från Harald Hårdråde till Ealdred efter slaget vid Stamford Bridge. Gaimar hävdade att Harald Godwinson gjorde det för att han hörde talas om Vilhelm Erövraren som anlände till England och att han var tvungen att skynda söderut för att slå tillbaka honom. Efter slaget vid Hastings, där Harald Godwinson dog, var Ealdred en av dem som försökte upphöja Edgar the Aetheling, Edvard Landsflyktingens son, till kung men till sist underkastade han sig Vilhelm Erövraren vid Berkhamsted. John of Worcester säger att de som stödde Edgar tvekade om vad de skulle göra när Vilhelm Erövraren ödelade landsbygden, vilket ledde till Ealdred och Edgars underkastelse till Vilhelm.Ealdred krönte Vilhelm Erövraren till kung den 25 december 1066. En förnyelse i Vilhelms invigning var att innan den faktiska kröningen frågade Ealdred den samlade folkmassan på engelska om det var deras önskan att Vilhelm skulle krönas till kung. Biskopen i Coutances gjorde då samma sak, men på normandiska. I mars 1067 tog Vilhelm Ealdred med sig när han återvände till Normandie, då tillsammans med de andra engelska cheferna Earl Edwin, Earl Morcar, Edgar the Aetheling och Stigand. Vid pingst 1068 utförde Ealdred invigningen av Matilda, Vilhelms fru. År 1069, när de nordliga undervasallerna gjorde uppror mot Vilhelm och försökte göra Edgar the Aetheling till kung, fortsatte Ealdred att stöda Vilhelm. Ealdred kan ha haft en aktiv roll i försöken att lugna ned de nordiska rebellerna under 1068 och 1069. Krönikören William of Malmesbury skrev ned en berättelse om att när sheriffen av Worcester, Urse d'Abetot, kom fram till kyrkogården vid den nuvarande katedralen i Gloucester ska Ealdred ha uttalat en förbannelse över honom. Ealdred var tillbaka i York runt 1069 där han dog den 11 september 1069 och han begravdes i sin biskopliga katedral.
Ealdred var en av få inhemska engelsmän som Vilhelm Erövraren verkar ha litat på och hans död ledde till färre försök att integrera engelsmännen i administrationen, även om sådana försök inte upphörde helt. År 1070 hölls ett kyrkoråd i Westminster och ett antal biskopar avsattes. 1073 fanns det bara två engelsmän kvar i de biskopliga sätena och två år efter Vilhelm Erövrarens död fanns det bara en, nämligen Wulfstan II i Worcester.Ealdred gjorde mycket för att upprätta disciplin i klostren och kyrkorna under sin befogenhet, och han var frisinnad med gåvor till kyrkorna i sitt stift. Han byggde munkklostret St Peter i Gloucester (som idag är katedralen i Gloucester, även om inget av Ealdreds bygge kvarstår idag), följt av delar av hans ämbete i Worcester. Han reparerade också en stor del av Beverley Minster i stiftet York, där han lade till ett presbyterium och ett ovanligt praktfullt tak. Han lade även till en predikstol i tysk stil gjord av brons, guld och silver, likt andra frikostiga dekorationer som lades till i viktiga kyrkor under åren före erövringen.Ealdred uppmuntrade Folcard, en munk i Canterbury, att skriva The Life of St John of Beverley. Det var en del av Ealdreds främjande av den år 1037 helgonförklarade John av Beverleys sekt. Flera historiker anser att Ealdred var en gammalmodig biskop. Andra påstår att han upphöjde Yorks stift från dess tidigare lantliga tillstånd. Han var även känd för sin generositet och för sina diplomatiska och administrativa talanger.
Den här artikeln är helt eller delvis baserad på material från engelskspråkiga Wikipedia, Ealdred (archbishop), 22 maj 2009.
Barlow, Frank (1970) (på engelska), Edward the Confessor, Berkeley: University of California Press, ISBN 0-520-01671-8 
Barlow, Frank (1979:a) (på engelska), The English Church 1000–1066: A History of the Later Anglo-Saxon Church, New York: Longman, ISBN 0-582-49049-9 
Barlow, Frank (1979:b) (på engelska), The English Church 1066–1154: A History of the Anglo-Norman Church, New York: Longman, ISBN 0-582-50236-5 
Barlow, Frank (2003) (på engelska), The Godwins: The Rise and Fall of a Noble Dynasty, London: Pearson/Longman, ISBN 0-582-78440-9 
Bates, David (2001) (på engelska), William the Conqueror, Stroud, Storbritannien: Tempus, ISBN 0-7524-1980-3 
Blair, John P. (2005) (på engelska), The Church in Anglo-Saxon Society, Oxford: Oxford University Press, ISBN 0-19-921117-5 
Brooks, Nicholas (1984) (på engelska), The Early History of the Church of Canterbury: Christ Church from 597 to 1066, London: Leicester University Press, ISBN 0-7185-0041-5 
Darlington, R.R. (1936), ”Ecclesiastical Reform in the Late Old English Period (avgift krävs)” (på engelska), The English Historical Review:  385-428, http://links.jstor.org/sici?sici=0013-8266(193607)51%3A203%3C385%3AERITLO%3E2.0.CO%3B2-Y, läst 5 juli 2009 
Dodwell, C.R. (1982) (på engelska), Anglo-Saxon Art, A New Perspective, Manchester: Manchester University Press, ISBN 071900926X 
Douglas, David C. (1964) (på engelska), William the Conqueror: The Norman Impact Upon England, Berkeley: University of California Press 
Fleming, Robin (2004) (på engelska), Kings & Lords in Conquest England, Cambridge: Cambridge University Press, ISBN 0-521-52694-9 
Fryde, E.B.; Greenway, D. E.; Porter, S.; Roy, I. (1996) (på engelska), Handbook of British Chronology, Cambridge: Cambridge University Press, ISBN 0-521-56350-X 
Greenway, Diana E. (1999) (på engelska), Fasti Ecclesiae Anglicanae 1066–1300: Volume 6: York: Archbishops, Institute of Historical Research, arkiverad från ursprungsadressen  den 2011-08-09, https://web.archive.org/web/20110809060617/http://british-history.ac.uk/report.aspx?compid=8457, läst 2 februari 2009 
Harper-Bill, Christopher (2002) (på engelska), A Companion to the Anglo-Norman World, "The Anglo-Norman Church", Woodbridge: Boydell, s. 165-190, ISBN 978-184383-341-3 
Hindley, Geoffrey (2006) (på engelska), A Brief History of the Anglo-Saxons: The Beginnings of the English Nation, New York: Carroll & Graf Publishers, ISBN 978-0-78671-738-5 
Huscroft, Richard (2005) (på engelska), Ruling England 1042–1217, London: Pearson/Longman, ISBN 0-582-84882-2 
King, Vanessa (1996) (på engelska), Anglo-Norman Studies XVIII: Proceedings of the Battle Conference 1995, "Ealdred, Archbishop of York: The Worcester Years", Woodbridge: Boydell, s. 124-137, ISBN 0-85115-666-5 
Knowles, David (1976) (på engelska), The Monastic Order in England: A History of its Development from the Times of St. Dunstan to the Fourth Lateran Council, 940–1216, Cambridge: Cambridge University Press, ISBN 0-521-05479-6 
Lapidge, Michael (1983), ”Ealdred of York and MS. Cotton Vitellius E.XII” (på engelska), Yorkshire Archaeological Journal:  11-25 
Lapidge, Michael (2001) (på engelska), The Blackwell Encyclopaedia of Anglo-Saxon England, "Ealdred", Malden: Blackwell Publishing, s. 153, ISBN 978-0-631-22492-1 
Lawson, M.K. (2000) (på engelska), Cnut: England's Viking King, Stroud: Tempus Publishing, Limited, ISBN 0-7524-2964-7, OCLC 219942837 
Lawson, M.K. (2002) (på engelska), The Battle of Hastings: 1066, Stroud: Tempus, ISBN 0-7524-1998-6 
Lawson, M.K. (2004) (på engelska), Oxford Dictionary of National Biography, "Ealdred (d. 1069)", Oxford University Press, http://www.oxforddnb.com/view/article/37382, läst 11 november 2007 
Loyn, H.R. (1984) (på engelska), The Governance of Anglo-Saxon England, 500–1087, Stanford: Stanford University Press, ISBN 0-8047-1217-4 
Loyn, H.R. (2000) (på engelska), The English Church, 940–1154, Upper Saddle River: Pearson Education, ISBN 0-582-30303-6 
Mason, Emma (2004) (på engelska), House of Godwine: The History of Dynasty, London: Hambledon & London, ISBN 1-85285-389-1 
Maund, Kari L. (2006) (på engelska), The Welsh Kings: Warriors, Warlords and Princes, Stroud: Tempus, ISBN 0-7524-2973-6 
Palliser, D.M. (2004) (på engelska), Oxford Dictionary of National Biography, "John of Beverley (St John of Beverley) (d. 721)", Oxford University Press, http://www.oxforddnb.com/view/article/14845, läst 29 september 2008 
Powell, J. Enoch; Wallis, Keith (1968) (på engelska), The House of Lords in the Middle Ages: A History of the English House of Lords to 1540, London: Weidenfeld and Nicolson 
Rex, Peter (2005) (på engelska), Harold II: The Doomed Saxon King, Stroud: Tempus, ISBN 978-0-7394-7185-2 
Smith, Mary Frances; Fleming, Robin; Halpin, Patricia (2001), ”Court and Piety in Late Anglo-Saxon England” (på engelska), The Catholic Historical Review:  569-602, http://muse.jhu.edu/login?uri=/journals/catholic_historical_review/v087/87.4smith.html 
Stafford, Pauline (1997) (på engelska), Queen Emma and Queen Edith: Queenship and Women's Power in Eleventh-century England, Cambridge: Blackwell Publishers, ISBN 0-631-22738-5 
Walker, Ian (2000) (på engelska), Harold the Last Anglo-Saxon King, Gloucestershire: Wrens Park, ISBN 0-905-778-464 
Williams, Ann (2000) (på engelska), The English and the Norman Conquest, Ipswich: Boydell Press, ISBN 0-85115-708-4 
Wormald, Patrick (1999) (på engelska), The Making of English Law: King Alfred to the Twelfth Century, Cambridge: Blackwell Publishers, ISBN 0-631-22740-7 

Ebbes kraftstation, uppförd på fastigheten Stensholm 1:3 och adressen Vattenfallsvägen 10, är ett vattenkraftverk i Huskvarnafallen i Huskvarna. Kraftverket, som var i drift mellan 1906 och 1969, fungerade som energikälla åt pappersbruket Munksjö AB. Elektriciteten skickades genom en tolv kilometer lång 10 000-voltsledning från kraftverket till pappersbruket. För att klara distansen utan spänningsförluster kom ett för tiden nytt trefassystem till användning. 
År 1898 skrevs ett köpeavtal mellan Munksjö AB och Ebbes bruk, som innefattade vattenrätt, själva bruket, byggnader och markområdet. 1902 påbörjades byggarbetena med tyska AEG som byggansvarig. 1904 var kraftverket färdigbyggt och 1906 övergick det till Munksjö AB. Kraftverket hade den fjärde största utnyttjade fallhöjden i Sverige och turbinerna var de största som hade tillverkats i Sverige. När Oscar II besökte kraftverket 1905 var det Götalands största och ett av de största i hela landet.
År 1963 överläts äganderätten till kraftverket till Husqvarna Vapenfabrik, som byggde ett nytt kraftverk. På grund av det gamla kraftverkets placering i en ravin lät man den stå kvar och den är idag ett teknikmuseum som underhålls av Hakarps hembygdsförening. Maskinparken är i det närmaste orörd och har beskrivits som unik. Bebyggelsen är delvis kulturmärkt och kulturhistoriskt värdefull.
Ebbes kraftverk ligger vid Huskvarnafallen, ungefär 1,5 kilometer uppströms Huskvarnaån från Huskvarna räknat. Fallen har länge använts som energikälla för olika lokala verksamheter. Kvarnar och sågverk har drivits med hjälp av kraften, såväl som vattenhjul som har gett kraft åt vantmakerier, krutbruk, pappersbruk, en shoddyfabrik och en benstamp. Under 1600-talet användes kraften från fallen för att borra gevärspipor. Huskvarnafallen har använts av Husqvarna Vapenfabrik, Carlfors bruk, Ebbes bruk och Stensholms Fabrik. Vid 1800-talets slut, mestadels på 1890-talet, började vattenhjulen bytas ut mot turbiner och generatorer. Den 10 december 1891 elektrifierades Husqvarna. Stensholms fabrik använde elektricitet efter att ha byggts upp efter en ödeläggande brand 1889 och Carlfors bruk använde från starten 1898 kraft från eget vattenfall. Ebbes bruk började använda elektricitet före 1898, då det finns noterat i "Nya Dagligt Allehanda" att:
Kraftverket kom som ett resultat av införandet av trefassystemet under 1890-talet (se Hällsjöns kraftstation). I och med trefassystemet övervann man problemet med att transportera elektriciteten långa sträckor utan spänningsfall, och det blev därför möjligt för Munksjö AB att nyttja vattenkraften från Huskvarnafallet tolv kilometer bort. Därför beslöt företaget att förvärva Huskvarnafallet som plats för sitt kraftverk. 
Den första anteckningen från företaget om att förvärva platsen är från 1893. Under 1890-talets sista år förhandlade Munksjö med Ebbes bruks ägare och 1898 skrevs ett avtal om att undersöka möjligheterna för ett kraftverksbygge i Huskvarnaån. Avtalet slutfördes av Ebbes bruks brukspatron Carl Friedländer i oktober 1898, och köpet gällde från 1 januari 1899. Det innefattade vattenrätt, bruket, byggnader och markområdet, som var på 24 682 km2, och gick på 135 000 kronor. Det undertecknades av Munksjö bruks disponent Karl Hård af Segerstad. Före kraftverkets tillkomst hade Ebbes bruks verksamhet som bestod av bland annat tillverkning av kaminer, spisar och grytor drivits genom turbiner och el från egna generatorer. Dessa revs när kraftverket stod färdigt. I och med köpet lades närliggande industrier som Ebbes kvarn och Jutaholms shoddyfabrik och benstamp ned.Ingenjören Gustaf Richert lade 1899 fram ett förslag på hur kraftverkets vattenbyggnad skulle utföras. Eftersom ingen lag fanns skriven vid den tiden om hur vattenrätter skulle skrivas var det häradsrätternas uppgift, och dessa ärenden tenderade att dra ut på tiden. I mars 1902 kunde man fastställa konstruktionsritningar. AEG konsulterades som byggansvariga till en summa av 420 000 kronor. Totalt kostade byggarbetet 800 000 kronor. Maskineriet skulle bestå av tre turbiner och tre generatorer på sammanlagt  1765 kW. Montörer och ingenjörer kom från AEG och Kristinehamns Mekaniska Werkstad, vilka även levererade turbinerna. Kraftverkets fallhöjd var 43 meter och Huskvarnaåns vattenföring låg på tre kubikmeter i sekunden under nio månader av året. Luftledningar på 10 000 volt, som drogs genom Huskvarnas södra delar över stadens järnväg, skulle föra kraften till Munksjö.
För kraftverkets vattenförsörjning sprängdes en tunnel genom berget bredvid kraftverket, och dammbyggnad uppfördes. Tunneln blev 320 meter lång med en fri höjd på 2,5 meter, vilket gjorde den till Sveriges då längsta bergstunnel för vattentransport. En plåttub anslöts till en svallbassäng, som lutade ner mot turbinerna. Arbetet fortgick inte utan problem. I Smålands Folkblad finns noterat den 14 februari 1903 att bergsprängarna inte hade fått någon lön på två månader. Ett 30-tal bergsprängare strejkade men de misslyckades och fick återgå till arbetet utan löneutbetalning eller lönehöjning. Man bytte ut truppen bergsprängare mot utländska arbetare och polis skulle biträda kronobetjäningen och upprätthålla ordning. Sprängningen och byggandet utfördes av personer från många olika nationaliteter och polismän höll vakt vid arbetarbarackerna. Ytterligare en strejk inträffade i april samma år. Denna gång lär en lönehöjning ha beviljats.År 1904, efter att kraftverket slutligen färdigställts, provkörde man turbinerna. Den 19 februari havererade en av turbinerna och man var tvungen att linda om generatorerna. I augusti kunde driften återigen komma igång. Den 26 september skrev Jönköpingsposten om att Tekniska Föreningen besökte kraftverket. Då gick två av verkets tre stora turbiner. 
Två dynamomaskiner levererade likström till Ebbes bruk och till elförsörjningen av själva kraftverket, samt till fältmagnetiseringen av trefasgeneratorerna, som i sin tur alstrade växelström att skickas ut i kraftledningarna. 1905 besökte Oscar II kraftverket, som då var Götalands största kraftverk och ett av de största i Sverige. Kraftverket utnyttjade den fjärde största fallhöjden i Sverige, och turbinerna var de största svensktillverkade spiralskåpsturbinerna. Effekten var 1730 kW. 1906 övergick kraftverket i Munksjö AB:s ägo.
Till produktionen av trefasväxelström från Huskvarnaåns vattenkraft fanns i verket olika tekniska anordningar. Vattnet leddes först från en damm via en tub till kraftverkets vattenturbin. Kraftverket hade tre Francisturbiner om 552 kW vardera, tillverkade av Karlstads Mekaniska Werkstad. Varvtalet var 8,3 varv per sekund (500 rpm). Varvtalet reglerades med en hydraulisk pendelregulator, som blev installerad i kraftverket 1916.Bengt Spade, ingenjör, skriver i en uppsats: "På grund av den ansenliga fallhöjden utfördes dessa med spiralformad vattentillförsel. De stora snäckliknande turbinskåpen är gjutna i tre delar, ett förfarande som än idag måste betraktas som kvalificerat ur gjuterisynpunkt med tanke på svårigheten att åstadkomma ett trycktätt gods med de stora gjutkärnor som använts. Vid leveransen 1903 var turbinerna troligtvis de största spiralturbiner som tillverkats i landet."Turbinerna drev likströmsgeneratorer tillika magnetiseringsmaskiner på 31 kW  som reglerades manuellt med rattar. De försåg trefasgeneratorerna med likström till magnetisering samt ström till belysning i maskinhuset. En del av likströmmen gick även till det närliggande Ebbes bruk. Det fanns två generatorer på 44 kW  vardera, varav en var igång och en var reservmaskin. I trefasgeneratorerna alstrades växelström som skickades ut på en kraftledning. Det var en 10 500 volts dubbel högspänningslinje med en längd av 11 500 meter som drogs till Munksjö pappersbruk, där nedtransformering till 550 volt ägde rum. Linjen gick via Öxnehaga, Lönneberg och Strömsberg samt över den södra delen av Munksjön.I anläggningen fanns även en förbiledningsventil, som var kopplad så att den i nödlägen öppnade och lät vattnet rusa förbi turbinerna och ut i ån. Ventilen fungerade så att den efter ett nödutsläpp återigen stängde, dock så långsamt att ingen skadlig tryckförändring uppstod. Även den kom från Karlstads Mekaniska Werkstads Kristinehamnsverkstaden och monterades i Ebbes kraftstation 1940.
Kraftverket byggdes efter ritningar av arkitekt Ernst Stenhammar. Han gestaltade husets fasader med rött tegel som hade mönstermurade horisontella band och andra dekorativa tegelbehandlingar. Fönstren utfördes rundbågiga och grönmålade.
Ursprungligen fanns trappstegsgavel, sadeltak och ljusa, lodräta, rektangulära blinderingar (blindfönster). Interiört märks väggar beklädda med kakel och golv av mönsterlagda göna och vita keramikplattor. Den sydvästra fasaden försågs med ett torn från vilken kraftledningarna gick. Denna utbyggnad blev tre våningar hög och byggdes förmodligen till 1914. Taket var ett papptäckt trätak som bars upp av takstolar av profiljärn.År 1946 byggdes en transformatorbyggnad och en splitterskyddsmur till vid det södra hörnet. 
Vid nästa ombyggnad 1947 togs sadeltaket och trappstegsgavlarna bort. Trätaket ersattes av ett betongtak. Ytterväggarna försågs med en meter tjock mur. Byggnaden gavs ett mer funktionalistiskt utseende med platt tak. Vid denna renovering försvann även utledningstornet och de ljusa blinderingarna. Idag har byggnaden en underbyggnad av sten och betong.
När verket väl var igång visade det sig motsvara ställda förväntningar. Driften bedrevs dygnet runt och varje skift, om tolv timmar, drevs av två personer. Det ena paret var Alfred Hultman och Gustav Stålbom, det andra Johan Emil Lago, som efter sin död 1913 efterträddes av Gustav Hultman, och Karl Tolf. Ny förman efter Nordholm blev August Nohlqvist.År 1919 infördes lagen om åtta timmars arbetsdag och då infördes treskift om åtta timmar. Därför anställdes två maskinister, Bror Karlsson och Evert Väinölä. Senare kom maskinutrustningen att moderniseras så pass att enbart en person behövdes per skift. För skydd mot sabotage eller flyganfall under andra världskriget byggdes omkring 1940 en vaktkur.I samband med ombyggnaden 1947 fick verket ett upprustat ventilationssystem som effektiviserade driften. Då hade även effekten utökats från 1770 till 2100 kW. 1950 ersattes luftledningen med en jordkabel. Kvar finns dock än idag en kraftledningsgata som visar var ledningen gick. Ett problem vintertid var att dammanläggningen kunde täppas till av is vid tunnelöppningens galler. Det krävdes att man rensade upp detta med en kratta, vilket var ansträngande vid kallt väder. 1955 höjdes dammfästet, vilket förhindrade isbildningen.Till kraftverket hörde två personalbostäder som låg strax ovanför den, vid korsningen mellan Ebbesvägen och Friedländers väg samt vid korsningen mellan Friedländers väg och Kvarnvägen. Det ena huset beboddes av tre maskinistfamiljer och det andra köptes upp av Munksjö AB på 1940-talet. Där bodde förmannen. En lägenhet hyrdes ut. Dessa personalbostäder hade låga hyror och fick som personalförmån gratis elektricitet från kraftverket.
Arbetsförhållandena i kraftverket lämnade stundvis mycket att önska. Maskinhallen frångav ett starkt buller, och man hade inte tillgång till hörselskyddskåpor. Maskinisterna använde sig av öronproppar för att undvika hörselskador. Detta medförde att det var ytterst svårt att kommunicera arbetare emellan, och telefonen var försedd med en siren för att överrösta maskinerna.Först under 1960-talet försågs kraftverket med dricksvatten. Innan dess fick arbetarna själva ta med vatten, vilket å andra sidan gav en höjd lön med hundra kronor/månad. Arbetarna klagade mycket på situationen, och lyckades på 1960-talet övertala Husqvarna Vapen att dra in vatten. Strax innan Husqvarna Vapen tog över kraftverket från Munksjö AB installerades en elplatta. Den ersatte en butelj som var nedsänkt i en vattenfylld elektrisk kokgryta.Personalen fick införskaffa och underhålla sina egna arbetskläder, till skillnad från Husqvarna Vapens anställda. Kraftverkspersonalen hade tillgång till en enda overall, tillhandahållen av Husqvarna Vapen. Den användes av den som skulle rengöra maskinerna. Arbetet som maskinist på kraftverket var självständigt och personalen fick själva planera sina arbetsdagar i stort, förutom att de då och då var tvungna att åtgärda vissa återkommande moment. Arbetet var ensamt, på grund av den avlägsna placeringen av kraftverket, och lönerna var låga.
Den 5 oktober 1902 drunknade en 16-årig flicka efter att ha halkat på en spång vid dammens byggarbetsplats. Den 3 juli 1903 drunknade en Adolf Fredrik Qvarfort, då 30 år gammal, i Ebbes damm. Han ligger begravd på Hakarps kyrkas gravplats. Den 19 februari 1904 havererade en av turbinerna i kraftverket och vatten forsade in i maskinrummet. Källorna berättar inte exakt vad som gick snett men turbinmanteln slets sönder och metallbitar flög iväg. Förmannen Johan Amandus Nordholm påträffades död, 35 år gammal, efter att ha fått en bit av turbinmanteln i huvudet och ett metallstycke i halsen. Han avled ögonblickligen. Vattnet åstadkom stora skador och man var tvungen att linda om generatorerna. Övriga 10–12 personer som befann sig i rummet lyckades rädda sig. En person kastades ut genom ett fönster av vattenmassan men överlevde.Den 9 februari 1940 drabbades Ebbes bruk av en förödande brand som lade bruket i ruiner. Branden hotade även kraftverket, som dock räddades genom att begjutas med vatten.
År 1960 visade Husqvarna Vapenfabrik intresse för att ta över kraftverket och 1963 överläts äganderätten för kraftverket till Husqvarna Vapenfabrik, eftersom den inte längre kunde försörja Munksjös pappersbruk. I köpet ingick dammanläggning, fastigheter, ledningar och övrigt som tillhörde anläggningen. 
Husqvarna uppförde 1968 en ny kraftanläggning för att utnyttja hela fallhöjden på 116 meter. Bergstunneln fick en takhöjd på 5 meter, vilket gav ett vattengenomsläpp på 16 kubikmeter per sekund, mot sju i den gamla anläggningen.  1969 provkördes den nya kraftanläggningen under ledning av ingenjör Lennart Finn. 
Under 65 år hade Ebbes gamla kraftverk givit Munksjö AB kraft och ljus, vilket bidrog till den industriella utvecklingen i närområdet och gav en fast inkomst åt många människor. Byggarbetet för det nya verket var en stor arbetskälla för Ebbes samhälle. Därmed övergavs Ebbes gamla kraftverk. Eftersom den låg så besvärligt till i en bergsravin, lät man byggnaderna stå kvar, och de övergick i Jönköpings kommuns och Huskvarnaåns Kraft AB:s ägo. Kraftledningarna monterades ned och vattentuben kopplades istället till Husqvarnas nya kraftverk, vilket gjorde Ebbes kraftstations maskiner okörbara, även om de fortfarande är funktionsdugliga. Idag är det det kommunala bolaget Jönköping Energi som utvinner energi i Huskvarnaån.
Kraftverket är idag bevarat som ett tekniskt museum, som förvärvats av Hakarps hembygdsförening. Byggnaden står kvar som ett industrihistoriskt minnesmärke och visas som ett museum för grupper och olika personer. Den antika vattenkraftsanläggningen är en av få av sitt slag och har beskrivits som unik. Inventarierna ses både som en av Sveriges och världens äldsta och mest oförändrade av den första generationens storkraftverk. Tekniskt sett ses Ebbes kraftstation som en pionjär inom storskaliga vattenkraftverk som under påföljande decennier var en grundval för den svenska energiförsörjningen. Ebbes kraftstation har aldrig genomgått en större modernisering och har i stort sett samma maskineri som det fanns vid 1900-talets början. Maskinerna står lättillgängliga i maskinhallen. Delar av bebyggelsen är kulturmärkta och är kulturhistoriskt värdefulla.Det föreslogs som en åtgärd för att bevara byggnaden att den skulle ingå i en "kulturhistorisk industriled i Huskvarna" med Smedbyn, Ebbes bruk och Husqvarna Vapenfabrik vid en dokumentation 1987, och vid Fallens dag i Huskvarna brukar kraftverket ha öppet tillsammans med dessa.
Karlsmo, Ragnar (augusti 2005). Ebbes Kraftstation 100 år. Hakarp: Hakarps hembygdsförening 
Lago, Eskil (augusti 2005) [1968]. Ebbes Kraftstation 1902-1969. Hakarp: Hakarps hembygdsförening 
Ridderberg, Maria (1987). Ebbes kraftstation vid Huskvarnaån. Kulturnämnden, Jönköpings kommun

Edgar Allan Poe, född 19 januari 1809 i Boston, Massachusetts, död 7 oktober 1849 i Baltimore, Maryland, var en amerikansk poet, novellist, redaktör och litteraturkritiker. Han var en förgrundsgestalt inom den senromantiska litteraturen i USA. Poe är mest känd för sina berättelser om skräck, mystik och sällsamma äventyr. Han var en av de tidiga amerikanska novellförfattarna och räknas som skapare av detektivgenren. Han anses även ha bidragit till den framväxande science fiction-genren.Poe föddes i Boston. Hans föräldrar avled när han fortfarande var barn och han omhändertogs av John och Frances Allan i Richmond, Virginia. Han växte upp där och under några år i England i relativt välstånd men blev aldrig formellt adopterad av paret Allan. Efter en kort period vid University of Virginia och ett kortvarigt försök till en militär karriär skildes Poes och Allans vägar. Poes publicistiska karriär började blygsamt med en anonym diktsamling kallad Tamerlane and Other Poems (1827), med författaren bara angiven som "a Bostonian". Poe flyttade till Baltimore för att bo hos släktingar och bytte fokus från poesi till prosa. I juli 1835 blev han biträdande redaktör för Southern Literary Messenger i Richmond, där han bidrog till att öka antalet prenumeranter och utvecklade sin egen stil som litteraturkritiker. Samma år gifte han sig med sin 13-åriga kusin Virginia Eliza Clemm.
Efter en roman med ringa framgång, Arthur Gordon Pyms äventyr (The Narrative of Arthur Gordon Pym of Nantucket), publicerade Poe sin första novellsamling, Tales of the Grotesque and Arabesque, 1839. Samma år blev Poe redaktör för Burton's Gentlemen's Magazine och, senare, Graham's Magazine i Philadelphia. Det var i Philadelphia som många av hans mest välkända verk kom att publiceras. I den staden planerade Poe också att starta sin egen tidskrift, The Penn (senare omdöpt till The Stylus), men den blev aldrig verklighet. I februari 1844 flyttade han till New York och arbetade vid Broadway Journal, en tidskrift som han så småningom skulle bli ensam ägare till. 
I januari 1845 publicerade Poe Korpen (The Raven) som blev en omedelbar framgång, men bara två år senare avled hans fru Virginia i tuberkulos den 30 januari 1847. Poe övervägde att gifta om sig, men gjorde aldrig det. Den 7 oktober 1849 avled Poe vid 40 års ålder i Baltimore. Dödsorsaken blev aldrig klarlagd, vilket har givit upphov till många spekulationer då Poe hittades i kläder som inte tillhörde honom. Hans död har bland annat tillskrivits alkohol, droger, kolera, rabies, självmord (detta troligen på grund av förväxling med hans självmordsförsök året före), tuberkulos och hjärtsjukdom. Även den exakta platsen för hans grav är omstridd.
Arvet efter Poe är bland annat ett betydande inflytande på litteraturen i USA och runtom i världen liksom i specialiserade områden som kosmologi och kryptografi. Dessutom förekommer Poe och hans verk allmänt i populärkultur och litteratur, musik, film, TV, TV-spel etc. Han omnämns exempelvis i Beatles-låten I Am the Walrus och Green Days St. Jimmy. Vissa av hans bostäder är idag museer och ett av dessa ligger i delstaten Virginia och har den finaste samlingen av Poes verk som innefattar brev och personliga tillhörigheter. Det öppnade år 1922 i ”The old Stone House”, bara några kvarter från hans första hus.
Poe föddes som Edgar Poe i en skotsk-irländsk familj i Boston, Massachusetts den 19 januari 1809, son till skådespelarna Elizabeth Arnold Hopkins Poe och David Poe, Jr. Elizabeth var bara 15 år gammal när hon gifte sig med skådespelaren Charles Hopkins i Alexandria, Virginia. Charles dog i Washington bara 20 år gammal. Då återupptog Elizabeth sin karriär i Richmond. Därefter gifte hon sig med David Poe Jr. Edgar var det andra av tre barn och hade en äldre bror, William Henry Leonard Poe, och en yngre syster, Rosalie Poe. Hans far övergav familjen år 1810. Hans mor avled ett år senare i lungsot. Poe togs sedan om hand av John och Fanny Allan, ett framgångsrikt skotsk köpmanspar i Richmond, Virginia, som bedrev handel med olika sorters varor, bland annat tobak, tyger, vete, gravstenar och slavar. De var även kända för sin välgörenhet. Familjen Allan fungerade som fosterfamilj men adopterade aldrig Poe formellt, fastän de gav honom namnet Edgar Allan Poe.Familjen Allan lät döpa den unge Edgar i Amerikanska Episkopalkyrkan 1812. John Allan omväxlande skämde bort och skällde ut sin fosterson. Familjen, inklusive Allans hustru Frances Valentine Allan och Edgar, for till England 1815. Edgar gick i grammar school i Irvine i Skottland (där John Allan hade fötts) en kort period under 1815, innan han anslöt sig till familjen i London år 1816. Han studerade vid en internatskola i Chelsea till sommaren 1817. Sedan skrevs han in vid Reverend John Bransby’s Manor House School i Stoke Newington, som då var en förort 6 kilometer norr om London. Bransby nämns vid namn som en person i novellen William Wilson.
Poe flyttade tillbaka med familjen Allan till Richmond, Virginia 1820. År 1825 avled John Allans vän och gynnare William Galt, som sades vara den rikaste mannen i Richmond, och efterlämnade flera kvadratkilometer fastigheter till Allan. Arvet uppskattades till 750 000 dollar. På sommaren 1825 firade Allan sitt växande välstånd genom att köpa ett tegelhus i två våningar med namnet Moldavia. Poe kan ha förlovat sig med Sarah Elmira Royster innan han skrev in sig vid det ett år gamla University of Virginia i februari 1826 med målsättningen att studera språk. Det ganska unga universitetet verkade efter grundaren Thomas Jeffersons ideal. Det hade strikta regler mot spel, hästar, skjutvapen, tobak och alkohol, men dessa regler nonchalerades i allmänhet. Jefferson hade infört ett system med självstyre som tillät studenterna att välja sina egna studier, ordna sitt eget boende och rapportera all misskötsel till lärarstaben. Detta unika system var fortfarande i oordning och andelen avhoppare var stor. Under sin tid där förlorade Poe kontakten med Royster och blev förskjuten av sin fosterfar på grund av spelskulder. Poe hävdade att han inte fått med sig tillräckligt mycket pengar för studieavgifter, kurslitteratur och hyra och inredning i ett sovrum. Allan skickade extra pengar och kläder, men Poes skulder ökade. Poe lämnade universitetet efter ett år. Han kände sig inte välkommen i Richmond, särskilt när han fick reda på att hans käraste Royster hade gift sig med en annan man, och reste i april 1827 till Boston, där han försörjde sig med diverse småjobb som kontorist och tidningsskribent. Här började han använda pseudonymen Henri Le Rennet.
När Poe inte kunde försörja sig enrollerade han sig den 27 maj 1827 i USA:s armé som menig. Han använde namnet "Edgar A. Perry" och hävdade att han var 22 år fastän han egentligen var  18. Först var han i tjänst vid Fort Independence i Boston Harbor för fem dollar i månaden. Samma år gav han ut sin första bok, en 40 sidors diktsamling, Tamerlane and Other Poems, med författaren endast angiven som "a Bostonian." Bara 50 exemplar trycktes, och boken fick nästan ingen uppmärksamhet. Poes regemente fick postering vid Fort Moultrie i Charleston, South Carolina och gick till sjöss med briggen  Waltham den 8 november 1827. Poe befordrades till "artificer," en officer som förberedde granater till artilleriet, och fick sin månadslön fördubblad. Efter att ha varit i tjänst i två år och nått graden Sergeant Major for Artillery (den högsta grad en underofficer kan nå), försökte Poe avsluta sin femåriga värvning i förtid. Han avslöjade sitt verkliga namn och sina omständigheter för sin chef, löjtnant Howard, som bara ville låta Poe bli avförd om han försonades med John Allan. Howard skrev ett brev till Allan, men denne var avvisande. Flera månader gick och Allan ignorerade alla vädjanden. Möjligen skrev Allan inte ens till Poe att hans fostermor var svårt sjuk. Frances Allan avled den 28 februari 1829 och Poe kom på besök dagen efter hennes jordfästning. John Allan, som möjligen mjuknade av sin frus död, gick med på att stödja Poes försök att bli avförd för att få en plats vid United States Military Academy i West Point.Poe blev slutligen avförd den 15 april 1829, efter att ha hittat en ersättare som kunde fullgöra värvningstiden åt honom. Innan han började på West Point flyttade Poe tillbaka till Baltimore en tid. Han bodde hos sin faster Maria Clemm, som var änka, hennes dotter Virginia Eliza Clemm (Poes kusin), sin bror Henry och sin invalidiserade farmor Elizabeth Cairnes Poe. Under tiden publicerade Poe sin andra bok, Al Aaraaf Tamerlane and Minor Poems i Baltimore 1829.
Poe for till West Point och skrev in sig som kadett den 1 juli 1830. I oktober 1830 gifte sig John Allan med sin andra hustru, Louisa Patterson. Äktenskapet, och bittra gräl med Poe om de barn som Allan fått utanför äktenskapet, ledde till att fosterfadern slutligen försköt Poe. Poe beslöt att lämna West Point genom att med flit bli ställd inför krigsrätt. Den 8 februari 1831 ställdes han inför rätta för grov pliktförsummelse och ordervägran för att ha vägrat delta i exercis, lektioner och kyrkan. Poe förklarade sig oskyldig av taktiska skäl för att orsaka avsked, då han visste att han skulle förklaras skyldig. Han åkte till New York i februari 1831 och gav ut en tredje diktsamling, som helt enkelt hette Poems. Boken finansierades med hjälp från många av kadettkollegorna vid West Point, som skänkte vardera 75 cent, vilket gav totalt 170 dollar. De hade väntat sig dikter som liknade de satiriska verser som Poe hade skrivit om befälen. Diktsamlingen trycktes av Elam Bliss i New York, var märkt som "andra upplagan" och hade en sida med texten "Till USA:s kadettkår är denna volym högaktningsfullt tillägnad." I boken ingick omtryck av de långa dikterna "Tamerlane" och "Al Aaraaf" men även sex tidigare opublicerade dikter, däribland tidiga versioner av "To Helen," "Israfel" och "The City in the Sea."
Han återvände till sin faster, bror och kusin i Baltimore i mars 1831. Brodern Henry avled av tuberkulos i augusti 1831. Poe ägnade sig nu åt prosa, och fick in några berättelser i en publikation i Philadelphia. Han började också arbeta på sitt enda drama, Politian. Saturday Visitor, en tidning i Baltimore, belönade Poe med ett pris i oktober 1833 för "Handskrift funnen i en flaska" "(MS. Found in a Bottle)." Berättelsen gjorde att John P. Kennedy, en rik man i Baltimore, fick upp ögonen för Poe. Han hjälpte Poe att få några av sina noveller publicerade, och presenterade honom också för Thomas W. White, redaktör för Southern Literary Messenger i Richmond. Poe blev biträdande redaktör för tidskriften i juli 1835. Inom några veckor blev han avskedad efter att ha kommit till arbetet berusad upprepade gånger. När han återvänt till Baltimore gifte han sig i hemlighet med Virginia, sin kusin, den 22 september 1835. Hon var då 13 år, men anges i äktenskapsbeviset som 21.
Efter att ha lovat bättring blev Poe återanställd av White. Han återvände till Richmond med Virginia och hennes mor. Han var kvar vid Messenger till januari 1837. Under denna period ökade dess upplaga från 700 till 3500. Han publicerade flera dikter, bokrecensioner, kritik och berättelser i tidningen. Den 16 maj 1836 hade han ett andra bröllop i Richmond med Virginia Clemm, denna gång offentligt.Arthur Gordon Pyms äventyr (The Narrative of Arthur Gordon Pym) publicerades 1838 och fick stort gensvar. På sommaren 1839 blev Poe biträdande redaktör för Burton's Gentleman's Magazine. Han publicerade ett stort antal artiklar, berättelser och recension, och stärkte det rykte om att vara en sträng kritiker som han hade upprättat vid Southern Literary Messenger. Samma år publicerades samlingen Tales of the Grotesque and Arabesque i två band. Även om den inte blev en ekonomisk framgång var den en milstolpe i USA:s litteraturhistoria och innehöll sådana klassiker som "Huset Ushers undergång" "(The Fall of the House of Usher)," "Berenice" "Ligeia" och "William Wilson." Poe lämnade Burton's efter ungefär ett år och fick plats som assistent vid Graham's Magazine.I juni 1840 publicerade Poe ett prospekt som tillkännagav hans avsikter att starta sin egen tidskrift, The Stylus. Ursprungligen avsåg Poe att kalla tidskriften The Penn, eftersom den skulle ha varit baserad i Philadelphia, Pennsylvania. Poe köpte reklamplats för sitt prospekt i numret för den 6 juni 1840 av Saturday Evening Post i Philadelphia: "Prospekt för Penn Magazine, en månatlig litterär tidskrift som ska redigeras och publiceras i staden Philadelphia av Edgar A. Poe." Tidskriften kom aldrig att produceras. 
En kväll i januari 1842 uppvisade Virginia Poe de första tecknen på tuberkulos, medan hon sjöng och spelade piano. Poe beskrev det som att ett blodkärl i hennes hals brustit. Hon återhämtade sig endast delvis. Poe började dricka alltmer under påfrestningen av hustruns sjukdom. Han lämnade Graham's och försökte hitta en ny anställning. Ett tag sökte han statlig tjänst. Han återvände till New York, där han arbetade kortvarigt vid Evening Mirror innan han blev redaktör för Broadway Journal och sedermera ensam ägare. Där blev han inblandad i en högröstad offentlig fejd med Henry Wadsworth Longfellow. Den 29 januari 1845 publicerades hans dikt "Korpen" i Evening Mirror och blev en stor folklig framgång, som gjorde Poe till ett känt namn nästan omedelbart.
Broadway Journal gick omkull 1846. Poe flyttade till en stuga i Fordham området i Bronx i New York. Han var förtjust i jesuiterna vid Fordham University och gick ofta omkring på universitetsområdet och konverserade med både studenter och lärare. Fordham Universitys klocktorn inspirerade honom till att skriva "The Bells." Poes stuga ligger i sydöstra hörnet av Grand Concourse och Kingsbridge Road. Virginia Poe dog där den 30 januari 1847. Biografer och kritiker föreslår ofta att Poes vanliga tema "en vacker kvinnas död" härstammar från de upprepade förlusterna av kvinnor under hans liv, däribland hans fru.Efter hustruns död blev Poe alltmer labil. Han började uppvakta poeten Sarah Helen Whitman, som bodde i Providence, Rhode Island, men deras förlovning gick i stöpet. Detta sägs ha berott på Poes drickande och nyckfulla beteende, men det finns även starka tecken på att Whitmans mor lade sig i och gjorde mycket för att bryta deras förhållande. Han återvände sedan till Richmond och återupptog ett förhållande med barndomskärleken Sarah Elmira Royster.
Den 3 oktober 1849 hittades Poe på en gata i Baltimore yrande och "i stor vånda, och... i behov av omedelbar hjälp," enligt mannen som fann honom. Han fördes till Washington College Hospital, där han avled tidigt på morgonen den 7 oktober. Poe var aldrig vid sans tillräckligt länge för att kunna förklara hur han hamnat i sitt svåra tillstånd och märkligt nog var iförd kläder som inte var hans egna. Poe sägs upprepade gånger ha ropat namnet  "Reynolds" under natten före sin död. Enligt vissa källor ska Poes sista ord ha varit "Herre, hjälp min arma själ." Poe led av anfall av depression och vansinne och kan ha gjort ett självmordsförsök 1848.Poe avled slutligen på söndagen den 7 oktober 1849 klockan 5.00 på morgonen. Den exakta dödsorsaken är fortfarande ett mysterium.
Den dag då Edgar Allan Poe blev begravd publicerades en lång dödsruna i New York Tribune, undertecknad "Ludwig". Artikeln började med: "Edgar Allan Poe är död. Han avled i Baltimore i förrgår. Detta tillkännagivande kommer att förbluffa många, men få kommer att sörja." "Ludwig" identifierades snart som Rufus Griswold, en mindre betydande redaktör som hade haft ett horn i sidan till Poe sedan 1842. Griswold lyckades på något sätt bli förvaltare av Poes litterära kvarlåtenskap och försökte förstöra Poes rykte efter hans död. 
Rufus Griswold skrev en biografisk "Memoir" om Poe, som han inkluderade i en utgåva av de samlade verken 1850. Griswold beskrev Poe som en depraverad, drucken, påtänd galning och infogade förfalskade brev som bevis. Griswolds bok underkändes av dem som kände Edgar Allan Poe väl, men verket blev ändå en allmänt accepterad beskrivning, bland annat för att den länge var den enda tillgängliga fullständiga biografin. Den blev omtryckt många gånger, delvis p.g.a. att den tycktes stämma med den "berättarröst" Poe använde i en stor del av sin skönlitteratur.
I essän The Poetic Principle hävdade Poe att begreppet "lång dikt" är en omöjlighet, eftersom konstens yttersta syfte är estetiskt, det vill säga att dess syfte är den effekt den har på sin publik, och denna effekt kan endast upprätthållas under en kort tid (den tid det tar att läsa en lyrisk dikt, eller se ett drama framföras, eller titta på en målning etc.) Han menade att ett epos, för att över huvud taget ha något värde, i praktiken måste vara en serie kortare stycken som vart och ett är inriktat mot en enda effekt eller känsla som "lyfter upp själen". Han var också motståndare till didakticism inom poesi, och hävdade i sin litteraturkritik att moralisk eller etisk undervisning ligger utanför poesins och konstens område, vilka istället borde inriktas på att skapa skönhet. Han kritiserade i en recension James Russell Lowell för att vara alltför didaktisk och moralistisk i sina verk, och propagerade ofta för att en dikt skulle skrivas "för diktens skull." Poe var tidig med åsikten "konst för konstens skull" (innan själva uttrycket — franskans l'art pour l'art — formulerades av Théophile Gautier). 
Hans essä "The Philosophy of Composition," en översikt över den metod han använde när han skrev "Korpen", är en av hans mest fullständiga redogörelser för sin litteraturteori. I den hävdade Poe att han arbetade med yttersta precision och noggrannhet, och framförde att i skrivandet måste varje känsla och idé vara noggrant uttänkt och uträknad. Det har dock ifrågasatts om Poe verkligen följde det system som han beskrev. T. S. Eliot sade: "Det är svårt att läsa den essän utan att få tanken att om Poe planerade sin dikt så noggrant, kunde han ha lagt ned lite mer möda på den: resultatet är knappast en heder för metoden." Biografen Joseph Wood Krutch beskrev essän som "snarare en mycket fyndig övning i rationaliseringens konst än litteraturkritik."Poe infogade ofta element från populära pseudovetenskaper såsom frenologi och fysiognomi i sin litteratur.
Poe förknippade den estetiska aspekten av konsten med ren idealitet och hävdade att den stämning eller känsla som skapas av ett konstverk förhöjer själen och därmed är en andlig upplevelse. I många av hans noveller har konstnärligt inriktade personer (särskilt Roderick Usher i "The Fall Of the House Of Usher"; Huset Ushers undergång) förmågan att nå denna ideala estetik genom fixering, och uppvisar ofta besatta personligheter och tendenser till tillbakadragenhet. "The Oval Portrait" (Det ovala porträttet) undersöker också denna fixering, men i detta fall är föremålet självt ett konstverk.
Han förespråkade och stödde tidskriftslitteratur, och ansåg att novellformen (som vid denna tid vanligtvis betraktades som "vulgär" eller "låg konst" tillsammans med de tidskrifter som publicerade dem) var en legitim konstform på samma nivå som romaner eller epos. Poes inflytande ledde till att novellformen fick större konstnärlig legitimitet framöver.
Poe fokuserade också varje novell på en mänsklig känsla. I "The Tell-Tale Heart" (Det skvallrande hjärtat) och "The Black Cat" ("Den svarta katten") inriktade han sig på skuld, i "The Fall Of the House Of Usher" (Huset Ushers undergång) på rädsla, etc. 
Mycket av Poes verk har lästs allegoriskt, fastän han själv ogillade allegorier. Han ansåg att allegorin var en underlägsen form av litteratur, eftersom den är utformad för att väcka intresse för både berättelsen och de abstrakta idéer som historien står för och distraherar läsaren från uppriktighetseffekten. I sin kritik sade Poe att mening i litteratur borde vara en underström strax under ytan och att verk vilkas mening är för uppenbar upphör att vara konst. Poe eftersträvade originalitet i sina verk, och ogillade ordspråk.
Poe var påverkad av skräcknovellistiken i England i början av 1800-talet (Ann Radcliffe, Matthew Gregory Lewis) samt av den tyske romantikern E.T.A. Hoffmann och hans verk har i sin tur inspirerat litteratur inte bara i USA utan över hela världen. I Frankrike i synnerhet har Poe högt anseende, delvis på grund av tidiga översättningar av Charles Baudelaire. Baudelaires översättningar blev snabbt tongivande tolkningar av Poes verk runtom i originalen. Från Frankrike fick författare som Algernon Swinburne Poe-flugan, och Swinburnes musikaliska verskonst har hämtat mycket från Poes teknik. Poe var mycket beundrad även av symbolisterna, och Stéphane Mallarmé tillägnade honom flera dikter.  De senare författarna Paul Valéry och Marcel Proust var stora beundrare av Poe. Proust sade att "Poe försökte nå det vackra genom frammanande och en eliminering av moraliska motiv i sin konst."
Poes poesi översattes till ryska av den symbolistiske poeten Konstantin Bal'mont och blev mycket populär i Ryssland under det sena 1800- och tidiga 1900-talet. Fjodor Dostojevskij kallade Poe "en enormt begåvad författare". Vladimir Nabokov refererar flera gånger till Poes verk i sin mest kända roman, Lolita. Poe influerade den svenske författaren Viktor Rydberg, som översatte en stor del av Poes verk till svenska. Poe gjorde även ett djupt intryck på Franz Kafka. Jorge Luis Borges var en stor beundrare av Poes verk och översatte hans noveller till spanska.
Poes tre tidiga detektivhistorier med den fiktive Auguste Dupin i huvudrollen, av vilka den mest kända är Morden på Rue Morgue, lade grunden till framtida litterära detektiver. Sir Arthur Conan Doyle sade att "Var och en [av Poes detektivhistorier] är en rot som en hel litteratur har utvecklats från.... Var fanns detektivhistorien innan Poe väckte den till liv?" " (Poe skrev också en satirisk detektivhistoria kallad "Du är mannen")  
Redan före Poe hade den tyske författaren E.T.A. Hoffmann börjat utveckla deckargenrens ingredienser i noveller som "Fröken von Scuderi" (1819). Fastän Poes Auguste Dupin inte var den förste detektiven i litteraturen blev han en arketyp för alla senare detektiver. Mystery Writers of America har döpt sina priser för utmärkta verk i till "Edgar."  
Poes verk influerade också science fiction, exempelvis Jules Verne som skrev en uppföljare till Poes roman Arthur Gordon Pyms äventyr med titeln The Narrative of Arthur Gordon Pym, Le sphinx des glaces. Verne skrev om Poe i sin essä Poe et ses œuvres. Science fiction-författaren H. G. Wells anmärkte att "Pym berättar det som ett mycket intelligent sinne kunde föreställa sig om området vid sydpolen för hundra år sedan". Science fiction-författaren Ray Bradbury har också uttryckt sin förtjusning för Poe. Han utgår ofta från Poe i sina berättelser och nämner honom vid namn i flera historier. 
Tillsammans med Mary Shelley betraktas Poe som den främste företrädaren för den gotiska tendensen i romantikens litteratur. Poe var besatt av död, förruttnelse och galenskap. Hans egensinniga och ofta mardrömslika verk influerade starkt skräck- och fantasy-genrerna, och skräckförfattaren H. P. Lovecraft sade sig ha blivit starkt påverkad av Poes litteratur. Han inspirerade även Robert Louis Stevenson m.fl.
Trots detta har Poe inte enbart mottagit hyllningar. William Butler Yeats var allmänt kritisk mot Poe, och kallade honom "vulgär." Transcendentalisten Ralph Waldo Emerson reagerade på "Korpen" med orden "jag ser ingenting i den." Aldous Huxley skrev att Poes författarskap var en motsvarighet till att bära en diamantring på varje finger och att hans poesi försökte vara "för poetisk" och "hemfaller åt vulgaritet."
Eureka, en essä som skrevs 1848, innehöll en kosmologisk teori som föregrep svarta hål och Big bang-teorin åttio år i förväg, liksom den första tänkbara lösningen på Olbers paradox. Fastän den beskrevs som en "prosadikt" av Poe, är det i praktiken en vetenskaplig och metafysisk essä som särskiljer sig från hans övriga produktion. Poe skrev att han räknade den som sitt mästerverk.I stort drar Poe filosofiska slutsatser utifrån rationella resonemang, men använder också ren intuition. Av denna anledning betraktade han det som ett konstverk, inte som vetenskap, men underströk att det ändå var sant. Fastän vissa av hans påståenden senare har visats vara felaktiga (exempelvis att tyngdkraften måste vara den starkaste kraften – den är i själva verket den svagaste) har andra visat sig vara förvånansvärt korrekta och årtionden före sin tid. Essän utmynnar i metafysik och uttrycker en gudsuppfattning med panteistiska drag.
Poe var mycket intresserad av kryptografi. Han lät sätta in en annons om sina färdigheter i Philadelphiatidningen Alexander's Weekly (Express) Messenger där han uppmanade allmänheten att skicka in chiffer som han sedan löste. I juli 1841 hade Poe publicerat en essä med namnet "Some Words on Secret Writing" i Graham's Magazine. Han insåg att det fanns ett allmänt intresse för ämnet och skrev novellen Guldskalbaggen där chiffer förekommer som en del av berättelsen.Poes framgång i kryptografi berodde inte så mycket på kunskap inom det fältet som på insikter i tidskrifts- och tidningskulturen. Hans skarpa analytiska förmåga, som var uppenbar i hans deckarhistorier, fick honom att förstå att folk i allmänhet inte visste man löser ett enkelt substitutionskryptogram, och han drog fördel av detta. Sensationen som Poe skapade med sitt kryptografi-jippo spelade en stor roll för att göra kryptogram i tidningar och tidskrifter populära.Poe hade också ett långvarigt inflytande på kryptografin som räckte bortom hans livstid. William Friedman, Amerikas främste kryptolog, var starkt influerad av Poe.
Liksom många konstnärer har Poe följts av många imitatörer och plagiatörer. En intressant trend bland imitatörer av Poe har dock varit att personer har gjort anspråk på att "kanalisera" dikter från Poes ande på andra sidan graven. En av de mest anmärkningsvärda av dessa var Lizzie Doten, som 1863 publicerade Poems from the Inner Life, där hon hävdade att hon hade "mottagit" nya kompositioner av Poes ande. Kompositionerna var omarbetningar av kända Poe-dikter som "The Bells", men avspeglade en ny, positiv anda.
Inom musikvärlden har Joseph Holbrooke, Claude Debussy, Sergej Rachmaninov, Alan Parsons och Peter Hammill komponerat musikverk baserade på Poes litteratur. Holbrooke skrev en  symfonisk dikt baserad på Korpen. Debussy förklarade ofta att Poe haft en djupgående påverkan på hans musik och påbörjade operor baserade på Huset Ushers undergång och The Devil in the Belfry, dock utan att fullborda dem. Rachmaninov bearbetade "The Bells" till en körsymfoni.Konstnärerna Gustave Doré och Édouard Manet utförde flera illustrationer till Poes verk.
Den historiske Edgar Allan Poe har förekommit som person i fiktion, ofta som företrädare för "det galna geniet" eller "den plågade konstnären". Man gör då bruk av hans personliga lidanden. Många sådana skildringar överlappar också med personer i hans berättelser, vilket antyder att Poe och hans skapelser har gemensamma identiteter. Ofta används Poes förmågor att lösa mysterier i sådana fiktiva porträtt av Poe, som i romanen The Poe Shadow av Matthew Pearl.Edgar Allan Poe var av stjärntecknet stenbock. Stenbocken är en karaktär av ambition och rationellt sinne. Dennes förmåga att öppna ögonen och realisera sina möjligheter och tillgångar är spektakulär. Att åstadkomma något inte för eget intresse, utan för att nå ut till andra människor, är av högsta prioritet. Edgar Allan Poe efterlämnade en enorm samling mörkt skrivna dikter och noveller. Alla dessa upplevs som dystra och mystiska, en reflektion av Poes liv.
Inget av Poes barndomshem finns kvar, inte heller familjen Allans Moldavia. Det äldsta bevarade bostadshuset i Richmond, the Old Stone House, används dock som Edgar Allan Poe-museum, fastän Poe aldrig bodde där. I samlingen finns många föremål som Poe använde under sin tid hos familjen Allan och även flera sällsynta förstautgåvor av Poes verk. Det studentrum som Poe tros ha använt när han studerade vid University of Virginia 1826 finns bevarat och är öppet för besökare. Det förvaltas av en förening vid universitetet, Raven Society.Det äldsta kvarvarande hus där Poe har bott finns i Baltimore. Det bevaras som Edgar Allan Poe House and Museum. Poe tros ha bott i huset vid 23 års ålder, när han första gången bodde tillsammans med Maria och Virginia Clemm (samt sin farmor och möjligen sin bror William Henry Leonard Poe). Det är öppet för allmänheten och inrymmer även Edgar Allan Poe Society. Av de flera bostäder som Poe, hans hustru Virginia och hans svärmor Maria Clemm hyrde i Philadelphia har endast det sista bevarats. Detta hus, där författaren bodde 1843-44, sköts idag av National Park Service som Edgar Allan Poe National Historic Site. Poes sista hem bevaras som Poe Cottage i Bronx, New York.Bland andra platser med anknytning till Poe finns en byggnad på Upper West Side där Poe bodde tillfälligt när han först flyttade till New York. En plakett anger att Poe skrev "Korpen" där. I Boston hänger en plakett nära platsen för den byggnad där Poe föddes. Huset tros ha stått på 62 Carver Street (numera Charles Street) och plaketten kan vara felplacerad. Baren där Poe sågs dricka sista gången före sin död finns fortfarande kvar i Fells Point i Baltimore. Den har bytt namn och heter numera The Horse You Came In On, men det sägs att ett spöke som kallas "Edgar" hemsöker rummen ovanför.
Huset Ushers undergång (The Fall of the House of Usher) (1839) (Fullständig engelsk text på Wikisource)
Mannen i mängden (The Man of the Crowd) (1840) (Fullständig engelsk text på Wikisource)
Röda dödens mask (The Masque of the Red Death) (1842) (Fullständig engelsk text på Wikisource)
Brunnen och pendeln (The Pit and the Pendulum) (1842)  (Fullständig engelsk text på Wikisource)
Den gyllene skalbaggen / Guldbaggen (The Gold Bug) (1843) (Fullständig engelsk text på Wikisource)
Det skvallrande hjärtat (The Tell-Tale Heart) (1843) (Fullständig engelsk text på Wikisource)
Rekordballongen (The Balloon-Hoax) (1844) (Fullständig engelsk text på Wikisource)
Fakta i fallet Valdemar (The Facts in the Case of M. Valdemar) (1845) (Fullständig engelsk text på Wikisource)
Samtal med en mumie (Some Words with a Mummy) (1845) (Fullständig engelsk text på Wikisource)
Ett fat amontillado eller Amontilladofatet (The Cask of Amontillado) (1846) (Fullständig engelsk text på Wikisource)
Perversitetens djävul eller Ett perverst hugskott (The Imp of the Perverse) (1845)
Scheherazades ettusenförsta berättelse (The Thousand-And-Second Tale of Scheherazade)
Morden på Rue Morgue (The Murders in the Rue Morgue) (1841) (Fullständig engelsk text på Wikisource)
Mysteriet Marie Rogêt (The Mystery of Marie Roget) (1843) (Fullständig engelsk text på Wikisource)
Det undansnillade brevet (The Purloined Letter) (1844) (Fullständig engelsk text på Wikisource)
Arthur Gordon Pyms äventyr (The Narrative of Arthur Gordon Pym of Nantucket) (roman) (1838)
Poes verk har sedan länge intresserat filmskapare (en fördel är att hans texter är så gamla att det inte är någon copyright på dem). Internet Movie Database listar (i april 2013) 271 filmatiseringar av Poes material (inklusive kortfilmer och avsnitt av TV-serier, en del är listade som endast inspirerade av Poe). Den äldsta registrerade där är stumfilmen Sherlock Holmes in the Great Murder Mystery från 1908 som kombinerar Arthur Conan Doyles karaktär Sherlock Holmes med Poe-novellen Morden på Rue Morgue. B-filmregissören Roger Corman gjorde flera filmatiseringar av Poes verk under 1960-talet (Gäst i skräckens hus, Dödspendeln med flera), alla utom en med Vincent Price i huvudrollen.The Raven släpptes 2012 i regi av James McTeigue och med John Cusack i huvudrollen. Den är inte direkt baserad på Korpen, eller någon annan text av Poe. Handlingen är att Edgar Allan Poe (spelad av Cusack) under de sista dagarna av sitt liv blir indragen i jakten efter en mördare som använder hans berättelser som förebild när han dödar.
Alan Parsons Project har tillägnat ett album, Tales of Mystery and Imagination, till Edgar Allan Poe; alla låtarna på detta album är baserade på Poes verk.
Tim Burtons första animerade kortfilm, Vincent, gör många referenser till "Korpen" av Poe.
Poes dikt "Korpen" omnämns även i den animerade tv-serien Simpsons i avsnittet "Treehouse of Horror". Hans novell "Det skvallrande hjärtat" har också parodierats i avsnittet "The Telltale Head". Samma novell omnämns även i avsnittet "Lisa's Rival".
Den här artikeln är helt eller delvis baserad på material från engelskspråkiga Wikipedia, Edgar Allan Poe, 29 november 2007.
Silverman, Kenneth (1991) (på engelska), Edgar A. Poe: mournful and never-ending remembrance, New York: Harper Collins, Libris 4486415, ISBN 0-06-016715-7 
Meyers, Jeffrey (1992) (på engelska), Edgar Allan Poe: his life and legacy, London: John Murray, Libris 5516228, ISBN 0-7195-5023-8 
Frank, Frederick S.; Magistrale; Poe (1997) (på engelska), The Poe encyclopedia, Westport, Conn.: Greenwood Press, Libris 8282803, ISBN 0-313-27768-0, https://books.google.se/books?id=TevIJKwqWPMC&printsec=frontcover#v=onepage&q&f=false

Édith Piaf, född Édith Giovanna Gassion den 19 december 1915 i Paris, död 10 oktober 1963 i Plascassier utanför Grasse, var en fransk sångerska. Hon är allmänt ansedd som Frankrikes största populärmusikartist. Piaf var arvtagerska till en stark tradition av parisisk chanson (visa och sång) och den logiska efterföljaren till 1920-talets ”chanteuses réalistes”, Yvonne George, Damia och Fréhel. Hon var också en av de sångare som var med och skapade en ny parisisk musiktradition av mer internationell och exportvänlig karaktär. Hennes tidiga sånger som Marguerite Monnots Mon légionnaire (1937) och Michel Emers L'Accordéoniste (1940) tillhör den gamla music hall-traditionen. Piafs dramatiska tolkning av de texter hon sjöng och hennes speciella röst stämde väl med hennes egna komplicerade livsförhållanden med sprit- och drogproblem. Hon fick stora framgångar bland annat med sånger som La vie en rose (1946; egen text), Milord (1959) och Non, je ne regrette rien (1960). Hon var den främsta representanten för den franska chanson-traditionen under 1950- och 1960-talen. Piaf medverkade även i filmer.
Trots att det givits ut ett stort antal biografier är en stor del av Piafs liv höljt i dunkel. Hon föddes i det invandrartäta området Belleville i Paris. Det sägs att hon föddes på trottoaren på Rue de Belleville 72, men i födelseattesten står det Hôpital Tenon, sjukhuset i 20:e arrondissementet där Belleville ligger. Sitt namn Édith fick hon efter Edith Cavell, en brittisk sjuksköterska under första världskriget som avrättades då hon hjälpte franska soldater att fly ur den tyska fångenskapen. "Piaf" – ett parisiskt slangord för sparv – var ett smeknamn hon kom att få tjugo år senare.
Hennes mor, Annetta Giovanna Maillard (1895–1945), hade fransk-italienskt påbrå på sin fars sida och marockanskt–berberiskt ursprung på sin mors. Hon var född i Livorno på Toscanas västkust i Italien. Där arbetade hon som cafésångare under artistnamnet Line Marsa.Piafs far, Louis-Alphonse Gassion (1881–1944), var en normandisk gatuakrobat
 med ett förflutet inom teatern. Piaf övergavs av sina föräldrar och bodde en kort tid hos sin mormor, Emma (Aïcha) Saïd ben Mohammed (1876–1930). När hennes far blev inkallad i den franska armén 1916 tog han henne till sin mor, som drev en bordell i Normandie, där hon togs om hand av kvinnorna som arbetade där.När hon var 14 år uppträdde hon tillsammans med sin far och sjöng offentligt för första gången. Hon lämnade sin far och bosatte sig på Grand Hôtel de Clermont på 18 rue Veron i 18:e arrondissementet i Paris. Hon försörjde sig på egen hand som gatusångare i Pigalle, Ménilmontant och i förorterna (jämför sången Elle fréquentait la Rue Pigalle). Hon slog sig ihop med sin vän och halvsyster Simone Berteaut ("Mômone"), som senare kom att skriva en biografi över Piaf. Vid 16 års ålder blev hon förälskad i Louis Dupont och då hon var 17 år födde hon sitt enda barn, dottern Marcelle, som dog av hjärnhinneinflammation 1935 två år gammal. Liksom sin mor hade Piaf svårt att ta hand om ett barn, då hon levde sitt liv på gatorna, och Dupont var den som tog hand om flickan fram till hennes död.Piafs nästa pojkvän var en hallick vid namn Albert. Denne tog en provision på Piafs inkomster i utbyte mot att han inte tvingade henne till prostitution. Då Piaf gjorde slut på relationen försökte han skjuta ihjäl henne, men lyckades inte.
Nattklubbsägaren Louis Leplée på klubben Le Gerny intill Champs-Élysées upptäckte Piaf i Pigalle-området. Han övertalade henne att sjunga och hennes nervositet och begränsade längd (1,47 m) var det som fick honom att ge henne smeknamnet "Piaf", ett namn som kom att bli hennes artistnamn hela livet. ”La môme piaf” är parisiska och kan översättas med ”sparvungen”. Leplée lärde henne grunderna i att uppträda på en scen och bestämde att hon skulle ha en svart klänning på sig, en klädsel som kom att bli ett kännemärke vid hennes framtida uppträdanden. Han bedrev en intensiv marknadsföring inför hennes premiär, vilket resulterade i att många celebriteter var närvarande, bland andra Maurice Chevalier. Hon gjorde stor succé som ledde till de två första grammofoninspelningarna i januari 1936, då hon spelade in Les Momes de la Cloche och L'Étranger på Polydor. Den senare skrevs av Marguerite Monnot, som kom att bli en samarbetspartner under hela Piafs liv. Sångskapare som Marguerite Monnot, Michel Emer och Raymond Asso förstod hennes stil och behov och skrev sånger för henne. Den 6 april 1936 mördades Leplée och Piaf blev förhörd och anklagad för att ha varit inblandad i mordet, men hon frigavs. Leplée dödades av gangstrar med tidigare kopplingar till Piaf.
En uppsjö av negativ medieuppmärksamhet hotade då hennes karriär. För att bättra på sin image anställde hon Raymond Asso, som hon sedan också inledde ett förhållande med. Han ändrade hennes artistnamn till "Édith Piaf", hindrade henne från att träffa opassande vänner och gav Monnot i uppdrag att skriva sånger som beskrev eller alluderade på hennes tidigare liv på gatan.1940 hade Piaf en biroll i Jean Cocteaus bejublade enaktare Le Bel Indifférent. Hon skaffade sig vänner bland prominenta personer som Chevalier och poeten Jacques Borgeat. Hon skrev texter till många av sina sånger och samarbetade med kompositörer. 1944 upptäckte hon Yves Montand i Paris, uppträdde tillsammans med honom och blev hans mentor och älskarinna. Inom ett år hade han blivit en av de mest berömda sångarna i Frankrike och hon bröt upp från relationen då han blivit nästan lika populär som hon.
Under den här tiden var hon mycket efterfrågad och hade stor framgång i Paris som Frankrikes populäraste underhållare. Efter kriget blev hon internationellt berömd och turnerade i Europa, USA och Sydamerika. I Paris samarbetade hon på scen med Atahualpa Yupanqui (Héctor Roberto Chavero) – Argentinas mest betydande folkmusiker – då han debuterade i juli 1950. Piaf besökte Sverige 1947 och 1958. Hon bidrog till att Charles Aznavours karriär tog fart då hon reste på turné med honom i Frankrike och i USA och hon spelade in några av hans sånger.
Till en början hade hon ingen större framgång i USA, då publiken tyckte att hon var dyster. Men efter en recension av en av de mest betydande kritikerna i New York växte hennes popularitet tills hon så småningom uppträdde i Ed Sullivan Show åtta gånger och två gånger i Carnegie Hall (1956 och 1957).
Édith Piafs signaturmelodi La vie en rose skrevs 1945 och belönades med en plats i Grammy Hall of Fame Award 1998. På L'Olympia, en av Paris mest berömda scener, som drevs av Bruno Coquatrix, gav Piaf många konserter och befäste sin storhet mellan januari 1955 och oktober 1962. Från dessa konserter finns det material utgivet från 1955, 1956, 1961 och 1962 på vinyl och cd som ännu finns att tillgå i handeln. Konserten 1961 var ett försök att rädda Olympia från konkurs och det var då hon första gången framförde Non, je ne regrette rien. I april 1963 spelade hon in sin sista sång, L'homme de Berlin.
Under kriget framträdde hon regelbundet för de tyska trupperna i det ockuperade Frankrike och många betraktade henne som en förrädare, men efter kriget meddelade hon att hon arbetat för motståndsrörelsen. För detta finns inga belägg, men det förefaller troligt att hon bidrog med att hjälpa ett antal personer att undkomma nazisternas förföljelse. Trots allt förblev hon populär både nationellt och internationellt. Vid den här tiden umgicks Piaf med en judisk pianist och skrev tillsammans med Monnot en subtil protestsång. Enligt en berättelse fick hon, då hon sjöng för tyska högre officerare på One Two Two Club, rätt att fotograferas tillsammans med franska krigsfångar för att höja deras moral. Fransmännen kunde sedan klippa ut bilderna och använda dem som förfalskade passfoton.
Édith Piafs livs stora kärlek, den gifte boxaren Marcel Cerdan, dog i en flygolycka i oktober 1949 då han flög från Paris för att träffa henne. Planet störtade i Azorerna och alla ombord omkom. Bland dessa fanns också violinisten Ginette Neveu. Piafs och Cerdans affär blev mycket omskriven då Cerdan var världsmästare i mellanvikt och legendarisk fransk boxare.
Piaf skadades allvarligt i en bilolycka 1951 tillsammans med Charles Aznavour. Hon bröt en arm och två revben och fick efter det stora problem med att frigöra sig från beroende av alkohol och morfin. Ytterligare två bilolyckor som nästan kostade henne livet förvärrade situationen. Jacques Pills lät lägga in henne för rehabilitering vid tre olika tillfällen, men utan framgång.Piaf gifte sig med sångaren Jacques Pills 1952 (hennes brudtärna var Marlene Dietrich) och skilde sig från honom 1956. 1962 gifte hon sig med Théo Sarapo (Theophanis Lamboukas), en grekisk frisör som blivit sångare och skådespelare och som var tjugo år yngre. Paret sjöng tillsammans vid några av hennes sista framträdanden.
Piaf dog av levercancer vid 47 års ålder i Plascassier på franska Rivieran den 10 oktober 1963. (Officiellt den 11 oktober i Paris.) 
Hon hade varit medvetslös till och från under flera månader. Hennes kropp fördes tillbaka till Paris i hemlighet så att hennes fans skulle tro att hon dog i sin hemstad. Hon ligger begravd på kyrkogården Cimetière du Père-Lachaise i Paris bredvid sin dotter Marcelle. Hennes grav är en av de mest besökta. Trots att ärkebiskopen i Paris förvägrade henne en dödsmässa på grund av hennes livsstil samlade begravningsprocessionen tiotusentals sörjande på Paris gator och ceremonin på kyrkogården samlade över 100 000 personer. Charles Aznavour berättade att Piafs begravningsprocession var det enda som fått trafiken i Paris att stå fullkomligt stilla sedan andra världskriget.I Paris finns ett litet museum med två rum tillägnade Piaf, Musée Édith Piaf på Rue Crespin du Gast nr 5.
Piafs röst har en utpräglad altklang och omfånget i hennes sånger ligger oftast inom en dryg oktav, vanligen ungefär mellan g och a1. Hennes röst har beskrivits i både samtida och senare recensioner. Mikael Katz skrev i Expressen vid ett av hennes Sverigebesök: ”När hon börjar sjunga med sin hårda, lite hesa röst, rör hon händerna sparsamt, men oerhört uttrycksfullt, utstuderat sensuellt.”Ofta beskrivs hennes förmåga att fånga publiken och förmedla känslor. Rösten karaktäriseras ofta som rå men uttrycksfull. Sångerskan Christine Zufferey säger i en intervju: “Den är rå och kommer direkt ur hjärtat. Sången beskriver hennes liv. ‘Non, je ne regrette rien' uttrycker allt det Piaf stod för. Sången beskriver precis hur hennes liv såg ut och det hörs på hennes röst.”Inför en konsert med Piaf-sånger i Vancouver 2008 beskrivs Piaf med orden: “Piafs råa, gutturala röst förstärker den laddade atmosfären. Hennes röst, fylld av kompakt dramatik, var ovanlig hos kvinnliga sångare på 30-talet. Hon hänförde publiken och vitaliserade sin tids musikstil.”
Berteaut, Simone; Hallén Kerstin (översättare) (1985). Piaf: berättelsen om Edith Piafs fantastiska liv. Bonnier pocket, 99-0307595-2 ([Ny utg.]). Stockholm: Bonnier. Libris 7147019. ISBN 91-0-046504-6 
Lundqvist, Ulla (1993). Piaf: sången som liv : roman. Stockholm: Rabén & Sjögren. Libris 7237249. ISBN 91-29-62191-7 (inb.) 
Piaf, Edith; Gadd Ingar (översättare) (2009). Dansat med lyckan. Legendary artists' books. Lund: Bakhåll. Libris 11329285. ISBN 978-91-7742-305-8
Piaf, Edith (200) (på engelska). The wheel of fortune: the autobiography of Edith Piaf ([Ny utg.], Pbk. ed.). London: Owen. Libris 11396136. ISBN 978-0-7206-1228-8 
Édith Piaf, av Édith Piaf och Simone Berteaut, utgiven i januari 1982; ISBN 2-904106-01-4
Berteaut, Simone; Boulanger, G. (översättare) (1958) (på franska, översatt till engelska). Au bal de la chance (1965 (översättning)). Paris: Robert Laffont, Penguin. ISBN 978-0140036695  memoarer, skrivna av halvsystern.
Bret, David (1988) (på engelska). The Piaf legend. London: Robson. Libris 6143310. ISBN 0-86051-527-3 
Piaf: A Passionate Life, av David Bret, Robson Books, 1998, nyutgåva JR Books, 2007
"The Sparrow — Edith Piaf," kapitel i Singers & The Song (sid. 23-43), av Gene Lees, Oxford University Press, 1987, insiktsfull analys av Piafs liv och musik.
Bret, David; Dietrich Marlene (1993) (på engelska). Marlene: my friend : an intimate biography. London: Robson. Libris 6143545. ISBN 0-86051-844-2  Ett kapitel i boken om Marlene Dietrich ägnas åt vänskapen med Piaf.
Oh! Père Lachaise, av Jim Yates, Édition d'Amèlie 2007, ISBN 978-0-9555836-0-5. Piaf och Oscar Wilde möts i ett rosaskimrande parisiskt inferno.
Den här artikeln är helt eller delvis baserad på material från engelskspråkiga WikipediaDen här artikeln är helt eller delvis baserad på material från franskspråkiga Wikipedia
Pure Piaf: the life and music of Édith Piaf – En musikal om Édith Piafs musik och liv av Alex Ryer, 2006.
Edith Irene Södergran, född 4 april 1892 i Sankt Petersburg i Kejsardömet Ryssland (nuvarande Ryssland), död 24 juni 1923 i Raivola i Finland (i nuvarande Ryssland), var en finlandssvensk poet.
Edith Södergran debuterade vid 24 års ålder med diktsamlingen Dikter (1916). Hon hann sammanlagt med att ge ut fyra diktsamlingar. Eftersom hon dog så ung, endast 31 år gammal, hann hon inte uppleva den uppskattning och berömmelse hennes poesi senare vann runtom i världen. Hon var en av de första modernisterna inom svenskspråkig litteratur, påverkad av fransk symbolism, tysk expressionism och rysk futurism. Tillsammans med Hagar Olsson ville Södergran introducera världen för ”den nya arten”. ”Men det innehåll hon lade in i sitt tal om” denna nya art skiftade dock snabbt: ”År 1918 var det grundat på Zarathustras skapare [Friedrich Nietzsche], året därpå var det ledstjärnan Rudolf Steiner, sedan försköts det mot Kristus och in i en lyrisk tystnad, som hävdes först året före hennes död.”Södergrans biografi har delvis blivit omstridd, eftersom källmaterialet är magert och tidiga biografier, såsom den inflytelserika Gunnar Tideström, dragit långtgående slutsatser därifrån, som senare spritts. Forskningen om Södergran är därför indelad i två huvudfåror: den biografisk-psykologiska baserar sin tolkning av Södergrans dikter på detaljer ur hennes liv (hennes långvariga tuberkulos, exempelvis), medan den mer kontextuellt inriktade jämför Södergrans diktning med hennes samtida kolleger, idéhistorisk läsning av hennes dikter och olika teoribyggen (såsom hennes koppling till Nietzsche).Hennes påverkan på bildspråk, rytm och associativ fri stil i modern svensk lyrik och rocklyrik är tydlig och kan skönjas hos exempelvis Mare Kandre, Gunnar Harding, Eva Runefelt och Eva Dahlgren.
Edith Södergran föddes den 4 april 1892, i ett övre medelklasshem i Sankt Petersburg. Hennes föräldrar var Matts Södergran och Helena, född Holmroos. Fadern var mekaniker från Österbotten, modern andra generationens petersburgare med rötter i Nagu. Dottern var föräldrarnas enda gemensamma barn. Fadern var änkling efter att hans första hustru och två små barn avlidit, och modern hade flera år tidigare fött en utomäktenskaplig son, som dock dog endast några dagar gammal. Sorgen förenade föräldrarna, vilka båda, på grund av sin historia, dessutom ansågs förbrukade på samtidens äktenskapsmarknad.Modern kom från en mer välbeställd familj, och kvinnornas ställning inom familjen tycks ha varit stark. Det är också tydligt att det fanns ett starkt förtroendeband mellan Södergran och hennes mor. Modern var poetens första läsare och kritiker.
I princip ingenting är känt vad gäller förhållandet till fadern. Möjligen är den mycket närvarande modern och den frånvarande fadern orsaken till att Södergran fann det naturligt att synas och få uppmärksamhet.När Södergran var bara några månader gammal flyttade familjen till byn Raivola på Karelska näset där hennes morfar Gabriel Holmroos köpte en villa åt dem. Villan innehöll 12 rum och var en av drygt 600 liknande sommarhus. Före första världskriget kom drygt 100 000 sommargäster till Karelska näset, som fungerade som ett slags Stockholms skärgård för dåtidens petersburgare. Raivola hade goda förbindelser med Petersburg (tågresan tog två timmar) och Viborg.En kort tid därefter fick fadern tjänst som föreståndare på ett sågverk. Efter tre år gick företaget i konkurs och familjen klarade inte av att betala sina skulder. Dock avled Gabriel Holmroos ett par månader senare och arvet delades mellan Helena Södergran och hennes mor. Med pengarna från arvet betalade Helena Södergran av familjens skulder och detta fick dem på fötter igen. Men de resterande pengarna försvann i snabb takt på grund av Matts Södergrans misslyckade affärer. Detta löste fru Södergran genom att tillsammans med sin mor ordna så att familjen Södergran fick en del av avkastningen på moderns arv, och därigenom blev familjen åter skuldfri.
Det finns inte så många bilder på Edith Södergrans far, men desto fler på hennes mor. Helena Södergran var en robust, kortväxt och intelligent kvinna med ett brett och bländande leende. Hon gav intryck av att vara stabil, men så var inte fallet. Hon visade sig många gånger vara nervös, uppriven och orolig. Edith Södergran hade en mycket speciell relation till sin mor. Utan henne hade hon nog inte blivit den diktare hon blev. Denna relation berodde till stor del på att Edith Södergrans far hade brutit all kontakt med sin släkt och därigenom med alla Södergrans jämnåriga kusiner, vilka heller inte bodde i närheten. Därför tillbringade Södergran mycket mer tid med sin mor. Helena avgudade sin dotter, och relationen med henne var viktig. Med början 1902 kom Södergran och hennes mor att tillbringa tiden under terminerna i staden, där de bodde i en villa. Under denna tid bodde inte Södergrans far tillsammans med dem under några längre perioder.Villan i Raivola hade tolv rum. Dessutom fanns det ett mindre hus, där det bodde en enstöring. Därutöver fanns en bastu. Granne med Södergrans hus stod en ortodox kyrka. Stora delar av Södergrans barndomsmiljö går att rekonstruera med hjälp av brev, fotografier och besökares skildringar. Bland annat finns besök av Elmer Diktonius och Gunnar Ekelöf bevarade på bild i Södergrans fotosamling. Ekelöf menade senare att det inte gick att förstå Södergrans poesi utan att ha besökt Raivola. Andra poeter som vuxit upp i omgivningen och som också blev modernister är Oscar Parland och Tito Colliander. Som barn läste Södergran mycket, framför allt sagor, och hon umgicks mycket med djur.Södergrans vän Hagar Olsson har senare beskrivit sitt första besök i Raivola:
Olsson skrev också att Helena Södergrans matlagningskonst lämnade mycket övrigt att önska. Den dåliga kosthållningen skulle senare förvärra Södergrans sjukdomstillstånd.
Södergran hade inte särskilt många vänner i sin barndom vilket bekymrade modern. (Rahikainen är skeptisk till moderns påstående, och nämner särskilt skolkamraterna Thusnelda Thomson och Paula Orlowskij, varav den senare också tillbringade några somrar hos familjen Södergran.) Hon adopterade därför en jämnårig flicka från Raivola som skulle bli Södergrans syster. Singa bodde hos mor och dotter Södergran under terminerna och flyttade tillbaka till sin biologiska familj under loven. Singas historia slutade mycket tragiskt. Av någon okänd anledning rymde hon från familjen Södergran och försökte ta sig hem till sin biologiska familj. När Singa gick på järnvägsspåret mot Raivola blev hon överkörd av tåget. Helena hittade henne sedan på stationen död och lemlästad. Hur Södergran tog sin "systers" död vet man inte, men Singa blev senare tillägnad en dikt. Ensamheten är något som Eva Ström menar, baserat på "nyare psykologisk forskning", kan ha gett henne stark självkänsla och tro på den egna förmågan.
Edith Södergran hade undervisats i tyska av en hemlärarinna. Hon började i första klass 1902–1903 vid Höhere Mädchenschule, i den traditionsrika flickskolan Petrischule (ry. Петришуле, ty. Die deutsche Hauptschule zu S:t Petri) i Sankt Petersburg där hon studerade fram till 1909. Sankt Petersburg var en av Europas största städer med en begynnande industrialisering.På skolan fanns elever av många olika nationaliteter, bland annat tyska, ryska, finska, tyskbaltiska och skandinaviska barn. Huvudinriktningen på undervisningen var moderna språk. Södergran fick lära sig både tyska, franska, engelska och ryska, men någon undervisning i sitt egentliga modersmål svenska fick hon inte, och hennes kunskap om svensk grammatik och stavning förblev litet vacklande. Tyskan var för övrigt det språk som talades mest både i skolan och mellan Södergran och hennes vänner.Södergran var en intelligent elev med snabb uppfattningsförmåga. Hon behövde inte heller ägna särskilt mycket tid åt läxläsning. En av hennes klasskamrater beskrev henne som klassens mest begåvade elev. Allra mest intresserade hon sig för fransklektionerna. Detta berodde till viss del på läraren Henri Cottier. Till honom har Södergran riktat en stor del av alla de kärlekspoem som finns i den samling av hennes tidiga dikter som senare gavs ut under titeln Vaxdukshäftet (1961).Dessa skolår sammanföll med politiska oroligheter och starka sociala spänningar som mycket väl kan ha påverkat Södergrans världsbild. Skolan var belägen mittemot Vinterpalatset. Därför kunde Södergran på nära håll följa tsardömets konvulsioner. Skolan stängde exempelvis två dagar under blodiga söndagen i januari 1905 när över tusen fredliga medborgare, även kvinnor och barn, mejades ner av tsar Nikolaj II:s garde. Hon befann sig troligen i staden då.
År 1911 läste Södergran som privatist för att kunna avlägga studentexamen vid Laurellska skolan i Helsingfors. Mycket lite material är bevarat från Södergrans skoltid, vilket gör det vanskligt att dra några större slutsatser om de få anteckningsböcker m.m. som finns.
Södergran fortsatte sin skolgång, men år 1904 insjuknade hennes far i lungtuberkulos (TBC), något som även hans bror och tidigare hustru dött i. Troligen påskyndade hans alkoholism sjukdomsförloppet. I maj 1906 lades han in på Nummela sanatorium i Nyland. Detta väckte en stor dödsskräck hos dottern. Något år efter att han lagts in blev han hemsänd igen, obotligt sjuk. I oktober 1907 dog Matts Södergran. Hon nämner vare sig honom eller hans död i någon större omfattning i sin diktning.
Dikterna i det som har kommit att kallas Vaxdukshäftet tillkom mellan januari 1907 och sommaren 1909. Hela häftet innehåller 238 poem, majoriteten av hennes samlade (bevarade) produktion. De flesta av dikterna är på tyska, det språk hon talade i skolan, men på slutet finns även några på svenska. Bland dikterna i Vaxdukshäftet som skildrar Södergrans skolår, finns förutom kärleksdikterna till Cottier (samt i viss mån till den jämnåriga flickan "K." eller "Käfrin") också dikter med politiska motiv om Sankt Petersburg och tsaren, men även om kontrasten mellan staden och landet. Dikterna i Vaxdukshäftet är övervägande i bunden form, inspirerade av Heinrich Heine. Några av dikterna innehåller den form av kärleksdiktning i sagoform som hon även senare skulle använda sig av, men ger även en försmak av hennes senare diktning om den grymma kärleken. De senare dikterna tillkom efter att Södergran fått diagnosen tuberkulos och uppvisar mer existentiella frågor och nedstämdhet. Ändå skriver hon redan i juni 1908 om att hon inte gillar det övernaturliga eller tror på evigt liv.Häftet lämnades senare till Elmer Diktonius, som 1957 lämnade det vidare till Svenska litteratursällskapet i Finland. Ytterligare ett häfte fanns, men försvann i samband med att den vita sidan i finska inbördeskriget använde Södergrans villa i Raivola som matsal.Under 1908 tycks Södergran ha fattat ett beslut att i fortsättningen göra svenskan till huvudspråk i sitt skrivande; dikterna på tyska upphör plötsligt den 3 oktober 1908. Det var inget självklart beslut, hon hade ingen tät kontakt med svensk litteratur och den finlandssvenska poesin befann sig i en vågdal. Dessutom var hennes tidiga svenska dikter mer otympliga (om än uppblandat med mer uttrycksfulla delar) än hennes tidigare tyska diktning. Orsaken är inte helt klar. En teori är att Södergrans insjuknande i tuberkulos fick henne att regrediera till det mer bekanta från barndomen. En annan teori är att en viktig impuls till beslutet kan ha kommit från hennes släkting, den finlandssvenske språkforskaren Hugo Bergroth. Något år senare publicerade hon en dikt, "Hoppet" i ett medlemsblad för Svenska folkpartiet i Helsingfors, och började få en del kontakter bland finlandssvenska författare. Övergången till svenska tycks också stå för ett mera tydligt beslut att satsa på poesin.
En dag i november år 1908 kom Södergran hem från skolan. Hon var nedstämd och orolig och sade att hon inte mådde bra. Modern ringde efter en läkare som konstaterade att dottern hade lunginflammation. Enligt modern förstod flickan vad det var, då hon flera gånger frågade om hon hade fått lungsot. Södergran hade gissat rätt. Nyårsdagen 1909 var det fastställt, Södergran hade också fått TBC. Vid den här tiden var utsikterna att bli helt återställd från lungtuberkulos inte speciellt goda. Det fanns inget botemedel. 70–80 % av de akut sjuka avled inom en period av tio år. Som vård användes bland annat frisk luft, motion och näringsrik mat. Knappt en månad efter beskedet, den 25 januari 1909, lades hon in på Nummela sanatorium, samma sjukhus som hennes far legat på innan han avled. Södergran var på Nummela med kortare avbrott i sammanlagt ett år och fyra månader (480 dygn) fram till den 4 maj 1911, väsentligt längre tid än de normala fem månaderna som mindre bemedlade hade råd med.
Det råder vitt skilda uppfattningar om hur Södergran betraktade sin tillvaro på sanatoriet. De äldre porträtten beskriver den som en tung period där hon betraktades som besynnerlig och kärlekskrank, medan nyare forskning framhåller sjukhustiden som en period där hon fick tillfälle att stifta nya bekantskaper och hade en ganska problemfri sjukdomstid. De här skillnaderna får betydelse i tolkningen av Södergrans poesi, men även av hennes livsöde i stort.
Enligt nyare forskning var Södergrans hela sjukhusvistelse förhållandevis positiv. Strax efter ankomsten till Nummela har Södergran lärt känna de andra patienterna. Att sanatoriet var så litet uppmuntrade till täta kontakter med de andra patienterna, inte minst med Siiri Böök, som hon började brevväxla med. Breven är glättiga och positiva. Hon visar i breven intresse för sina klasskamrater som tog examen 1909. Södergrans ekonomi tillät att hon fick den bästa vården, vilket Nummela också kunde ge, och hon kände sig enligt sjukjournalen oftast frisk. Det gjorde att hon ibland kunde återvända till Raivola, där hon bland annat läste en kurs i finska för att kunna ta studentexamen.
Den äldre bilden däremot skildrar en svagare, sjukare Södergran som är olycklig på Nummela. Platsen var alldeles för starkt förknippad med hennes fars död. Hon tappade vikt, humöret föll och hon beskrevs i efterhand som ovårdad och besynnerlig. Hon blev även ansedd som lätt sinnessjuk efter att ha friat till en av läkarna. Enligt den tolkningen trivdes hon inte på Nummela och kände sig som en fånge. Under de långa dagarna drömde sig Södergran bort till andra länder och diktade om exotiska platser. Hon delade gärna med sig av sina drömmar, vilket fick henne att framstå som ännu besynnerligare. Under de kommande åren pendlade hennes tillstånd mellan att må bättre och sämre. Under de friskare perioderna började hon experimentera med fotografering.
Även fortsättningsvis finns det två parallella tolkningar av hennes sjukdomshistoria. Den modernare bilden är att familjen Södergran beslutade sig för att ge Edith Södergran ännu bättre vård, medan den äldre är att Södergran blev ännu sämre så att Nummelas vård inte räckte till. Oavsett vad som var orsaken blev valet att flytta till Schweiz, som vid denna tid var centrum för TBC-vården i Europa. I januari 1912 flyttade hon till sanatoriet Davos-Dorf, där hon hamnade under bland andra Dr Ludwig von Muralts vård. Den äldre litteraturen anger att läkare von Muralt tyckts vara den förste läkare som verkligen vann hennes förtroende och vänskap, och att hon blev förälskad i honom. När han avled 1917 skrev Södergran två dikter, "Trädet i skogen" och "Fragment av en stämning" som ger uttryck för hennes sorg och rymmer minnen av tiden i Schweiz.
Dr von Muralt föreslog att man skulle utföra en så kallad vänstersidig pneumothorax (lungkollaps). Detta innebar att man under en operation punkterade lungan och fyllde den med kvävgas vid upprepade tillfällen. Den punkterade lungan blev obrukbar, men den "vilade". Detta var ett vanligt ingrepp vid den tiden.
Konvalescensen innebar att hon blev liggande långa perioder, men den gav henne också tillfälle att utforska kulturlivet i Davos. Där fanns teatrar, konstutställningar, symfoniorkester, restauranger, samt gott om tillfällen till utbildning för den unga Södergran, i stil med utbudet i Sankt Petersburg. Södergran började lära sig italienska, men fick även skolning i engelska för att kunna läsa Charles Dickens och Algernon Swinburne på originalspråk. Dessutom hade Södergran börjat intressera sig för konstmuseer. Hennes favoritkonstnär var Arnold Böcklin. Däremot finns det inga tecken på att hon skulle ha varit i kontakt med eller känt till avantgardisterna i konstnärskollektivet på Monte Verità. Kontakterna med litteraturen och den övriga bildningen blir viktig för Södergrans fortsatta litterära liv och något hon återkommer till i sitt författarskap. Troligen innebar vistelsen i Schweiz också det första mötet med futurismen, i form av den expressionistiska tidskriften Der Sturm.Hon fortsatte att brevväxla med sina vänner, inklusive väninnan Jenny Barcker i Helsingfors och hushållerskan Kirsti Kaikkonen. Dessutom skrev hon en essä om bland annat kvinnlig rösträtt och suffragettrörelsen. Det skulle dock dröja till riksdagsvalet våren 1919 innan hon själv röstade för första gången.
Efter maj 1912 kunde man inte påvisa några fler tuberkelbakterier i någon av hennes lungor. Äntligen kände sig Södergran bättre, hostan hade försvunnit och hon var piggare än vanligt. Hon var inte fri från sjukdomen och visste att hon måste vara uppmärksam på sin diet och vila några timmar dagligen. Hon betraktades som en flicka som var mån om att följa behandlingsföreskrifterna och ägnade tid åt att utforska omgivningarna.
Mor och dotter Södergran reste vidare i Europa och besökte bland annat Luzern och storstäder som Berlin, München och Zürich. De reste också till Italien våren 1913. I maj 1913 återvände de till Raivola. Tester visade då att tuberkulosen nästan var borta, men hon gjorde ändå resor till Davos. Dr von Muralt skickade hem henne i mars 1914 eftersom hon inte längre hade problem med andningen. Besöken på Nummela för att fylla på kväve i den vänstra lungan var misslyckade och ledde till att Södergran flydde därifrån. Tillvaron där var avsevärt sämre jämfört med den i Davos, där sällskapet var större och kulturyttringarna fler. Utbrottet av första världskriget gjorde dock att det inte gick att återvända till Davos.Under samma period, när Södergran var 22 år gammal, blev hon åter kär i en gift läkare. Men hon hade blivit rådd av en läkare i Helsingfors att "inte ingå några erotiska förbindelser" på grund av sin bräckliga hälsa. Föremålet för hennes känslor flyttade dessutom snart för att tjänstgöra i Ryssland.
Södergran ville testa om hennes poesi höll för publicering. Under ett besök i Helsingfors 1915 visade hon upp sina dikter, troligen det dikthäfte som försvann, för författaren och kritikern Arvid Mörne, som var mycket uppmuntrande. Gunnar Castrén var mer tveksam, möjligen också för att han ansåg att Södergran var för framfusig. Att hon besökte svenskspråkiga litterära personer är talande för Södergrans beslut att skriva på svenska, men det betyder samtidigt inte att hon skulle ha varit obekant med den finskspråkiga litterära scenen.
Trots att hennes hosta och feber återkom, och att hon umgicks med tankar på döden och självmord, kontaktade hon i maj 1916 författaren Runar Schildt för att undersöka möjligheterna att få sina alster utgivna av Schildts förlag. Schildts broder, Holger, som var den som ägde förlaget, antog hennes poesi och gav ut den julen 1916, dock utan att kunna erbjuda henne något honorar. Diktsamlingen kretsar kring den nya bilden av kvinnan, något som introducerade den nya kvinnan för svensk diktning och bygger vidare på Ellen Keys skrifter och Elisabeth Dauthendeys essä Vom neuen Weibe und seiner Liebe. En av Dauthendeys poänger var att kvinnan bör fokusera på sina väninnor. Södergrans nyutgivna alster handlade dessutom om en kvinnas kärlekshistoria och hennes möte och kamp med sin sexualitet.I Dikter finns flera av Södergrans mest kända dikter, exempelvis den berättande "Dagen svalnar…", om mannens fokus på det fysiska framför det inre livet. Diktens sista strof lyder:
En annan välkänd dikt är Vierge Moderne ("Den moderna jungfrun"), som är baserad på Carl Jonas Love Almqvists androgyna Tintomara-figur.Formmässigt skiljer sig Dikter avsevärt från Vaxdukshäftet. Dikterna som publicerades var friare i formen, vilket bröt med den finlandssvenska traditionen från Johan Ludvig Runeberg och Zacharias Topelius. Däremot var de naturalistiska beskrivningarna och fin de siecle-pessimismen inte särskilt nya. Dikter är därmed rotad i romantikens litteratur.Debutboken fick stor uppmärksamhet i media. Samlingen recenserades av bland andra Dagens press, Hufvudstadsbladet, Finsk tidskrift och Nya Argus. Sammanlagt fick hon nio recensioner, vilket är fyra fler än Hagar Olsson fick vid sin debut samma år. Även om landsortspressen uttryckte viss förvåning över den nya stilen, fick boken generellt gillande omdömen i storstadsmedia. Numera betraktas boken som en del av den svenska litteraturhistorien. Södergran själv var dock besviken över bokens alla korrekturfel.
Södergran ägde en Kodak Brownie-kamera, och var en intresserad amatörfotograf. Merparten av hennes fotografier tillkom mellan åren 1910 och 1917. Efter 1917 var familjen Södergrans ekonomi så dålig att hon inte hade råd att köpa film och låta framkalla den. Motiven var hämtade från hennes omgivning, vilket innebar såväl turistbilder från Davos som bilder från Södergrans gård.
Sammanlagt finns 280 originalpositiv och 135 negativ bevarade i Edith Södergran-arkivet. Flera av Södergrans fotografier finns utgivna i boken Som en eld över askan (1993).
1917 var ett turbulent år. I februari blev Ryssland alltmer oroligt: miljontals invånare hade svultit till döds. I det följande kaoset uppstod ett skyttegravskrig, Februarirevolutionen. Tsar Nikolaj II tvingades att abdikera, vilket ledde till att Rysslands provisoriska regering tog över.
I maj 1917 fick Södergran sin första lungblödning efter en resa till Sankt Petersburg. Trots både oroligheterna och sin vacklande hälsa företog hon en resa till Helsingfors i september 1917 där hon träffade flera recensenter och litterära personer: Runar Schildt, Ruth Hedvall, Olaf Homén, Hjalmar Procopé, Gunnar Finne, operasångaren Alexis af Enehjelm, Ture Janson, Eino Leino, Juhani Aho, L. Onerva och Hans Ruin (vars recension hon uppskattat mycket). Mötena var ett sätt att både marknadsföra sig själv och att få legitimitet som författare. Mötet med Ruin är ett av de få möten med Södergran som dokumenterats via anteckningar i anslutning till själva mötet, medan de flesta andra är nedtecknade åratal efteråt. Ruins anteckningar har emellertid putsats innan de skickats vidare till Gunnar Tideström och det är på den bearbetade versionen en stor del av forskningen har baserats, vilket har förändrat Ruins intryck något. Enligt Rahikainen, som studerat Ruins egna anteckningar, slutade besöket i Helsingfors med att Södergran blev besviken för att hon inte upptogs i ett tänkt bohemiskt författarsällskap.Vid denna tid skrev Södergran också ett häfte med dikter och en prosasaga. Bägge verken förstördes efter Södergrans död, av hennes moder.
Den 7 november 1917, efter oktoberrevolutionen, var tsarväldet definitivt över i och med att bolsjevikerna, ledda av Lenin, tog makten. Tsaren avrättades den 17 juli 1918. Efter det konfiskerades alla privata förmögenheter och börsen rasade. Södergrans och hennes moders ekonomiska tillgångar blev därmed plötsligt värdelösa, eftersom de placerats i ukrainska värdepapper. Södergrans försörjning kom därefter från försäljningen av delar av hennes egendom och från tillfälliga inkomster.Finland förklarade sig självständigt den 6 december 1917. Det ledde snart till vad som har kallats Finska inbördeskriget. Från januari 1918 blev Karelska näset en krigszon, när rödgardisterna enkelt ockuperade området, eftersom den vita sidan inte inledde sina insatser förrän i april. Södergran och hennes mor hyrde ut den stora villan till den vita sidans stab. Familjen Södergrans borgerliga sympatier och dess antipatier mot den röda sidan, vars agerande orsakat att familjen förlorat sina pengar, har fått flera Södergran-biografer (till exempel Tideström respektive Ström) att dra slutsatsen att Edith Södergran och hennes mor ställde sig på den vita sidan. Enligt Rahikainen finns det dock inget i Södergrans brev som tyder på att hon skulle ha tagit ställning. Att familjen tog in den vita sidan i sin villa var mer följden av en nödvändighet än ett uttryck för familjens ställningstagande.Efter hand tog den vita sidan över makten över allt större områden i Finland och i mitten av maj 1918 avslutades kriget. Men kriget ledde också till en kris i Finland, med gott om svältande människor, även i Raivola. En missväxt gjorde saken än värre. Gränsen till Ryssland på den östra sidan av Karelska näset stängdes, vilket gjorde att Raivola blev mer isolerat. Det försvårade situationen för Raivolas invånare som bland annat fick mindre turistintäkter.
Tiden under kriget ägnade Edith Södergran delvis åt att skriva dikter. I juni 1918, strax efter krigsslutet, fick hon en förfrågan från Runar Schildt om ytterligare material som skulle kunna ges ut samma jul. För första gången fick hon också honorar (500 mark) för sina dikter.Septemberlyran omfattade i original (utgåvan från 1918) 31 dikter, varav 9 är daterade till september 1918. En senare version (från 1949) innehåller dessutom 14 ytterligare dikter: 7 som Gunnar Tideström tagit från den outgivna Landet som icke är och 7 som förlaget tidigare valt bort. Ordningen skiljer sig dessutom, vilket gör att recensenter behöver ange vilken version som använts. 1990 utgavs originalversionen igen av Svenska Litteratursällskapet i Finland.Jämfört med Dikter, en drömsk och symbolisk diktsamling, var Septemberlyran högexpressionistisk och nietzscheansk. I bokens inledning beskriver hon att hon i stort sett frångått rytm till förmån för ordets och bildernas makt, men också att hon inte ville göra sig mindre än hon var.
Redan generationen konstnärer och intellektuella innan Södergran, hade upptäckt Friedrich Nietzsches skrifter, som började spridas alltmer under 1870-talet och som så småningom fick allt större inflytande. Södergran läste Nietzsche, inte minst Sålunda talade Zarathustra, men även Bortom ont och gott och troligen Ecce Homo.
Hon fann hos honom modet att stå emot en tidvis vidrig och förnedrande vardag. Clas Zilliacus menar att såväl nietzscheaner som kristna, mystiker och antroposofer har kunnat finna övertygelse i hennes diktning. Det nietzscheanska framkommer framförallt i hennes tre samlingar från 1918–1920. Frågor om hur man ska "bevara tapperhet och värdighet inför lidande, misär och livshotande sjukdom" blev centrala.Nietzsche delade några viktiga upplevelser med Södergran: båda förlorade sina fäder tidigt och levde i skräck för faderns sjukdom, och fick senare återkommande sjukdomsanfall (migrän hos Nietzsche). Carl-Göran Ekerwald, som skrivit en biografi över Nietzsche, menar att Nietzsche inte sökte något paradis bortom döden, utan såg tillfrisknande och balans som ett paradis. Dessutom kritiserade Nietzsche förnuftet, något som Södergran med sitt intuitiva sätt att skriva uppskattade. Tillsammans med Nietzsches idéer om det heroiska med att bejaka smärtan inspirerade det Södergrans författande.
Redan innan boken blivit recenserad skrev Södergran själv en insändare i Helsingforstidningen Dagens Press nyårsafton 1918, för att förklara en del av sina avsikter med dikterna. Denna insändare utgör en av de första poetikerna skrivna av en kvinna i Norden (efter Fredrika Runebergs Min pennas saga, i slutet av 1860-talet och början av 1870-talet, dock utgiven först 1946).
I stället för att förklara, lyckade insändaren (tillsammans med inledningen) provocera fram den första debatten om modernismens obegripliga poesi på svenska språket – en debatt som sedan skulle återkomma runt till exempel Birger Sjöberg, Peter Weiss och Erik Lindegren. Tidningsdebatten om Södergran, som var starkast i Hufvudstadsbladet, blev omild och stor. Flera av kommentarerna handlar om att en tämligen okänd kvinnlig poet utan omsvep beskriver sig som talangfull och förklarar sig ligga före de (manliga) poeterna och kritikerna.Hagar Olsson (1893–1978), som skrev för Dagens Press och var en tongivande kritiker, uttryckte kritik mot Södergrans diktning som "banal", men visade ändå prov på att ha uppskattat de nietzscheanska och modernistiska dragen, vilket fick Södergran att skriva ett både passionerat och ilsket brev till henne. Det blev starten för en livslång vänskap och allians. Olssons yrkesliv har dock under många år hamnat i skuggan av vänskapen med Södergran.
de ifrågasatte de traditionella manliga maktstrukturerna och ville föra fram "den nya kvinnanTill skillnad från Olsson hade Södergran dock rest runt mer i Europa och kände till mer om den samtida ryska poesin. Olsson däremot hade en bredare intressesfär och lönearbetade.Början av deras relation kretsade kring nietzscheanismen och futurismen, exempelvis hur man ska sprida kunskapen om dessa estetiker i Finland. Den då mest kände futuristen, Igor Severjanin (Igor Vasiljevits Lotarev), och en författare som Södergran beundrade, var en av dem som hon ville bjuda in för att grunda en konstnärskoloni.Redan i februari samma år träffades väninnorna för första gången, när Olsson besökte Raivola under några dagar. Sammanlagt skulle de komma att träffas fem gånger. Under de närmaste fyra åren fram till Södergrans död skickade hon över 90 brev till Olsson (av de 250 som finns bevarade). Dessa brev är den huvudsakliga källan till kunskap om Södergrans liv under drygt tre år, vilket är problematiskt eftersom Södergran enbart sällan beskriver sitt liv och i de fall hon gör det är mån om att visa upp en bild som en skapande konstnär. I början av brevkontakten är tonen i Södergrans brev översvallande positiv, men när Olsson visar prov på att ha ett socialt liv utanför sin relation med Södergran blir poeten alltmer irriterad och till och med svartsjuk. Olsson innebar en förändring för Södergran som i egenskap av ensambarn varit avgudad av modern och ofta fått sin vilja igenom. Olssons brev ger en nyanserad bild av Södergran som en ibland ganska besvärlig och krävande vän.Efter att ha varit isolerad såväl litterärt som mänskligt fick Södergrans vänskap med Hagar Olsson poeten att släppa Nietzsches extatiska storhetsfantasier. Södergran menade att det bland annat gjorde hennes nyaste dikter "tråkiga".1955 gav Olsson ut delar av brevväxlingen mellan henne och Södergran, kommenterade av Olsson. Olssons brev har dock inte bevarats, och det gör att hennes del i relationen är "konstruerad" i efterhand. Det var också Olsson som redigerade diktsamlingen Rosenaltaret och satte Södergran i kontakt med Elmer Diktonius i mars 1922, vilket i viss mån blev en avlastning för Hagar Olsson som intellektuell sparringpartner till Södergran.Mot slutet av Södergrans liv gled vännerna isär och kontakten kom mest att handla om Södergrans översättningsarbete, men ett av Södergrans sista brev var till Olsson.
Åren 1918–1919 tillhör Södergrans mer produktiva perioder. Bara fem månader efter Septemberlyran kom Södergrans nästa diktsamling, Rosenaltaret (1919). Urvalet fick hon hjälp av Hagar Olsson med. Liksom förra gången fick hon 500 mark av Schildts förlag.
Samlingen är liksom föregångaren inriktad på skönhet och känslan av att vara utvald, vilket Södergran skildrar med en dubbelhet som saknades i Septemberlyran: utvaldheten blir en börda. Till Olsson, "systern", är en diktsvit i Rosenaltaret i tysthet dedicerad. Den diktsviten var mer lekfull än resterande dikterna och dessutom en av Södergrans personliga favoriter. En annan av dikterna är tillägnad doktorn Ludwig von Muralt. Diktsamlingen fortsätter med sagomotivet och de nietzscheanska dragen med en tempelprästinna som en av berättarrösterna och Zarathustra som blir omnämnd. Även gudomarna Diana, Afrodite och Vishnu förekommer.Mottagandet av Rosenaltaret var svalare, men den tidigare kritiska Dagens Press menade att Rosenaltaret tillhörde bland "det starkaste, som över huvud taget skrivits på svenska på sista tiden".1919 skickade Södergran också in två andra böcker till Schildts, som var tänkta att ges ut tillsammans under titeln Planeterna stiga. Den ena var en samling aforismer, som kom att få titeln Brokiga iakttagelser. Den tunna volymen innehöll 74 aforismer och gavs ut den hösten. Brokiga iakttagelser har inte fått lika stor uppmärksamhet som Södergrans övriga texter. Bland hennes aforismer finns flera som kretsar kring Napoleon och Nietzsche, vilket kan bero på Södergrans behov av en stark ledare som kunde vända situationen på Karelska näset. Tua Forsström kritiserar i sin essä Den heta villan Södergrans elitism och pekar framför allt då på Brokiga iakttagelser, något som Forsström menar gör aforismsamlingen till Södergrans lågvattenmärke.Den andra boken, diktsamlingen Framtidens skugga, beslöt förlaget att vänta med för att inte störa försäljningen av aforismsamlingen. Att böckerna skildes åt gav aforismsamlingen en tyngd som Södergran aldrig hade avsett att den skulle ha. Tiden gjorde också att Södergran hann gå in i en ny fas, och till och med tyckte att den sent inskickade dikten "Animalisk hymn" var föråldrad och fadd.Med diktsamlingen Framtidens skugga – det första förslaget till titel var "Köttets mysterier" – kulminerar Södergrans manande visioner, och den närmast kosmiska glöden i dikterna talar om en förnyad värld efter de krig och katastrofer som nu härjar jorden – Raivola var som tidigare nämnts krigszon 1918 och även senare kunde Södergran höra kanoneld från köksfönstret. Några dikter kretsar kring en kvinnlig figur som jonglerar med planeter och stjärnor, medan andra frångår den nietzscheanska övermänniskan som förkunnar och går mot en mer rogivande natur, som i Södergrans diktsamlingsdebut.Poeten ikläder sig rollen som spåkvinna, härförare eller helt enkelt den av Eros utvalda förmedlaren:
Det visionära tonläget till trots var Edith Södergran under den här exalterade perioden ateist, och hon förmådde enligt grannar och vänner också skilja på sin egen person och de skimrande drottningar och profeter hon tog till rollfigurer i sin lyrik. Den förvandling hon skriver om, tänkte hon sig, skulle skapas av en ny mänsklighet ledd av "de starkaste andarna" (Nietzsches övermänniskor, se till exempel dikterna Botgörarna och Först vill jag bestiga Chimborazzo). När hon så småningom gav utrymme för en mer positiv tilltro till naturen och gudomen i sina dikter betydde det en viss avlastning av de extatiska förväntningar som höll henne lyft över den smutsiga vardagen – en väntan och uppladdning som inte kunde hållas uppe hur länge som helst – men också ett begynnande avsked till de nietzscheanska framtidsvisionerna. Den andra delen av Framtidens skugga innehåller flera dikter om döden.Under hösten 1919 jämförde Irene Leopold i en recension i Hufvudstadsbladet Södergrans och Olssons prosalyrik, där de tillsammans med Ragnar Ekelund betecknas som Finlands enda "tvättäkta expressionister".
Under 1920 fick Södergran spanska sjukan och blev sängliggande med feber, vilket gjorde att hon fick det sämre ekonomiskt. Tiden ägnade hon bland annat åt att läsa. Efter att ha läst och hänförts av Hagar Olssons bok Kvinnan och nåden började Södergran att närma sig de kristna föreställningarna, något som blev alltmer märkbart i hennes senare texter. Det skapade bland annat en, enligt Olsson, omöjlig ansats att förena Gud och Nietzsche. Efter att först ha varit skeptisk (hon har sedan ungdomen varit rädd för det övernaturliga) läste hon allt fler av Rudolf Steiners antroposofiska texter, med större förtjusning. Södergran ville rekrytera fler antroposofer och delgav Olsson, Vilhelm Ekelund, Frans Eemil Sillanpää och Elmer Diktonius sitt nyfunna intresse. Hon utgick från att de delade hennes entusiasm, men blev besviken över att Olsson inte delade hennes förtjusning. Efter att ha fått två oväntade summor pengar (en från förlaget Schildts och en som insamlades av Finlands svenska författareförening), kunde Södergran gå med i Antroposofiska samfundet eftersom vissa delar av Steiners läror enbart var tillgängliga för medlemmar. En stor inspiration var Steiners Kärnpunkterna i den sociala frågan, som Södergran kopplade ihop med Nietzsches läror. Detta har fått sentida biografiförfattare att nödgas skärskåda hur Södergran ställde sig till den begynnande nazismen och fascismen: Ström menar att Södergran var en "politisk oskuld", en uppfattning han baserade på bland annat Helena Södergrans minnesanteckningar och en enkät från uppslagsverket Vem och Vad som poeten besvarade.Hösten 1920 träffade Södergran Svea Öberg, som också bodde i Raivola, och som också var antroposof. Öberg inspirerade Södergran att läsa Nya testamentet och Psaltaren, något som gav hennes längtan efter en mer känsloinriktad religion än Steiners naturfilosofi.Efter en period med stora svårigheter – hennes älsklingskatt Totti sköts till döds, perioden med spanska sjukan, och mor och dotter Södergran hamnade i ekonomiskt trångmål – fick Södergrans svårigheter att förena Nietzsche, sin nyfunna kristendom och Steiners läror henne att överväga att sluta skriva poesi. Hennes extas från Septemberlyran var borta och därmed också lusten att skriva. Hon fortsatte att utforska Steiners läror, engagerade sig perifert i Röda korsets hjälpinsatser och övervägde att ta anställning som översättare.Nyårsafton 1921 avslöjade Södergran att hon höll på att översätta Olssons lite högtravande roman Kvinnan och nåden till tyska.
I mars 1922 träffar Södergran för första gången Elmer Diktonius (1896–1961), som på uppmaning av Hagar Olsson åkt till Raivola. Den unge Diktonius hade musikalisk bakgrund, men hade nyligen debuterat som författare och litteraturkritiker, och Olsson såg därför i honom en tänkbar ny vän till Södergran. Södergran och Diktonius kom bra överens. Efteråt rapporterade Diktonius till Olsson:
Hon beskriver sig sålunda för Diktonius: "Mitt yttre öde har tre utpräglade linjer, ensamhet, sjukdom, ingen uppfyllelse av jordiska önskningar."Under pausen i brevväxlingen med Hagar Olsson skrev Södergran till Diktonius, bland annat för att fråga om dikter att översätta till tyska. Under 1922 arbetade Södergran med att översätta finlandssvenska diktare (inklusive Diktonius, Hagar Olsson, Vilhelm Ekelund, Ragnar Ekelund, Erik Grotenfelt, Jarl Hemmer och hon själv) till tyska, för vidare spridning i världen. Projektet var ambitiöst, och Hagar Olsson varnade Södergran för att översättningar av tämligen okända poeter troligen skulle refuseras i mållandet Tyskland, något som hon trodde skulle tära hårt på Södergran. Detta skedde också, och trots att Södergran ville använda gåvan som svenska författarföreningen skänkt för att trycka boken själv, blev det aldrig av. Södergran brände då upp arbetet.Under den här perioden fick Södergran allt större konstnärlig kris.
Under 1922 startade Olsson och några andra den modernistiska litterära tidskriften Ultra. Olsson försökte få Södergran att bidra, men hon var från början tveksam, eftersom hon var rädd att tidskriften var för vänsterorienterad. Efter att ha fått se det första numret i förväg skickade hon dock flera bidrag, såväl dikter som essäer, och en artikel om sin idol, ego-futuristen Igor Severjanin. Hon ville också att förlaget, Daimon, skulle ge ut hennes tyska antologi. Olsson lyckades så småningom också argumentera för att Ultra skulle ha ett temanummer om Edith Södergran. I det numret publicerades flera av Södergrans dikter, samt en av Diktonius skriven artikel med titeln "Edith Södergran. Kritisk hyllning". Södergran hade dock gått vidare i sin diktning och ville inte kännas vid den beskrivning Diktonius gjorde av henne och hennes dikter. Även om Ultra aldrig fick någon stor läseskara (den lades ner samma år) bidrog den till att allt fler läsare fick upp ögonen för Södergran, och Diktonius gjorde sitt för att hennes dikter skulle spridas. Bland annat ägnade han en hel artikel åt Södergran i en större serie artiklar i Arbetarbladet, och tog då upp hur illa hon hade behandlats av kritikerna, samt att det inte längre gick att köpa hennes dikter, eftersom de hade returnerats till förlaget. Senare skrev han om henne även i tidningen Frihet.Under hösten 1922 blev Södergrans översättningsarbete klart och hon skickade det via några vänner till det tyska förlaget Rowohlt. Krisen i den tyska ekonomin efter första världskriget gjorde att Södergrans bok refuserades. Hon beslutade därför att bekosta tryckningen själv, men efter flera turer med det tyska förlaget ändrade hon sig och brände manuskriptet (förutom hennes översättning av Olssons roman Kvinnan och nåden (1919).)Södergran medverkade i sin första antologi i januari 1923, då litteraturforskaren Erik Kihlmans Ur Finlands svenska lyrik utkom. Där finns hela 14 dikter av Södergran.I samma veva övergav hon slutligen den nietzscheanska perioden, bland annat på grund av brevväxlingen med Elmer Diktonius. Hon insåg att hennes diktning kunnat inbjuda till en destruktiv och skadlig politik. Det var något hon inte ville vara ansvarig för. Under andra halvåret 1922 började hon därför skriva igen. Hon författade både dikter och aforismer, vilka var mer accepterande av döden, med enklare resonemang.
Hösten och vintern 1922 samt våren 1923 fick Södergran allt svårare att andas och hennes allmäntillstånd försämrades. Hennes relation till Olsson förbättrades samtidigt, och Olsson ville att Helena Södergran skulle skicka sin dotter till sanatorium. Men dottern hade redan 1914 beslutat sig för att vägra vård på sjukhus.Under våren 1923 fick hon en anonym donation (från Jarl Hemmer, förmedlat av Hagar Olsson).Södergran beskrev i sina sista brev till bland andra Olsson och Diktonius hur hon hade svår andnöd. Hon var dock på gott humör.
Under den sista tiden förstörde hon alla brev hon hade fått, tillsammans med flera dikter.Edith Södergran avled lugnt och stilla midsommardagen 1923 i sitt hem i Raivola. Efter hennes död hittade modern vad som troligen var hennes sista dikter, Ankomst till Hades och den fromma Landet som icke är, som senare blivit en av Södergrans mest älskade. Båda har tolkats som religiösa, men uppvisar inte några entydiga religiösa tecken och tar heller inte avstånd från antroposofin.Södergrans död kom som en chock för de flesta i hennes närhet. Hagar Olsson fick dåligt samvete för att hon inte hade besökt Raivola innan Södergran avled, en omständighet som möjligen var orsaken till att hon inte skrev någon minnesruna förrän ett halvår efter väninnans död. Elmer Diktonius skrev däremot en nekrolog i Arbetarbladet:
Diktonius betonade också hur Södergran hade varit sjuk. Kontrasten mellan sjukdomen och hennes snille är den bild han ville måla upp, och som en av dem som skrev mest om Södergran lyckades han också sprida den bilden. Men Diktonius reagerade också på att Arthur Eklund beskrev Södergrans hemort Raivola som provinsiell. Den bilden av Raivola har senare spritts och även letat sig in i Södergranstudierna.Ture Janson skrev en kåserande text i Allas Journal över flera personer som avlidit, och blev därmed en av de första som rubricerade Södergran som modernist. Den tidigare något kritiske Jarl Hemmer jämförde henne med heliga Birgitta, Swedenborg och Almqvist, eftersom de alla delade de profetiska elementen. Många av de minnestexter som tillkom kort efter Södergrans död övergav frågan om hennes dikter var bra eller dåliga, och övergick till att diskutera hennes plats i Finlands svenskspråkiga litterära kanon, eftersom det stod klart att hennes diktning hade kommit för att stanna.
Södergran begravdes på kyrkogården i byn, med ett enkelt träkors som gravvård. Närvarande var drygt ett trettiotal personer från byn.Hennes sista dikter samlades och redigerades av Elmer Diktonius och fick ett förord av Hagar Olsson. Förlaget Schildts betalade 2000 mark för diktsamlingen, vilket är det största honoraret som betalats för någon av hennes böcker. Samlingen gavs ut år 1925 under namnet Landet som icke är.
Efter sin dotters död upplevde Helena Södergran hur såväl beundrare som journalister besökte Raivola. Tio år efter Södergrans död bytte Svenska Författarföreningen ut det enkla träkorset mot en minnessten med en av Södergrans dikter som inskription:
Modern bodde kvar i byn till 1939. I samband med att byn evakuerades under vinterkriget avled Helena Södergran. Strax därefter förstördes Raivola, och både kyrkan och Södergrans hus brändes ner. Edith Södergrans gravvård är sedan dess försvunnen.Genom freden i Moskva 1940 blev byn sovjetiskt territorium, och den hör än idag till Ryssland. Strax efter kriget döptes Raivola om till Rosjtjino (ryska: Рощино). Fram till Sovjetunionens fall var möjligheten att besöka byn mycket begränsad. Av Edith Södergrans hem återstår nu endast grundstenarna. De är belägna bakom den ortodoxa kyrka som, efter Sovjetunionens fall, återuppförts på samma plats som den tidigare kyrkan, med ledning utifrån fotografier av Edith Södergrans hus där kyrkan förekommer i bakgrunden. År 1960 restes dock en staty över Edith Södergran i Raivola, återigen av Svenska författarföreningen. Även den hade samma strof ur "Ankomst till Hades". Dessutom återuppfördes 1992, 100 år efter Södergrans födelse, en staty över hennes favoritkatt Totti i Södergrans trädgård.
Södergrans produktion är inte särskilt omfattande – fem diktsamlingar, en aforismbok, samt två otryckta dikthäften och brevkorrespondens (240 brev är bevarade). Enligt Södergranforskaren Agneta Rahikainen får hela hennes produktion rum "i en enda volym på 375 sidor". Hennes aktiva tid som poet omfattar cirka 15 år. Under den tiden skrev hon på svenska, finska och tyska, men har sedan blivit översatt till flera språk, inklusive ryska, spanska och kinesiska. Däremot finns det en betydande mängd forskning, böcker, monografier och andra texter om Södergrans person och författarskap. Enbart mellan 1980 och 2014 har det producerats åtminstone tio doktorsavhandlingar om Södergran.Södergrans dikter hänfördes ofta till expressionismen, men senare breddades det lyriska uttrycket och hon kom att kallas modernist. Detta till trots betraktades hon, tillsammans med bland andra Elmer Diktonius och Rabbe Enckell i den mån de över huvud taget uppmärksammades, som avvikande.
Den finlandssvenska litteraturen i början av 1900-talet bestod till stor del av allmogeskildringar, med fokus på skärgård och landsbygd. Södergrans diktning, med sin mer europeiska inriktning och fria form var en stor banbrytare. Hon blev stilbildare inom den svenska modernistiska lyriken och fick flera efterföljare i Finland; bland dessa märks Elmer Diktonius (1896–1961), Gunnar Björling (1887–1960) och Rabbe Enckell (1903–74). I Sverige blev hon en viktig vägvisare för många poeter, från Gunnar Ekelöf och Karin Boye och framåt, och Ekelöf skrev i ett brev till W. H. Auden följande om Södergran:
Lillqvist menar dock att modernisterna Hagar Olsson, Rabbe Enckell, Gunnar Ekelöf och Elmer Diktonius påverkat bilden av Södergran med syfte att bygga upp modernismen som rörelse och myten om det ensamma, oförstådda geniet. Hennes öde har därför bland annat liknats vid andra ensliga författare med oklara biografier som Emily Brontë, Arthur Rimbaud, Franz Kafka, Emily Dickinson och Sylvia Plath. Att Södergran bott i den avlägsna karelska gränsmarken utan någon större intellektuell inverkan från storstädernas kulturer blev en vanlig bild, till och med understödd av Södergrans vänner Olsson och Diktonius. Möjligen har Södergran inte berättat särskilt mycket om sin tillvaro i Schweiz eller åren vid skolan i Petersburg för dem, eller så har de sista åren då hon levde under arma omständigheter påverkat hela bilden av hennes bakgrund.
Författarskapet är varierande, men har ibland delats in i några faser: ungdomsdikterna, som är romantiska, den första diktsamlingen, som är mer symbolisk och dekadent, nästa tre diktsamlingar, vilka är expressionistiska, och slutårens religiösa och nedtonade dikter med naturmotiv.En av de första som delade in Södergrans skrivande i perioder var Agnes Langenskjöld, i sin bok Litterära studier (1923). Hon menade att debuten hade en "en utåtriktad livslängtan", att "ett inåtriktat mystiskt grubbel" som följs av "måttlös intellektuell självberusning" och avslutas av ett "obotligt, panteistiskt färgat vemod".Skol- och ungdomsårens dikter kallar Olof Enckell "bagatellartade" och typisk ”konventspoesi”, medan Tideström kallar de tidiga dikterna för "skolflickspoesi". Ernst Brunner har delat in hennes produktion i delarna "alienation", "elevation" och "sublimering".De stora variationerna mellan sinsemellan olika känslor och uttryck, som exempelvis livsglädje och dödslängtan, har orsakat många tolkningsmöjligheter. Framför allt har dock hennes författarskap setts antingen som en funktion av hennes biografi: tuberkulosen och det ensliga Raivola påstås ha förorsakat olika delar av hennes diktning, eller som en del av samtidens litterära strömningar, såsom Nietzsche och Schopenhauer. Av dem har den förstnämnda tidigare varit den starkare, medan den kontextbundna vunnit alltmer mark. Forskare som Holger Lillqvist menar att det kanske inte ens längre är möjligt att läsa Södergran utan att påverkas av den allmänt spridda bilden av henne som dödssjuk. Lillqvist menar också att Södergran snarare tillhör en romantisk-symbolistisk litterär tradition, eller postromantisk tradition, snarare än en modernistisk.I samband med att Södergran bytte huvudspråk 1908, från tyska till svenska, övergår hon från bunden till friare diktning; rim byts mot mer associativa tankar och form mot känsloliv. Det inlärda byttes mot det mer hemtama.
Södergrans rykte som poet under hennes livstid är något omdiskuterat. Tidiga forskare och deras efterföljare menade att Södergran inte blev särskilt omskriven av kritiker. Delvis berodde detta på att de inte förstod hennes verk, och det skulle dröja till långt efter hennes död innan hennes storhet skulle få fäste. Fjorton år efter Södergrans död menade exempelvis författaren Jarl Hemmer att hennes poesi visserligen var av betydelse, men han trodde inte att den skulle kunna uppskattas av den breda allmänheten: "Någon de mångas folkpark skall den väl aldrig bli, därtill är den för full av skrämmande skugga och svidande ljus, av snärjande slingerväxter och blommor med sjukligt främmande doft." Han tillägger ändå direkt därefter: "Men de tio första besökarna har hunnit bli de hundra – ingenting hindrar att de en dag blir de tusen."Nyare forskning, såsom Rahikainen (2014), menar att Södergran debuterade i en tid när den finlandssvenska poesin hade börjat frodas. Bland annat gjorde Södergrans friare diktform och hennes position som en kvinnlig poet som inte gav sina samlingar epitet såsom "Diktförsök", att redan hennes första diktsamling fick recensioner i ett stort antal tidningar i Finland. Generellt sett var kåserier och recensioner under pseudonym mer kritiska mot Södergrans poesi, medan recensioner av författare eller litteraturkritiker var positiva. Redan Södergrans andra diktsamling (Septemberlyran, 1918) och den programförklaring hon publicerat ledde till en häftig ordväxling mellan flera parter i media, varav några inom de högsta litterära sfärerna, inklusive Ragnar Schildt som menade att Schildts förlag "iklär" sig ”ansvarighet” för ”allt vad Edith Södergran gör eller underlåter” att göra. Av de dikter av Södergran som publicerades, gavs i stort sett alla ut av Schildts förlag, trots att de inte tjänade några pengar på försäljningen, och dessutom stöttade henne ekonomiskt, även bortom det sedvanliga honoraret. Bara det att hon omnämndes på skämtsidorna får ses som ett tecken på att hon var tillräckligt känd för en vidare allmänhet. Dessutom fick hon motta Författarföreningens ekonomiska stöd vid två tillfällen.Såväl Elmer Diktonius som Hagar Olsson har skildrat hur bespottad Södergran var under sin levnad, eftersom det "hörde […] till traditionsbrytarens
roll att vara missförstådd och hånad, särskilt av kritiker som representerade en borgerlighet." Diktonius skrev bland annat i Arbetarbladet ("Södergran som uppfostrare", 1926) om hur Södergran påverkats av Nietzsches övermänniskoideal och hur hon hudflängdes bland annat för att allmänheten inte förstod hennes diktning och för att hon var kvinna. Mest kritisk var dock Gunnar Tideström och signaturen "Jumbo" i Hufvudstadsbladet. Tideströms påståenden om det kritiska mottagandet av Södergran har till viss del okritiskt förts vidare till senare historieskrivare. Den som skrev mest om Södergran och hennes poesi under hennes levnad var den borgerlige kritikern Karl Bruhn, som publicerade sex artiklar och recensioner, som uttryckte både positiva och negativa omdömen. Detta omtolkades dock av Diktonius till att enbart vara negativt. I jämförelse med de flesta andra poeter och författare vid samma tid blev Södergrans diktsamlingar mycket omskrivna, med en debut som fick tio anmälningar och inlägg. Olsson gjorde i sin minnesruna över Södergran en jämförelse mellan Södergran och en manlig diktare, troligen Jarl Hemmer, där hon ville visa på hur Södergran är en underdog men kommer att stå sig länge. Hon skrev bland annat att "Edith Södergran levde i sin dikt, hon föddes, hon andades, hon älskade och dog i den", något som senare har tolkats som att Södergrans diktning ska tolkas biografiskt. Denna bild av Södergrans författarskap har sedan blivit i stort sett rådande. Olsson beskrev också Södergran som vantolkad, och erkänner att hennes egen beskrivning av Södergrans dikter som "tingeltangelfasoner" varit felaktig. Roger Holmström anser att Olsson fått så dåligt samvete för att ha rest bort strax före Södergrans död, att hon försökt göra bot genom att hålla Södergrans diktning vid liv, men Rahikainen menar att det också kan ha funnits en rivalitet författarna emellan som avbröts av Södergrans död, och att Olsson därefter kunde delge andra sin egen bild av Södergran. Olsson började efter ett uppehåll mellan 1919 och 1925 (då hon inte skrev mer än spridda ord om Södergran) att skriva en rad essäer om Södergran; essäer som i viss mån påverkat Södergrans eftermäle. Genom att placera Södergran i frontlinjen för en ny litterär rörelse lyckades Diktonius och Olsson också placera sig själva i centrala positioner bland Södergrans uttolkare. Exempelvis börjar de jämföra efterföljande diktverk med Södergrans.Diktonius och Olsson var dock inte ensamma i sin strävan att sprida kunskap om Södergran:
Senare har Södergrans dikter kommit att publiceras i flera diktsamlingar. Hennes dikter har även framförts på scen.
Södergrans kanske mest citerade dikter är "Dagen svalnar…" och "Landet som icke är". I båda dikterna förmedlas stämningar som längtan, förväntan, pendling mellan närhet och avstånd – och en stark självkänsla.
Det "jag" som framträder i hennes dikter är genomgående präglat av stolthet och visar ofta också tydligt kvinnliga drag, även om poeten dessutom tar roller som profeten, jägaren, prinsen och krigaren. Södergran var den första finlandssvenska poet som tydligt talade utifrån ett kvinnligt medvetande. Hennes språk, bilder och stil har en starkt kvinnlig prägel, och detta har gjort henne till en viktig förebild för många senare kvinnliga lyriker. Hennes självkänsla gentemot männen är stark – "Mannen är en falsk spegel den solens dotter vredgad kastar mot klippväggen" (ur dikten "Violetta skymningar") – men sätts inte in i ett samhällsfilosofiskt genusperspektiv; något sådant existerade knappast vid den tiden, särskilt inte frikopplat från kärnfamiljen. Både som poet och människa visade hon ofta ett lekfullt förhållningssätt till människors sätt att vara. Vid andra tidpunkter kunde hon visa kompromisslöst allvar, eller maktlystnad. Denna spännvidd har omvittnats av dem som kände henne, till exempel Hagar Olsson; den syns också tydligt i hennes brev till Olsson och Diktonius.I Södergrans produktion är poeten furste, en hållning som kunde te sig utmanande när den översätts direkt till att jaget ikläder sig roller som konung och profet, men som var ett utflöde av en syn på konstnären som en "orfiskt" skapande, inspirerad gestalt; en föreställning som var relativt utbredd vid sekelskiftet (Stefan George, Gustav Mahler, Konstantin Balmont). Den starkt uppskruvade självkänslan, tillsammans med influenser från Nietzsche, är påtagligast i de mittersta diktsamlingarna Septemberlyran, Rosenaltaret och Framtidens skugga. Ernst Brunner kallade hela denna fas, som omfattar något mer än ett år (september 1918–november 1919) för elevationen. Södergrans poetiska jag är inte identiskt med privatpersonen Södergran. Det handlar om en roll som hon besöker och undersöker, ibland tar sin tillflykt till men som dock är klart skild från henne själv. Däremot trodde Södergran utan tvivel på de kommande konvulsioner som hon diktar om, och att en ny värld skulle träda fram ur samtidens kaos och krig, även om det är oklart hur nära kopplade hennes förväntningar var till direkta politiska lojaliteter, till exempel ett störtande av bolsjevikregimen i Ryssland. Tideström hävdar att Södergran i grunden sympatiserade med det "vita" Finland och interventionerna i Ryssland 1918–20 och att detta kommer till uttryck i hennes dikter  medan Hagar Olsson och Elmer Diktonius, som själva hade starka socialistiska sympatier, bestred detta.
Trots den strida ström av forskning, biografier och populärvetenskapliga texter som kommit om Södergran är ursprungskällorna mycket fåtaliga. Det finns framför allt tre orsaker till detta:
en del material förstördes, antingen av Södergran själv eller i samband med andra världskriget
många av de personer som känt Södergran har skingrats av ryska revolutionenDetta har lett till att de dokument som finns tolkats och omtolkats. Uppdraget försvåras ytterligare av att Södergran var en komplex person som flera gånger under livet bytte ståndpunkter och stil.
Edith Södergran hann själv utge fyra diktsamlingar. Efter hennes död utkom postumt Landet som icke är, som också innehöll en hel del dikter som förlaget ratat från hennes tidigare samlingar. Dessutom finns ett par aforismsviter och ett i hennes livstid otryckt häfte med dikter på tyska, svenska och i ett fall ryska från hennes skolflicksår i S:t Petersburg.
1925 – Landet som icke är (postumt, redigerad av Hagar Olsson)Vaxdukshäftet (skrivet 1907–1909) från tonåren i Sankt Petersburg och Raivola utgavs i Finland 1961 av Olof Enckell (under titeln Ungdomsdikter 1907–1909) och på nytt 1997. Det hade tidigare analyserats av flera forskare, bland annat Gunnar Tideström och av Enckell själv, liksom senare av Ernst Brunner. Manuskriptet finns, liksom de flesta av Södergrans originalmanus, i Svenska litteratursällskapets i Finland arkiv.
"Junge Schwedischsprachige Lyrik in Finnland" var en antologi som Södergran arbetade på under 1921–1922 och vilken hon hoppades få publicerad i Tyskland för att kunna lansera den unga svenskspråkiga finländska poesin där. Hon åtog sig själv att översätta en del av sina egna dikter, liksom poem av Diktonius och ett antal poeter i generationen före. Ett tyskt förlag avböjde till slut att publicera – inte oväntat eftersom detta var just när inflationen och instabiliteten nådde som högst i Tyskland – och manuskriptet försvann. Hagar Olsson har kommenterat att hon inte trodde på idén att få ut en bok i Tyskland, men "jag lät henne hållas eftersom jag förstod hur viktigt det var för henne att få drömma om ett andningshål där. Men allt det trassel boken förde med sig gav Edith en törn som definitivt knäckte henne."
Samlade dikter utgavs 1949 i Helsingfors och innehöll då allt som tidigare utkommit i bokform plus (på kommentarsidorna) en del opublicerade dikter, varav ett dussin inte skulle tryckas igen förrän femtio år senare. Landet som icke är har här kluvits upp så att dess avdelningar ligger i anslutning till de olika diktsamlingar där en del av dikterna hörde hemma från början, på korrekturstadiet; den andra avdelningen har förenats med Septemberlyran, som dessa dikter refuserades från, och denna diktsamling är omredigerad i en trolig kronologisk ordning (denna redaktion av Septemberlyran blev praxis i senare utgåvor och ger onekligen en bättre bild av Södergrans avsikter med samlingen). Denna edition från 1949 har blivit bas för otaliga omtryck, inbundna och i pocket. En helt ny utgåva med en del nytt material kom på 1990-talet från Svenska litteratursällskapet i Finland. Se vidare: Backman, Carita; Storå, Siv (1996). Åttio år Edith Södergran: verk och reception 1916–1995: en bibliografi. Skrifter / utgivna av Svenska litteratursällskapet i Finland, 0039-6842 ; 606. Helsingfors: Svenska litteratursällsk. i Finland. Libris 7903082. ISBN 951-583-035-4 
Edith Södergrans Samlade skrifter har getts ut av Svenska litteratursällskapet i Finland. Utgåvan innehåller tre delar:
Samlade Skrifter III. Kommentar till Edith Södergrans Dikter och aforismer. Varia (2016)De sju originalsamlingarna finns tillgängliga i elektronisk form på Projekt Runeberg (se extern länk nedan) samt på Litteraturbanken.
Dramatikern Magnus Nilssons skådespel Guds djärvaste ängel hade urpremiär med Teatergruppen Oktober 1987 och handlar om relationen mellan Södergran och likaledes finlandssvenske poeten Elmer Diktonius. Pjäsen har spelats i ett flertal uppsättningar genom åren, däribland en version för Sveriges Television 1990.
Brunner, Ernst (1985). Till fots genom solsystemen: en studie i Edith Södergrans expressionism. Stockholm: Bonnier. Libris 7146984. ISBN 91-0-046428-7 
Evers, Ulla (1992). Hettan av en gud: en studie i skapandetemat hos Edith Södergran = The heat of a god : a study of the theme of creation in the works of Edith Södergran. Skrifter utgivna av Litteraturvetenskapliga institutionen vid Göteborgs universitet, 0348-4653 ; 24. Göteborg: Litteraturvetenskapliga institutionen, Univ. Libris 7756427. ISBN 91-86270-29-X 
Lönnroth Lars, Delblanc Sven, Göransson Sverker, Zilliacus, Clas, red (1999). ”Avantgardet i öster – finlandssvensk modernism”. Den svenska litteraturen. 3, Från modernism till massmedial marknad : 1920-1995. Stockholm: Bonnier. sid. 151–156. Libris 8233784. ISBN 91-0-056775-2 
 På fria villkor: Edith Södergran-studier. Skrifter utgivna av svenska litteratursällskapet i Finland, 0039-6842 ; 751. Helsingfors: Svenska litteratursällskapet i Finland. 2011. Libris 12055082. ISBN 978-951-583-222-1 
Rahikainen, Agneta: Kampen om Edith: Biografi och myt om Edith Södergran. Schilds & Söderströms, 2014 ISBN 978-951-52-3342-4
Rahikainen, Agneta (2014). Poeten och hennes apostlar: En biomytografisk analys av Edith Södergranbilden. (Diss.). Helsingfors: Helsingfors universitet. ISBN 978-952-10-9790-4. http://urn.fi/URN:ISBN:978-952-10-9791-1 
Ström, Eva (1994). Edith Södergran. Litterära profiler, 99-1548962-5. Stockholm: Natur och kultur. Libris 7229092. ISBN 91-27-03527-1 
Södergran, Edith; Olsson Hagar (1973). Ediths brev: brev från Edith Södergran till Hagar Olsson. Jakobstad: Schildts. Libris 7844407. ISBN 951-50-0040-8 
Tideström, Gunnar (1949). Edith Södergran. Helsingfors: Schildt. Libris 2746214 
Witt-Brattström, Ebba (1997). Ediths jag: Edith Södergran och modernismens födelse. Stockholm: Norstedt. Libris 7157327. ISBN 91-1-971402-5
Ahlander, Dag Sebastian (2006). Fönster mot kosmos: en bok om Edith Södergran. Stockholm: Natur och kultur. Libris 10162814. ISBN 91-27-10591-1 
Brunner, Ernst (1992). Edith: roman. Stockholm: Bonnier. Libris 7148914. ISBN 91-0-055486-3 
Ekelöf, Gunnar (1968). Edith Södergran: studier. [Stockholm]: [Svenska akademien]. Libris 646480 
Enckell, Olof (1949). Esteticism och nietzscheanism i Edith Södergrans lyrik. Skrifter utgivna av Svenska litteratursällskapet i Finland, 321. Studier i finlandssvensk modernism, 1. ISSN 0039-6842. Helsingfors. Libris 450672. https://litteraturbanken.se/forfattare/EnckellO/titlar/Esteticism/sida/3/faksimil?om-boken 
Enckell, Olof (1961). Vaxdukshäftet: en studie i Edith Södergrans ungdomsdiktning. Stockholm: Wahlström & Widstrand. Libris 365145 
Evers, Ulla (1982). Studier i Edith Södergrans lyrik. Göteborg: Univ., Litteraturvet. inst. Libris 9218713 
Hackman, Boel (2000). Jag kan sjunga hur jag vill: tankevärld och konstsyn i Edith Södergrans diktning. Helsingfors: Söderström. Libris 8384936. ISBN 951-52-1857-8 
Hedberg, Johan (1991). Eros skapar världen ny: apokalyps och pånyttfödelse i Edith Södergrans lyrik. Göteborg: Daidalos. Libris 7756963. ISBN 91-86320-72-6 
 Historiska och litteraturhistoriska studier. 67. Skrifter utgivna av Svenska litteratursällskapet i Finland, 575. ISSN 0039-6842. Helsingfors: Sällsk. 1992. Libris 3441961. ISBN 951-9018-88-3. https://litteraturbanken.se/forfattare/SolstrandPippingH/titlar/HistoriskaLitteraturhistoriska67/sida/II/faksimil?om-boken 
Häll, Jan (2006). Vägen till landet som icke är: en essä om Edith Södergran och Rudolf Steiner. Skrifter utgivna av Svenska litteratursällskapet i Finland, 686. ISSN 0039-6842. Stockholm: Atlantis. Libris 10025764. ISBN 91-7353-111-1 
Lillqvist, Holger (2001). Avgrund och paradis: studier i den estetiska idealismens litterära tradition med särskild hänsyn till Edith Södergran. Skrifter utgivna av Svenska litteratursällskapet i Finland, 627. ISSN 0039-6842. Helsingfors. Libris 8385896. ISBN 951-583-061-3. https://litteraturbanken.se/forfattare/LillqvistH/titlar/AvgrundOchParadis/sida/I/faksimil?om-boken 
Poesifestivalen i Nässjö; Silkeberg, Marie (1999). Om kärleken i nittiotalsdikten: Edith Södergran möter Karin Boye. Italiensk poesi. Jönköping: Konst- och kulturavd., Landstinget i Jönköpings län. Libris 7797427. ISBN 91-972522-7-1 
Sigrell, Bo (2009). Att dikta sig fri från verkligheten: Tove Ditlevsen, Edith Södergran, Gunvor Hofmo. Möklinta: Gidlund. Libris 11331504. ISBN 978-91-7844-777-0 
Södergran, Edith (1993). Som en eld över askan: Edith Södergrans fotografier. Skrifter utgivna av Svenska litteratursällskapet i Finland, 582. ISSN 0039-6842. Helsingfors: Svenska litteratursällsk. i Finland. Libris 7903060. ISBN 951-583-000-1 
 Tema Edith Södergran.. Horisont, 39 (1992):1. ISSN 0439-5530. Vasa: Horisont. 1992. Libris 1313696 
Toftegaard Pedersen, Arne (red.) (2011). På fria villkor. Edith Södergran-studier, Skrifter utgivna av Svenska litteratursällskapet i Finland 751, Helsingfors: Svenska litteratursällskapet i Finland, samt Stockholm: Bokförlaget Atlantis. ISBN 978-951-583-222-1
 Two women writers from Finland: Edith Södergran (1892–1923) and Hagar Olsson (1893–1978): Papers from the Symposium at Yale University, October 21–23, 1993. Edinburgh: Lockharton Press. 1995. Libris 6879060. ISBN 1-874665-05-2 
Villalobos, Héctor Areyuna (1981). Edith Södergrans sista alster: Ett bidrag till studiet av några av de sista dikter som skaldinnan skrev mellan 1920–1923. Stockholms universitet. Litteraturvetenskapliga inst. Libris 12655793 
 En väg leder vidare och stjärnorna är intensiva också här: 20 år med Edith Södergran-sällskapet. [Helsingfors]: Edith Södergran-sällskapet. 2005. Libris 10138674. ISBN 952-91-8553-7 
Willner, Sven (1994). Vandring i labyrint och andra essäer. Helsingfors: Söderström. Libris 7846036. ISBN 951-52-1498-X
Edith Södergrans fotografier, fritt tillgängliga på Flickr (ur Svenska litteratursällskapets i Finland arkiv)

Edvard VI (engelska: Edward VI), född den 12 oktober 1537, död den 6 juli 1553, blev kung av England och Irland den 28 januari 1547 vid nio års ålder, och kröntes den 20 februari samma år. Edvard var son till Henrik VIII av England och dennes tredje hustru Jane Seymour. Han var den tredje monarken av huset Tudor, och den första kungen av England som fick en protestantisk uppfostran. 
Då Edvard aldrig uppnådde myndig ålder styrdes England under hans regeringstid av en förmyndarregering. Denna stod under ledning av kungens morbror, Edward Seymour, 1:e hertig av Somerset, som sedan efterträddes av John Dudley, 1:e hertig av Northumberland.
Edvards regeringstid präglades av ekonomiska problem och samhällsförändringar som år 1549 ledde till utbrott av oro och uppror. Ett krig mot Skottland som inledningsvis var framgångsrikt slutade i nederlag. Den engelska kyrkans övergång till protestantismen genomfördes under Edvard som trots sin ringa ålder var mycket intresserad av religiösa frågor. Även om Henrik VIII hade brutit banden mellan den engelska kyrkan och den katolska kyrkan tillät han aldrig att man lämnade de katolska doktrinerna och ceremonierna. Bland de reformer som genomfördes under Edvard märks att det prästerliga celibatet avskaffades och den liturgiska mässan byttes ut mot gudstjänster på engelska. Mannen bakom de flesta av reformerna var Thomas Cranmer, ärkebiskop av Canterbury, som skrev den Book of Common Prayer som blev obligatorisk och som fortfarande används i engelska kyrkan.
Edvard blev sjuk i januari 1553 och när man insåg att denna sjukdom skulle ha dödlig utgång beslutade han i samarbete med förmyndarregeringen att försöka förhindra att kungens halvsyster, den katolska Maria, skulle efterträda honom på tronen och återbörda England till den katolska kyrkan. Man författade därför en sorts testamente, "Devise for the Succession", där man i strid med den successionsordning som antagits av parlamentet under Henrik VIII försökte förbigå både Marias och kungens andra halvsyster Elisabets rätt till tronen för att istället lämna över kronan till lady Jane Grey. Stödet för Maria, som legitim tronarvinge, var dock för starkt, och Jane Grey avsattes efter att ha regerat i bara nio dagar. Maria försökte sedan upphäva den reformerta lagstiftning som Edvard genomdrivit, men efter hennes död år 1558 kom Elisabet I att se till att det protestantiska arvet efter Edvard VI levde vidare.
Prins Edvard föddes den 12 oktober 1537 i sin mors gemak på Hampton Court i Middlesex. Han var son till Henrik VIII av England och dennes tredje hustru Jane Seymour. När det tillkännagavs att en manlig tronarvinge fötts utbröt spontana firanden och hyllningar av prinsen "som vi under så lång tid hungrat efter". I kyrkorna sjöngs Te Deum, man tände bål och "det sköts den kvällen över två tusen kanonsaluter vid Towern". Drottning Jane, som verkade återhämta sig snabbt efter förlossningen, lät sända ut brev som skrivits och undertecknats i förväg där hon tillkännagav att det hade fötts "en prins, avlad i det högst lagliga äktenskapet mellan min Herre Konungens Majestät och oss". Edvard döptes den 15 oktober. Hans halvsyster Maria agerade gudmor, och hans andra halvsyster Elisabet bar hans dopkläde, och ceremonimästaren, eller Garter Principal King of Arms utropade att den lille prinsen var hertig av Cornwall och earl av Chester. Den 23 oktober blev dock drottningen sjuk, hon avled natten därpå till följd av barnsängsfeber. Henrik VIII skrev till Frans I av Frankrike att "Guds försyn ... har blandat min glädje med bitterhet över att hon har dött som skänkte mig denna lycka".
Edvard var ett friskt barn med god aptit redan när han ammades. Hans fars glädje över sonen var mycket stor, i maj 1538 berättade ett vittne hur han sett kungen "nojsa med honom i sina armar ... och hålla upp honom i ett fönster i folkets åsyn för att inge dem stor förtröstan". I september samma år rapporterade Henriks Lord Chancellor, Thomas Audley, 1:e baron Audley av Walden, att Edvard växte snabbt och var vid god vigör, och det finns även andra källor som beskriver honom som en välvuxen och glad pojke. Den historieskrivning som gjort gällande att Edvard var ett sjukligt barn har motsagts av den senaste forskningen. Vid fyra års ålder drabbades prinsen av en livshotande febersjukdom, men trots enstaka sjukdomar och dålig syn åtnjöt prinsen huvudsakligen god hälsa fram till de sista sex månaderna av sitt liv. (År 1552 drabbades Edvard också av lindriga anfall av mässling och smittkoppor.)Tidigt placerades Edvard i eget hushåll under överinseende av en lady Mistress, en sorts blandning mellan en hovföreståndarinna och guvernant. Upp till sex års ålder uppfostrades prinsen, som han själv senare kom att uttrycka det i sin dagbok, "bland kvinnorna". Det formella hov som bildades runt prinsen förestods först av Sir William Sidney, och senare av Sir Richard Page som var styvfar till Edward Seymours hustru, Anne Stanhope. Henrik var noga med att sonens hushåll skulle nå upp till de allra högsta krav på säkerhet och hygien, och han underströk att Edvard var "hela detta rikes mest värdefulla juvel". Besökare beskrev prinsen, som var mycket generöst utrustad med leksaker och bekvämligheter, bland annat sin egen grupp med minstrels, som ett barn som var väl tillfreds.När Edvard var sex år gammal inleddes hans formella utbildning under ledning av biskop Richard Cox och John Cheke. Edvard beskrev själv att fokus låg på "studier i språk, bibellära, filosofi och samtliga de fria konsterna". Han undervisades också av Roger Ascham som även var informator åt Elisabet i franska, spanska och italienska. Det är även känt att Edvard studerade geometri och att han fick lära sig spela flera instrument, bland annat luta och virginal. Han samlade på jordglober och kartor och utvecklade enligt valutahistorikern C. E. Challis tidigt en förståelse för ekonomi som visade på hög intelligens. Den religiösa utbildning Edvard fick var huvudsakligen reformert. De personer som kom att tjäna för prinsens religiösa behov utsågs antagligen av  Thomas Cranmer, ärkebiskop av Canterbury, som var en framstående reformivrare. Både Cox och Cheke var konverterade katoliker som influerats av Erasmus av Rotterdam, och de kom båda senare att tvingas i exil under Marias regeringstid. Redan år 1549 hade Edvard hunnit skriva en avhandling där påven beskrivs som Antikrist, och han skrev flera betraktelser kring teologiska problem. Man kan dock finna flera katolska drag i den unge Edvards religionsutövning, bland annat firade han liturgisk mässa och vördade reliker och bilder av helgon.Båda Edvards halvsystrar visade sin bror uppmärksamhet och besökte honom ofta. Vid ett tillfälle gav Elisabet honom i gåva en skjorta "av hennes egen tillverkning". Edvard uppskattade halvsystern Marias sällskap även om han ogillade hennes smak för utländska danser. "Jag älskar dig mest" skrev han till henne år 1546. År 1543 bjöd Henrik VIII alla sina barn till hovet för att fira jul tillsammans, vilket var ett sätt att visa att han försonats med sina döttrar sedan båda blivit förklarade illegitima och uteslutna ur tronföljden. Våren 1544 lät Henrik genomdriva en ny successionslag som återinsatte döttrarna i tronföljden och som också slog fast att om kungen dog innan Edvard blivit myndig så skulle en förmyndarregering utses. Att kungafamiljen kunde återförenas i någon form av harmoni kan ha varit tack vare Henriks sjätte hustru Katarina Parr som snabbt lyckades bli vän med kungens tre barn. Edvard kallade henne sin "allra käraste mor" och i september år 1546 skrev han till henne: "Jag mottog så mycket som gagnat mig av Eder att mitt sinne knappt kan omfatta det".
Edvard försågs med jämnåriga lekkamrater, bland annat ett barnbarn till Edvards kammarherre Sir William Sidney som erinrade sig som vuxen att prinsen varit "ett fantastiskt rart barn, med mycket mild och generös läggning". Edvard utbildades tillsammans med framstående ädlingars söner som särskilt utsetts att ingå i hans uppvaktning, som en sorts hov i miniatyr. Bland dessa blev Barnaby Fitzpatrick, son till en irländsk pär, en särskilt nära vän till prinsen. Edvard var mer angelägen om studierna än vad hans klasskamrater var och han förefaller ha överglänst dem alla. Han drevs av pliktkänsla, men även av sin vilja att tävla med, och överträffa, sin halvsyster Elisabet, vars akademiska framgångar var omtalade. Edvard levde i högst kungliga omgivningar, hans rum var behängda med flamländska gobelänger och hans kläder, böcker och bestick var prydda med juveler och guld. Liksom sin far var Edvard fascinerad av militär konst och flera av porträtten av prinsen visar honom bärande en juvelbesatt dolk, precis som vi kan se på porträtten av Henrik VIII. Edvard skriver entusiastiskt i sin dagbok om till exempel de engelska krigen mot Frankrike och Skottland och om äventyr såsom det tillfälle då John Dudley, 1:e hertig av Northumberland nästan blev tillfångatagen vid Musselburgh år 1547.
Den 1 juli år 1543 undertecknade Henrik VIII Greenwichfördraget med skottarna, varpå freden beseglades med en trolovning mellan Edvard och den sju månader gamla Maria Stuart. Skottarnas förhandlingsposition var svag efter deras förödande förlust i slaget vid Solway Moss föregående november,  och Henrik krävde därför att Maria skulle lämnas över till honom för att uppfostras i England. När skottarna valde att bryta fördraget i december år 1543 för att istället återuppväcka den uråldriga alliansen med Frankrike blev Henrik ursinnig. I april år 1544 befallde han Edvards morbror Edward Seymour, 1:e hertig av Somerset att invadera Skottland och "Låta allt förgås av eld och svärd, bränna staden Edinburgh, som ska vara så raserad och vanställd när du har plundrat och tagit vad du kan av den, att där för alltid kommer att återstå ett evigt minne av hur Guds hämnd drabbat dem som en blixt för deras falskhet och svek". Seymour åtlöd befallningen genom att bedriva det råaste anfallskrig som England någonsin utsatt skottarna för. Detta krig, som kom att utkämpas ända in i Edvards regeringstid, har blivit känt i historien som "Det hårdhänta frieriet" (The Rough Wooing).
Henrik VIII dog den 28 januari år 1547, när Edvard bara var nio år. En grupp ledande medlemmar av kungens Privy Council, under ledning av Edward Seymour och William Paget bestämde sig för att skjuta fram tillkännagivandet av kungens bortgång tills de hunnit se till att prinsens trontillträde skulle gå smidigt. Seymour och sir Anthony Browne som var Master of Horse begav sig till Hertford för att hämta Edvard och förde honom till Enfield, där Edvards halvsyster Elisabet bodde. Edvard och Elisabet fick där veta att deras far var död, och de fick hans testamente uppläst för sig. Lord Chancellor, Thomas Wriothesley, 1:e earl av Southampton tillkännagav kungens bortgång inför parlamentet den 31 januari, och det befalldes då att Edvard offentligen skulle utropas till kung. Den nye kungen fördes sedan till Towern där han mottogs med storslagna hyllningar. Dagen därpå samlades rikets ädlingar i Towern för att svära trohetsed till Edvard, och Edward Seymour utropades till ledare för förmyndarregeringen som Lord Protector. Henrik VIII begravdes i Windsor Castle den 16 februari; i enlighet med hans önskan placerades han i samma grav som Jane Seymour.
Edvard VI kröntes i Westminster Abbey fyra dagar senare, söndagen den 20 februari. Detta var den första kröningen i England på nästan 40 år. Ceremonin kortades ner med tanke på kungens låga ålder, men även då reformationen innebar att vissa inslag ansågs vara alltför katolska. Kvällen före kröningen red Edvard i procession från Towern till Palace of Westminster genom hyllande folkmassor och tablåer, varav många lånat motiv från en tidigare gossekungs kröning – Henrik VI av Englands. Under kröningsgudstjänsten bekräftade Cranmer Suprematieakten och kallade Edvard för en andra Josia, under det att han manade honom att fortsätta genomföra reformationen av den engelska kyrkan. Efter gudstjänsten hölls en festbankett i Westminster Hall där Edvard, vilket han senare beskrev i sin dagbok, satt i högsätet och åt sin måltid med kronan på huvudet.
Henry VIII:s testamente räknade upp sexton exekutorerer som skulle fungera som Edvards Privy Council fram till dess att han blev myndig. Dessa exekutorer skulle ha tillgång till ytterligare tolv namngivna rådgivare vid behov. Innehållet i Henrik VIII:s testamente har legat till grund för konflikter mellan historiker genom tiderna. Vissa har hävdat att personer i kungens närmaste krets ska ha manipulerat antingen honom eller testamentet för att åstadkomma en situation som gav dem största tänkbara makt. Enligt denna teori ändrades sammansättningen på kungens närmaste uppvaktning mot slutet av 1546 för att ge utrymme åt så många reformivrare som möjligt.Därtill kom att två konservativa rådgivare miste sin ställning inom kungens närmaste krets av rådgivare: Stephen Gardiner tilläts inte tillträde till kungen under hans sista månader av sjukdom, och Thomas Howard, 3:e hertig av Norfolk anklagades för högförräderi – dagen före kungens död beslagtogs hertigens enorma egendomar och han fick sedan tillbringa hela Edvards regeringstid i Towern. Andra historiker har menat att uteslutandet av Gardiner hade andra orsaker än religion, att Norfolk inte var särdeles konservativ i religiösa frågor, att många konservativa satt kvar i Privy Council och att man kan ifrågasätta hur radikala kungens närmaste män, såsom sir Anthony Denny som var den som förvarade stämpeln som användes för att kopiera kungens namnteckning, egentligen var.Hur som helst följdes Henrik VIII:s bortgång av ett ymnigt bortskänkande av titlar och kronans egendomar till testamentsexekutorerna och deras släkt och vänner. Testamentet innehöll en "ofullbordade gåvor-klausul" som tillät att land och titlar på detta sätt kunde delas ut. Främst av alla gagnades Edward Seymour som utsågs till Lord Protector, Guvernör över Kungens Person, och upphöjdes från att ha varit earl av Hertford till att bli hertig av Somerset.Beslutet att utnämna en Lord Protector stred mot vad Henrik VIII förordnat i sitt testamente. Han hade uttryckligen bestämt att förmyndarregeringen skulle fatta gemensamma beslut, och att ingens röst skulle väga tyngre än någon annans. Bara några dagar efter Henriks död hade dock exekutorerna beslutat att förse Somerset med i det närmaste kungliga privilegier och makt. Tretton av de sexton exekutorerna ställde sig bakom detta beslut, och menade att det var ett beslut som de hade rätt att i enighet fatta enligt Henrik VIII:s testamente. De generösa gåvor som delades ut kan ses som mutor från Seymour till exekutorerna. Det är känt att Seymour gjort upp med William Paget, Henry VIII:s privatsekreterare, och att han också försäkrat sig om stöd från sir Anthony Browne, som var en av Henriks kammarherrar.Utnämningen av en Lord Protector var i enlighet med historisk tradition. Somersets lämplighet för posten underströks genom hans militära framgångar i Skottland och Frankrike. I mars 1547 utverkade han av kungen nästintill kunglig makt att själv utnämna medlemmar av Privy Council och att endast rådgöra med dem när han själv önskade. Som historikern Geoffrey Elton uttryckt det: "från det ögonblicket var hans autokratiska system fullbordat". Han styrde fortsättningsvis främst genom tillkännagöranden, och kallade egentligen bara in rådet när han ville att de skulle signera de beslut han redan fattat.Somerset lyckades ta över makten på ett smidigt och effektivt sätt. François van der Delft, som var kejserlig ambassadör, rapporterade att "han styr allenarådande och absolut", med Paget som sin sekreterare, men Delft förutsåg också att han kunde få problem med John Dudley som nyligen upphöjts till earl av Warwick. Under protektorates första tid var det dock endast Thomas Wriothesley, 1:e earl av Southampton, som var Lord Chancellor, och Somersets egen bror Thomas Seymour, som vågade yttra kritik mot honom. Wriothesley, som var konservativ i religiösa frågor, motsatte sig at Somerset kunde utöva kunglig makt över kronrådet. Somerset såg då till att han blev fråntagen sitt ämbete efter att ha anklagats för nepotism.
Det motstånd Thomas Seymour, Somersets egen bror, uppvisade var svårare för Somerset att angripa. I egenskap av kungens morbror krävde Thomas Seymour att få överta Guvernörskapet för Kungens Person, samt en plats i kronrådet. Somerset försökte muta sin bror med en barontitel, utnämningen till Lord Amiral samt en plats i kronrådet, men Thomas Seymour siktade högre än så. Han började smuggla in extra fickpengar till den lille kungen, medan han talade om för Edvard att Somersets snålhet gjorde honom till en "tiggarkung". Han uppmuntrade också kungen att göra sig av med Somerset inom två år så att han skulle kunna "utöva regeringsmakt som andra kungar gör",  men Edvard som uppfostrats att böja sig för kronrådet föreföll inte hugga på Seymours bete. I april använde Seymour kungens tillåtelse för att gå bakom ryggen på Somerset och kronrådet och gifta sig med Henrik VIII:s änka, Katarina Parr. Härigenom tog han över änkedrottningens hushåll, där även den 11-åriga lady Jane Grey och den 13-åriga lady Elisabet ingick.Sommaren 1548 uppvaktade Seymour den unga Elisabet, vilket uppdagades av Katarina Parr. Elisabet skickades därför iväg för att istället bo hos Anthony Denny. I september avled Katarina Parr i barnsäng, och Thomas Seymour återupptog omedelbart sin uppvaktning av Elisabet, i syfte att gifta sig med henne. Elisabet uppskattade måhända uppvaktningen, men liksom Edvard var hon ovillig att göra något utan tillåtelse från kungens Privy Council. I januari år 1549 lät kronrådet arrestera Thomas Seymour och han anklagades för bland annat förskingring av kungliga medel. Kung Edvard, som Thomas Seymour hade planerat gifta bort med Jane Grey, vittnade själv mot sin morbror, och berättade om de insmugglade fickpengarna. Då tydliga bevis på högförräderi saknades kunde han inte åtalas. Somerset utfärdade därför en särskild befallning, en så kallad Act of Attainder, som tillät att Thomas Seymour avrättades utan dom. Seymour halshöggs den 20 mars år 1549.
Somersets främsta tillgång var hans tveklösa skicklighet som soldat, vilken han hade bevisat i kriget mot Skottland och under försvaret av Boulogne-sur-Mer år 1546. Hans främsta intresse som Lord Protector var därför kriget mot Skottland. Efter en förkrossande seger i Slaget vid Pinkie Cleugh i september 1547 lät han befalla att ett nätverk av engelska garnisoner skulle sträcka sig ända till Dundee. Dessa framgångar följdes dock av problem med att bestämma hur krigföringen skulle fortsätta, då hans dröm om att kunna förena kungarikena genom erövringskrig blev allt mer orealistisk. Skottarna fick till stånd en allians med Frankrike, som skickade styrkor för att försvara Edinburgh år 1548. Den skotske kungen Jakob V av Skottland skickade sin dotter Maria Stuart till Frankrike där hon trolovades med den franske kronprinsen. Detta drag satte stopp för alla planer att gifta bort henne med Edvard VI. De garnisoner Somerset lämnat i Skottland visade sig vara nära att knäcka statsfinanserna.  Ett franskt anfall mot Boulogne i augusti år 1549 tvingade till slut Somerset att inleda en reträtt från Skottland.
Under 1548 spred sig oron i England. Från och med april 1549 bröt en serie väpnade uppror ut, sporrade av både religiöst och ekonomiskt missnöje. De två allvarligaste upproren, som krävde att staten satte in militär, var de i Devon och Cornwall, och i Norfolk. Det första upproret kallas ibland för the Prayer Book Rebellion, och grundade sig huvudsakligen i befallningen att gudstjänster skulle hållas på engelska. Det andra upproret, under ledning av en handelsman vid namn Robert Kett (varför upproret brukar gå under namnet Kett's Rebellion), orsakades främst av konflikter som uppstod när framstående lorder beslöt inhägna betesmark som tidigare varit allmänning. En komplikation var att upprorsmönnen trodde att deras handlingar var lagliga och skulle vinna kronans stöd, då de ansåg att det var lorderna som bröt mot lagen.Samma förklaringar till revolter hördes över hela landet, inte bara i Norfolk och i väster. Det faktum att man trodde att kronan, det vill säga Somerset, skulle sympatisera med upprorsmännen härrör troligen från den serie motsägelsefulla tillkännagivanden Somerset gjorde under denna tid. Vissa av dessa tillkännagivanden innehöll uttryck av sympati med de bybor som fått sina allmänningar inhägnade av lokala lorder och meddelade att kronan ämnade vidta åtgärder, andra tillkännagivanden gav amnesti åt personer som förstört sådana inhägnader "av dårskap och av misstag", så länge gärningsmännen ångrade sig. Ytterligare en orsak till förvirringen var de kommittéer Somerset satte ihop för att lösa konflikter om inhägnader mellan fårfarmare i norra England. Dessa utskickade representanter leddes av en reformivrare vid namn John Hales, som med sin retorik lyckades bygga upp en koppling mellan frågan om inhägnader och reformert teologi och uppfattningen om det gudaktiga samväldet. Lokala grupper av bönder uppfattade ofta att dessa kommittéer gav dem tillstånd att agera mot de lorder som inhägnade allmänningar. Kung Edvard skrev i sin dagbok att upproren 1549 började "för att vissa kommittéer hade skickats ner för att plocka ner inhägnader".Vad än allmänheten tyckte om Somerset så sågs de katastrofala händelserna under 1549 som ett enormt misslyckande från regeringens sida, och kronrådet var inte sena att peka ut Somerset som den skyldige. I juli 1549 skrev Paget till Somerset: "Varje man i kronrådet har ogillat dina handlingar ... jag önskar vid Gud att du så fort saker började röra på sig hade vidtagit starka åtgärder och framkallat att högtidlig rättvisa skipats till andras förfäran ...".
Den serie händelser som ledde fram till Somersets fall har ofta kallats en statskupp. Någon gång före den 1 oktober 1549 hade Somerset förvarnats om att hans maktposition var hotad. Han lät utfärda ett tillkännagivande där han uppmanade folk att stödja honom, och tog sedan den unge kungen med sig och drog sig tillbaka till säkerheten på Windsor Castle, där Edvard skrev: "Jag tror jag sitter fängslad". Under tiden lät kronrådet tillkännage detaljer om felbeslut och vanskötsel av styret och ekonomin under Somerset. De påtalade också att hertigens makt utgick från dem, inte från Henrik VIII:s testamente. Den 11 oktober lät rådet arrestera Somerset och Edvard fördes till Richmond. Edvard sammanfattade anklagelserna mot Somerset i sin dagbok: "ärelystnad, högfärd, att ha startat förhastade krig i min ungdom, vanskötsel av Newhaven (Ambleteuse i nuvarande Frankrike), att ha berikat sig ur mina skatter, att ha följt sina egna åsikter och att ha gjort allt med (endast) egen myndighet". I februari 1550 framträdde John Dudley, earl av Warwick som kronrådets nya ledare och, i praktiken, Somersets efterträdare. Trots att Somerset släpptes fri och återfick sin plats i kronrådet avrättades han årets därpå efter att ha försökt störta Dudley. Edvard noterar morbroderns död i sin dagbok: "Hertigen av Somerset fick huvudet avhugget på Tower Hill, mellan klockan åtta och nio om morgonen".Historiker har observerat den bjärta kontrasten mellan Somersets maktövertagande, under vilket han visade mycket goda organisativa kvalitéer, och hans efterföljande styre där dessa kvalitéer saknades då styret var mycket ineffektivt. År 1549 hade hans kostsamma krig gått i baklås, kronan stod på ruinens brant och uppror och revolter hade brutit ut över landet. Fram till det senaste decenniet har dock Somerset åtnjutit gott rykte bland historiker, mycket tack vare alla de tillkännagivanden han lät utfärda som syntes stödja allmänheten mot orättfärdiga lorder. Under 2000-talet har han dock oftast beskrivits som en arrogant och verklighetsfrånvänd ledare som saknade politisk och administrativ skicklighet.
Till skillnad från hertigen av Somerset har dennes efterträdare, John Dudley, som upphöjdes till hertig av Northumberland år 1551, tidigare beskrivits av historikerna som en girig ränksmidare som upphöjde och berikade sig själv på kronans bekostnad. Sedan 1970-talet har dock synen på hans regim förändrats och man ser idag även till hans administrativa skicklighet och hur effektivt han lyckades återställa kronans stabilitet och maktställning efter Somersets misslyckanden.
Den ende som utmanade Dudleys maktövertagande var Lord Chancellor Thomas Wriothesley, 1:e earl av Southampton, vars konservativa supportrar hade slagit sig ihop med Dudleys anhängare för att kronrådet skulle bli enigt för att kunna, vilket till exempel Karl V:s ambassadör rapporterade, återkalla flera av Somersets religiösa reformer. Northumberland hade dock inga sådana planer, utan hoppades istället att kungens starka protestantism skulle kunna möjliggöra vidare reformer. Han hävdade därför att Edvard var gammal nog att regera själv, samtidigt som han lät byta ut kungens närmaste uppvaktning mot sina egna anhängare. Paget anslöt sig till Northumberland, då han insåg att även om man återintroducerade katolicismen så skulle ändå inte Karl V backa upp England i kriget mot Skottland, och Paget fick en barontitel som tack. Southampton lät samla bevis för att kunna avrätta Somerset, i syfte att svartmåla Northumberland genom att få Somerset att hävda att Northumberland varit delaktig i hans vanstyre. Northumberland kontrade genom att övertala parlamentet att släppa Somerset fri, vilket skedde den 14 januari år 1550. Northumberland mutade sedan en mängd medlemmar av Privy Council, med titlar och egendomar, att avsätta Southampton varpå Northumberland utnämndes till president för kronrådet och förståndare för kungens hushåll. Ämbetet som Lord President i kronrådet gav honom samma makt som Somerset tidigare haft som Lord Protector, men utan den negativa klang som de nyss inträffade händelserna givit det ämbetet. Northumberland var nu i praktiken statschef.Allteftersom Edvard blev äldre kunde han förstå mer och mer av rikets affärer. Hur mycket han tog aktiv del i besluten har dock omdebatterats. Historikern Stephen Albutt menar att synen på kungen har pendlat alltifrån "en vältalig marionett till en brådmogen, företagsam och i huvudsak vuxen kung". När Edvard var 14 år bildades ett särskilt råd, "Counsel for the Estate", som Edvard själv valde medlemmarna till. Detta var ett steg i riktning mot att Edvard skulle överta makten. I de möten med rådet som ägde rum varje vecka skulle Edvard sätta sig in i rikets styre. Lika viktigt som rådet var dock kungens Privy Chamber, alltså den inre uppvaktningen, och där arbetade Edvard i nära samarbete med till exempel William Cecil och William Petre, som var Secretary of State. Det område där kungen hann utöva störst inflytande var religionen, där han fick rådet att genomföra långtgående reformer.Hertigen av Northumberland använde en helt annan sorts metoder än Somerset hade gjort. Northumberland såg till att kronrådet var mycket aktivt och beslutade allting gemensamt, och istället för att styra ensam siktade han in sig på att alltid ha en majoritet av kronrådet på sin sida. För att kompensera att han, till skillnad från Somerset, inte hade några släktband till kungen, lät han tillsätta många ur sin egen släkt och vänkrets i kronrådet. Han utsåg också personer ur sin familj till att ingå i kungens uppvaktning. Han insåg att bästa sättet att garantera sin egen makt var att styra över dagordningen i kronrådet. Historikern John Guy har beskrivit Northumberlands taktik på detta sätt: "Liksom Somerset blev han en skenkung, skillnaden var att han omhändertog byråkratin under förevändning av att Edvard hade antagit hela kungamakten, medan Somerset hävdat sin rätt att som Lord Protector i det närmaste vara konung".Northumberlands strategier för krigföring var mer pragmatiska än Somerset varit, och han har ibland kritiserats för att vara direkt vek. År 1550 slöt han fred med Frankrike varvid han gick med på att återlämna Boulogne och återkalla alla engelska trupper från Skottland. År 1551 kom man överens om en trolovning mellan Edvard och Elisabet av Valois, dotter till Henrik II av Frankrike.. Edvard skickade en "vacker diamant", ur den juvelsamling Henrik VIII införskaffat åt Katarina Parr. Northumberland hade helt enkelt insett att England inte hade råd med något fortsatt krig. Även inrikes försökte Northumberland komma fram till ett slut på oroligheterna. För att förebygga framtida uppror lät han utse kronorepresentanter som skulle befinna sig ute i de olika länen, däribland så kallade lord lieutenants, som hade befäl över militära styrkor och rapporterade till kronrådet.Tillsammans med William Paulet och Walter Mildmay tog sig Northumberland an att försöka komma till rätta med rikets dåliga finanser. Man kunde dock inte motstå att inledningsvis försöka öka inkomsterna genom en devalvering. Den ekonomiska katastrof som blev resultatet av detta tvingade Northumberland att lämna över finanspolitiken i händerna på experten Thomas Gresham. År 1552 hade denne, främst genom att applicera Greshams lag på den för den engelska ekonomin essentiella valutabörsen i Antwerpen, lyckats återställa förtroendet för valutan, priserna sjönk och handeln återhämtade sig. Även om statsfinanserna inte helt lyckades återhämta sig förrän under Elisabet I lade Northumberland grunden för en starkare ekonomi. Regeringen gjorde också massiva insatser för att få slut på korruptionen, och gjorde en översyn av hur skatteintäkter samlades in och kom till användning. Detta har kallats en av de bästa och viktigaste åtgärderna under tudoreran.
Northumberlands regim följde samma religionspolicy som Somerset gjorde, där man stödde ett allt kraftfullare reformprogram. Även om Edvard VI:s praktiska influens på regeringen begränsades utgjorde hans intensiva protestantism en reformerande administration obligatorisk. Hans tronbestigning hanterades av reformeringsfraktionen, som fortsatte att ha makten genom hela hans styre. Den man som Edvard hade störst tillit till, Thomas Cranmer, ärkebiskop av Canterbury, introducerade en rad religiösa reformer som revolutionerade den engelska kyrkan från en kyrka som trots förnekandet av påvens överhöghet varit huvudsakligen katolsk, till en som blev institutionellt protestantisk. Beslagtagandet av kyrkans egendom som hade påbörjats under Henrik VIII:s styre fortsatte under Edvards styre, bland annat med avvecklingen av mässkapell. Detta var till stor ekonomisk fördel för kronan och de nya ägarna av den övertagna egendomen. Kyrkoreformer var därför lika politiska som religiösa under Edvard VI:s styre. Under den sista tiden av hans styre hade kyrkan blivit ruinerad, och en stor del av biskoparnas egendom hade överförts till personer utanför kyrkan.Det har visat sig svårt för historikerna att korrekt beskriva och belägga Somersets respektive Northumberlands faktiska religiösa övertygelser. Man är oenig om hur uppriktig deras protestantism egentligen var. Ingen har dock betvivlat kung Edvards religiösa hängivenhet (vissa har kallat det bigotteri) Edvard lär ha läst tolv kapitel ur bibeln dagligen och njutit av att lyssna på predikningar, och han kom senare att hyllas av John Foxe. Edvard skildrades både under sin levnad och senare som en ny Josia, den bibliske kung som förstörde Baals avgudabilder. Han kunde förefalla petig i sin antikatolicism, och bad en gång Katarina Parr att övertala hans halvsyster Maria att "avstå från utländska danser och glädjeämnen som inte anstår en alltigenom kristen prinsessa". Jennifer Loach, som skrivit en biografi över Edvard, menar dock att man ska vara försiktig med att allt för okritiskt acceptera den gudfruktiga bild av Edvard som målats upp av reformerta historieskrivare, såsom till exempel i John Foxes inflytelserika Foxe's Book of Martyrs, där läsaren bland annat återfinner en trägravyr föreställande den unge kungen då han lyssnar på en predikan som framförs av Hugh Latimer. Under sin tidiga barndom följde Edvard rådande katolska normer och gick i den liturgiska mässan, men senare kom han, bland annat under Thomas Cranmers inflytande och påverkan från sina reformerta informatorer, att bilda uppfattningen att religionen i England skulle reformeras.
Den engelska reformationens utveckling påverkades av konflikten mellan de katolska traditionalisterna och de reformerta radikalerna som bland annat förstörde helgonbilder och klagade över att reformationen inte gick tillräckligt långt eller tillräckligt fort. Flera protestantiska doktriner blev dock påbjudna, såsom att tron allena var saliggörande och att kommunionen skulle delas av församling och prästerskap. Kyrkoordningen ändrades år 1550 så att präster tillsattes som statliga tjänstemän, istället för som tidigare genom vigning. Deras arbetsbeskrivning förändrades också så att det framgick att de var församlingens tjänare snarare än länken mellan församlingen och Gud. Cranmer hade föresatt sig att skriva en ny gudstjänstordning på engelska, och denna kom att bli obligatorisk i och med den första Uniformitetsakten år 1549. Denna Book of Common Prayer var menad som en kompromiss som skulle kunna tillfredsställa både traditionalister och reformivrare, men istället kom den att betraktas som en ljummen blandning som inte gick tillräckligt långt åt endera hållet för att göra någon av grupperna nöjd. De radikala menade att alltför många "papistiska riter" behölls, medan många traditionalister, bland annat Stephen Gardiner och Edmund Bonner, som var biskop av London, och som båda satt fängslade i Towern menade att den stred mot kristendomens grundsatser.Efter 1551 började Edvard att mer aktivt ha inflytande över kyrkopolitiken i sin roll som Supreme Head of the Church, och detta innebar att reformationen kom att sätta fart. De förändringar som nu kungen tillskyndade var också ett svar på kritik från sådana reformivrare som John Hooper, biskop av Gloucester, och skotten John Knox, som vid denna tid var anställd som präst i Newcastle hos hertigen av Northumberland och vars predikningar bland annat lett till att kungen känt sig manad att motsätta sig knäböjning under utdelandet av nattvarden. Cranmer influerades också av de framstående reformerta teologerna Martin Bucer och Peter Martyr Vermigli. Reformationens utveckling påskyndades också av att fler reformerta biskopar tillsattes. Under vintern 1551–52 skrev Cranmer om Book of Common Prayer och den reviderade versionen kom att bli mer tydligt reformert än den tidigare. Häri fastställdes även reformerta doktriner såsom nattvardens symboliska natur. Detta satte i praktiken punkt för firandet av den liturgiska mässan i England. Enligt Elton markerade publiceringen av Cranmers reviderade bönbok år 1552 i kombination med den andra Uniformitetsakten 1552 "den engelska kyrkans slutliga övergång till protestantismen". Bönboken från 1552 utgör fortfarande grund för den engelska kyrkans gudstjänster. Cranmer förhindrades dock från att fullfölja alla sina reformer då det under våren 1553 blev uppenbart att den unge kungen, som möjliggjorde reformationen, var döende.
I januari 1553 blev Edvard VI sjuk, och i juni hade det blivit uppenbart, efter flera omgångar av tillfälliga tillfrisknanden och återfall, att kungen var döende. Om kungen dog och efterträddes av sin katolska halvsyster Maria skulle detta komma att äventyra hela den engelska reformationen, varför ett sådant händelseförlopp fruktades av både Edvard och hans ministrar. Edvard motsatte sig Marias rätt till tronen också på grund av att hon förklarats illegitim, och då hon var kvinna. Dessa invändningar hade han även mot sin andra halvsyster Elisabet. I february 1553 gjorde Maria ett officiellt besök vid Edvards hov och välkomnades av kungens Privy Council "som om hon varit drottning av England", som den kejserlige ambassadören beskrev det. Trots detta gjordes det ett försök strax före kungens död att ändra tronföljden. 
Henrik VIII hade genom sitt testamente, där han själv utsåg sina efterträdare istället för att strikt följa arvsrätten, skapat ett precedensfall. Med ett dokument kallat "My devise for the succession" (Anordning för tronföljden) försökte även Edvard VI ändra successionsordningen i det att han ville förbigå sina halvsystrars arvsrätt och istället till sin efterträdare utse den sextonåriga lady Jane Grey, som var dotterdotter till Maria Tudor (drottning av Frankrike). Den 21 maj 1553 genomfördes en trippelvigsel då lady Jane vigdes vid lord Guildford Dudley, fjärde son till hertigen av Northumberland, hennes syster lady Catherine Grey vigdes vid William Herbert, 1:e earl av Pembroke samt en syster till Guildford vigdes vid en ättling av huset Plantagenet som tidigare varit Englands kungahus. Detta skedde "i en verkligt konungslig uppvisning".I början av juni övervakade Edvard personligen utformningen av en renskriven version av den Anordning han skrivit. När kungens jurister var färdiga med texten skrev kungen under på sex olika ställen. Den 15 juni lät han kalla en grupp framstående domare och advokater till sin sjukbädd, och under överinseende av hertigen av Northumberland befallde han dem "med skarpa ord och ilsken uppsyn"  att förbereda så att Anordningen skulle kunna antas som lag, även i parlamentet. Han vidtog även säkerhetsåtgärden att låta sina främsta rådgivare och advokater underteckna en ed där de svor på att troget se till att utföra kungens sista vilja efter hans död. Slutligen undertecknades Anordningen den 21 juni av över 100 adelsmän, rådsmän, biskopar och sheriffer, varav många senare kom att hävda att de tvingats till detta av hertigen av Northumberland. De glömde då lägligt bort att de också mottagit stora egendomar som skänkts dem av hertigen.När en av domarna, Edward Montagu, i en ansökan om nåd till drottning Maria, några månader senare försökte ursäkta sitt handlande beskrev han hur han och några av de andra försökt neka att underteckna Anordningen, då de ifrågasatte dokumentets laglighet. Men då kom hertigen av Northumberland "in i rådsrummet ... och var i stort raseri och ursinne, så arg att han skakade, och under hans rasade tal kallade han denne sir Edward för 'förrädare', och förklarade vidare att han ville slåss i bara skjortan med vem som helst i det grälet". Senare, när kung Edvard själv befallde lorderna att lyda, hörde Montagu flera av dem förklara att "de vore förrädare om de vägrade att göra så". Thomas Cranmer som inte kom väl överens med Northumberland, och som var djupt motvillig att underteckna dokumentet, gav bara med sig då Edvard underströk att han väntade sig större respekt för hans vilja av Cranmer än av någon annan. Det var nu allmänt känt att kungen var döende och att det förekom planer på att förhindra Marias trontillträde. Frankrike, som mycket ogärna skulle se en nära släkting till kejsaren på tronen, lät Northumberland förstå att de stödde planen. De utländska diplomaterna var visserligen övertygade om att majoriteten av det engelska folket stöttade Marias anspråk på tronen, men de var ändå av meningen att lady Jane framgångsrikt skulle utropas till drottning: "Att vara i verklig besittning av makten är en sak av största vikt, särskilt bland barbarer såsom engelsmän", skrev den kejserlige ambassadören Simon Renard till Karl V.
Edvard hade ofta skisserat politiska dokument som övningar. Under sitt sista år applicerade han detta allt mer på regeringens verkliga angelägenheter. Ett sådant dokument var det första utkastet av hans "Anordning för tronföljden". Edvard föreskrev, i händelse av "brist på avkomma av min kropp", att tronföljden enbart skulle ärvas av manliga arvtagare, det vill säga, Jane Greys mors, Jane Greys eller hennes systrars. När hans död närmade sig, och möjligtvis med övertalning av Northumberland, ändrade han föreskriften så att Jane och hennes systrar själva skulle kunna få bestiga tronen. Fortfarande beviljade Edvard enbart Janes rättigheter som ett undantag till manligt styre. Om Anordningen skulle ha följts bokstavligen skulle arvsrätten ha tillhört Janes mor, Frances Grey, hertiginna av Suffolk, men hon, som redan hade avstått sina anspråk till stöd för sina barn i Henriks testamente, verkar ha avstått även denna gång efter ett besök hos Edvard. Privilegiebreven från den 21 juni uteslöt konungens två halvsystrar på grund av oäkta födsel, då båda blivit förklarade som oäkta under Henrik VIII. Detta resonemang kunde inte bara användas på Maria utan också för protestantiska Elizabet. Villkoren i den ändrade tronföljden var en direkt överträdelse av Henrik VIII:s successionsakt från 1543 och ett resultat av påskyndat och ologiskt tänkande.I århundraden har försöket att ändra på tronföljden mestadels setts som en enmanshandling av hertigen av Northumberland. Sedan 1970-talet har dock många historiker tillskrivit påbörjandet av Anordningen och kravet på dess implementering som ett av kungens initiativ. Diarmaid MacCulloch har framställt Edvards "tonårsdrömmar om att grunda ett evangeliskt rike av Kristus", medan David Starkey har konstaterat att "Edvard hade ett par medaktörer, men den drivande viljan var hans". Bland andra medlemmar av kungens Privy Council har Northumberlands förtrogna vän John Gates misstänkts för att ha föreslagit Edvard att ändra hans Anordning så att Jane Grey själv –  inte bara någon av hennes söner – kunde ärva kronan. Oavsett hur mycket han bidrog, var Edvard övertygad om att hans ord var lag, och han stödde helhjärtat beslutet att göra sina halvsystrar arvlösa: "att utesluta Maria från tronföljden var en sak som den unge kungen hade i sinnet".
Edvard blev sjuk i januari 1553, då han drabbades av feber och hosta. Han blev kontinuerligt sämre. Den kejserliga ambassadören, Scheyfve, rapporterade att "han lider en hel del när febern kommer över honom, särskilt av en svårighet att andas, som beror på en sammandragning av organen på hans högra sida ... Jag anser att detta är av Gud en hemsökelse och ett tecken". Edvard kände sig i början av april tillräckligt bra för att gå ut och njuta av den friska luften i Westminster, och sedan flytta till sitt palats i Greenwich, men mot slutet av månaden hade han blivit sämre igen. Den 7 maj var han dock klart på bättringsvägen och hans läkare tvivlade inte på att han skulle komma att tillfriskna helt. Några dagar senare sågs kungen sitta i ett fönster och titta på skeppen på Thames. Den 11 juni blev Edvard dock snabbt sämre igen, och Scheyfve, som hade en informatör i kungens uppvaktning, rapporterade att "de vätskor han utstöter genom munnen är ibland färgade grönaktigt gula och svarta, ibland rosa, liksom blodets färg". Hans läkare trodde nu att han led av en läckande tumör, placerad i en lunga, och de medgav att kungens liv inte stod att rädda. Inom kort hade Edvards ben blivit så svullna att han var tvungen att endast ligga på rygg, och han tappade krafterna att stå emot sjukdomen. Till sin informator John Cheke viskade han "Jag är glad över att dö".Edvard framträdde offentligen för sista gången den 1 juli, då han visade sig i ett fönster på Greenwich Palace. De som såg honom blev förskräckta när de såg hur tunn och sjuk han såg ut. Under de nästa två dagarna anlände stora skaror till palatset i förhoppning om att få se kungen igen, men den 3 juli fick de meddelande om att det var alltför kyligt för att kungen skulle kunna visa sig. Edvard dog den 6 juli på Greenwich Palace, han var då 15 år gammal. Enligt John Foxes legendariska redogörelse för kungens död var hans sista ord "Jag är svag, Herre var barmhärtig mot mig och ta över min ande". Han begravdes i Westminster Abbey den 8 augusti år 1553, under begravningsakten användes reformerta riter som utfördes av Thomas Cranmer. Processionen leddes av en stor grupp barn och följdes av londonborna med "gråt och veklagan", likvagnen, prydd i gyllenkläde, kröntes av en vaxdocka föreställande Edvard, iförd krona, spira och strumpebandsorden. Samtidigt som begravningståget drog genom London närvarade drottning Maria vid Edvards själamässa i Towern där Jane Grey vid det laget satt fängslad.
Exakt vilken orsaken till Edvards död var är inte känt. Liksom med andra dödsfall inom kungafamiljen under 1500-talet gick det rykten om att kungen skulle ha förgiftats, men inga bevis till stöd för detta har kunnat påvisas.  Hertigen av Northumberland, vars impopularitet tydliggjordes av händelserna strax efter Edvards död, troddes av många ha befallt den påstådda förgiftningen.  En annan teori gick ut på att katolikerna hade förgiftat kungen i förhoppningen om att Maria skulle efterträda honom på tronen. Kirurgen som öppnade Edvards bröstkorg efter hans död meddelade att "sjukdomen varav hans majestät dog var en lungornas sjukdom".  Den venetianske ambassadören rapporterade att Edvard hade dött av lungsot, det vill säga tuberkulos, en diagnos som många historiker accepterat.  Skidmore tror att Edvard ådrog sig sjukdomen efter att ha drabbats av mässling och smittkoppor år 1552, varvid hans immunförsvar försämrades.  Loach menar istället att kungens symptom är typiska för lunginflammation, vilken sedan ledde till njursvikt.
Edvards halvsyster Maria, som senast hade träffat Edvard i februari, hade hållit sig informerad om sin broders hälsostatus genom sina kontakter med de kejserliga ambassadörerna, och även genom Northumberland som höll kontakt med Maria för att hon inte skulle bli misstänksam. Karl V rådde henne att acceptera kronan även om den erbjöds henne under förutsättningen att hon inte återinförde katolicismen. När Maria fick reda på att Edvard låg på sitt yttersta lämnade hon Hunsdon House nära London och skyndade till sina egendomar i Kenninghall i Norfolk, där hon kunde räkna med sina arrendatorers stöd. Northumberland sände skepp till Norfolks kust för att förebygga hennes flykt eller att styrkor skulle komma från kontinenten. Han försenade tillkännagivandet av kungens död medan han samlade sina styrkor, och Jane Grey togs till Towern den 10 juli. Samma dag utropades hon till drottning av allmogen på Londons gator. Kronrådet mottog ett meddelande från Maria där hon hävdade sin bördsrätt till kronan och befallde Rådet att utropa henne till drottning, vilket hon självständigt redan gjort. Rådet svarade att Jane var drottning genom Edvards auktoritet, och att Maria, i motsats, var orättmätig pretendent och enbart stödd av "några oanständiga, gemena personer" .Northumberland insåg snart att han hade missräknat sig ordentligt på hur saker skulle utvecklas, inte minst när han underlät att säkra Marias person före Edvards död. Även om många av de som flockades till Maria var konservativa som hoppades att protestantismen skulle besegras, utgjordes även hennes supportrar av många för vilka hennes lagliga anspråk på tronen åsidosatte religiösa hänsyn. Northumberland tvingades att släppa kontrollen över ett nervöst råd i London och starta en oplanerad hetsjakt på Maria till East Anglia, varifrån nyheter kom om hennes ökande stöd, som inkluderade ett antal adelsmän och godsägare och "oräkneliga sällskap ur det vanliga folket". Den 14 juli marscherade Northumberland ut från London med tretusen man, och nådde Cambridge påföljande dag. Under tiden kallade Maria samman sina styrkor vid Framlingham Castle i Suffolk, och samlade en armé på nära tjugo tusen man den 19 juli.Det gick nu upp för medlemmarna av kronrådet att de hade begått ett fruktansvärt misstag. Under ledning av Henry Fitzalan, 19:e earl av Arundel och earlen av Pembroke utropade rådet offentligen Maria till drottning den 19 juli, vilket innebar slutet för drottning Janes nio dagar på tronen. När folket i London hörde att Maria förklarats vara legitim drottning utbröt jubel på gatorna. Northumberland som satt fast i Cambridge mottog ett brev från kronrådet där han befalldes utropa Maria till drottning, vilket han också gjorde. William Paget och earlen av Arundel red till Framlingham för att söka nåd hos drottningen, och Arundel arresterade sedan Northumberland den 24 juli. Northumberland halshöggs den 22 augusti, efter att ha tagit avstånd från de reformerta lärorna och återgått till katolicismen. Hans religiösa kullerbytta förskräckte lady Jane Grey, som förblev protestantismen trogen. Jane kom att följa sin svärfar till schavotten den 12 februari 1554, efter att hennes far varit inblandad i Wyattupproret.
Trots att Edvard VI endast regerade i sex år och dog vid femton års ålder gav hans styre ett varaktigt bidrag till reformationen i England och den engelska kyrkans struktur. Henrik VIII:s sista styrande decennium hade inneburit ett partiellt uppehåll av reformationen, och en tillbakagång till mer konservativa åsikter. I motsats till detta innebar Edvards styre radikala framgångar för de reformerta krafterna. Under dessa sex år överfördes kyrkan från en huvudsakligen romersk-katolsk liturgi och struktur till en som vanligtvis identifieras som protestantisk. Introduktionen i "Book of Common Prayer, the Ordinal of 1550", och Cranmers de fyrtiotvå artiklarna, utgjorde grunden för de doktriner som Engelska kyrkan fortfarande utövar. Edvard själv samtyckte till alla dessa förändringar, och även om det var reformarbetare som Thomas Cranmer, Hugh Latimer och Nicholas Ridley, uppbackade av Edvards bestämda evangeliska råd, som utarbetade många av de nya doktrinerna, var kungens religiösa övertygelse avgörande för den långtgående reformationen under hans styre.Drottning Marias försök att göra sin broders reformarbeten om intet mötte stora hinder. Trots hennes tro på den påvliga överhögheten styrde hon konstitutionellt som Engelska kyrkans överhuvud, en motsägelse som var henne motbjudande. Hon fann sig själv helt oförmögen att återställa det stora antal kyrkliga egendomar som lämnats över eller sålts till privata jordägare. Även om hon brände ett antal ledande protestantiska kyrkomän gick många reformatorer antingen i exil eller kvarstod subversivt aktiva i England under hennes styre, och skapade en ström av reformert propaganda som hon var oförmögen att hejda. Protestantismen var trots det inte ännu djupt rotad hos det engelska folket, och hade Maria levt längre, är det möjligt att hennes katolska rekonstruktion hade lyckats. I sådana fall hade Edvards styre snarare än hennes kommit att betraktas som en historisk avvikelse.När Maria dog 1558 fortsatte reformationen i England och de flesta reformerna som inrättades under Edvards styre återinfördes under den elisabetanska religiösa uppgörelsen. Drottning Elisabet I ersatte Marias rådsherrar och biskopar med före detta Edvard-anhängare, såsom William Cecil, 1:e baron Burghley och Northumberlands före detta sektreterare, och biskop Richard Cox, Edvards gamla förmyndare, som höll en antikatolsk predikan vid parlamentets öppnande år 1558. Parlamentet antog en Act of Uniformity följande vår som med vissa modifikationer återställde Cranmers bönbok från 1552. De trettionio artiklarna från 1563 baserades till stor del på Cranmers 42 artiklar. De teologiska reformer som skedde under Edvards styre utgjorde en viktig bas för Elisabets politik i religiösa frågor, även om den internationella aspekten av Edvards reformation aldrig återuppstod.
Edvard VI grundade tre välgörenhetsinrättningar, till exempel Christ's Hospital, en skola som han grundade 10 dagar före sin död.
Edvard VI är en av huvudpersonerna i Mark Twains flera gånger filmade roman Prinsen och tiggargossen från 1882.
Den här artikeln är helt eller delvis baserad på material från engelskspråkiga Wikipedia, Edward VI of England
Alford, Stephen (2002), Kingship and Politics in the Reign of Edward VI, Cambridge: Cambridge University Press, ISBN 0521039711 .
Aston, Margaret (1993), The King's Bedpost: Reformation and Iconography in a Tudor Group Portrait, Cambridge: Cambridge University Press, ISBN 052148457X .
Brigden, Susan (2000), New Worlds, Lost Worlds: The Rule of the Tudors, 1485–1603, London: Allen Lane/Penguin, ISBN 0713990678 .
Davis, Catharine (2002), A Religion of the Word: The Defence of the Reformation in the Reign of Edward VI, Manchester: Manchester University Press, ISBN 9780719057304 .
Dickens, A. G. (1967), The English Reformation, London: Fontana, ISBN 0006861156 .
Elton, G. R. (1962), England Under the Tudors, London: Methuen, OCLC 154186398 .
Elton, G. R. (1977), Reform and Reformation, London: Edward Arnold, ISBN 0713159537 .
Foister, Susan (2006), Holbein in England, London: Tate Publishing, ISBN 1854376454 .
Guy, John (1988), Tudor England, Oxford: Oxford University Press, ISBN 0192852132 .
Haigh, Christopher (1993), English Reformations: Religion, Politics and Society Under the Tudors, Oxford: Oxford University Press, ISBN 9780198221623 .
Hearn, Karen (1995), Dynasties: Painting in Tudor and Jacobean England 1530–1630, New York: Rizzoli, ISBN 084781940X .
Hoak, Dale (1980), ”Rehabilitating the Duke of Northumberland: Politics and Political Control, 1549–53”, i Loach, Jennifer; Tittler, Robert, The Mid-Tudor Polity c. 1540–1560, London: Macmillan, s. 29–51, ISBN 0333245288 .
Ives, Eric (2009), Lady Jane Grey. A Tudor Mystery, Chichester, West Sussex: Wiley-Blackwell, ISBN 9781405194136 .
Jordan, W. K. (1966), The Chronicle and Political Papers of King Edward VI, London: George Allen & Unwin 
Jordan, W. K. (1970), Edward VI: The Threshold of Power. The Dominance of the Duke of Northumberland, London: George Allen & Unwin, ISBN 0049420836 .
Jordan, W. K. (1968), Edward VI: The Young King. The Protectorship of the Duke of Somerset, London: George Allen & Unwin, OCLC 40403 .
Loach, Jennifer (1999), Bernard, George; Williams, Penry, red., Edward VI, New Haven, CT: Yale University Press, ISBN 0300079923 .
Loades, David (2004), Intrigue and Treason: The Tudor Court, 1547–1558, London: Pearson Longman, ISBN 0582772265 
Loades, David (1996), John Dudley Duke of Northumberland 1504–1553, Oxford: Clarendon Press, ISBN 0198201931 .
Lydon, James (1998), The Making of Ireland: A History, London: Routledge, ISBN 9780415013475 .
MacCulloch, Diarmaid (2002), The Boy King: Edward VI and the Protestant Reformation, Berkeley: University of California Press, ISBN 0520234022 .
MacCulloch, Diarmaid (1996), Thomas Cranmer, New Haven, CT: Yale University Press, ISBN 0300074484 .
Mackie, J. D. (1952), The Earlier Tudors, 1485–1558, Oxford: Clarendon Press, OCLC 186603282 .
Richardson, R. E. (2007), Mistress Blanche, Queen Elizabeth I's Confidante, Logaston Press, ISBN 9781904396864 .
Rowlands, John (1985), Holbein: The Paintings of Hans Holbein the Younger, Boston: David R. Godine, ISBN 0879235780 .
Skidmore, Chris (2007), Edward VI: The Lost King of England, London: Weidenfeld & Nicolson, ISBN 9780297846499 .
Skidmore, Chris (2009), Edward VI: The Lost King of England, New York: St. Martin's Griffin, ISBN 9780312538934 .
Starkey, David (2001), Elizabeth. Apprenticeship, London: Vintage, ISBN 0099286572 .
Starkey, David (2004), Six Wives: The Queens of Henry VIII, London: Vintage, ISBN 0099437244 .
Starkey, David (2002), The Reign of Henry VIII, London: Vintage, ISBN 0099445107 .
Strong, Roy (1969), Tudor and Jacobean Portraits, London: HMSO, OCLC 71370718 .
Tittler, Robert (1991), The Reign of Mary I, London: Longman, ISBN 0582061075 .
Wormald, Jenny (2001), Mary, Queen of Scots: Politics, Passion and a Kingdom Lost, London: Tauris Parke, ISBN 1860645887 .
Bush, M. L. (1975), The Government Policy of Protector Somerset, London: Edward Arnold, OCLC 60005549 .
Hoak, Dale (1976), The King's Council in the Reign of Edward VI, New York: Cambridge University Press, ISBN 0521208661 .
Jordan, W. K., red. (1966), The Chronicle and Political Papers of Edward VI, Ithaca, NY: Folger Shakespeare Library/Cornell University Press, OCLC 398375 .
Pollard, A. F. (1900), England Under Protector Somerset, London: K. Paul, Trench, Trübner, OCLC 4244810 .
Tytler, Patrick Fraser (1839), England under the Reigns of Edward VI and Mary, "I", London: Richard Bentley, http://books.google.com/?id=414JAAAAIAAJ, läst 17 augusti 2008 
Tytler, Patrick Fraser (1839), England under the Reigns of Edward VI and Mary, "II", London: Richard Bentley, http://books.google.com/?id=tl4JAAAAIAAJ, läst 17 augusti 2008