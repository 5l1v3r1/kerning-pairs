
Munksnäs-Haga var en stadsplan för västra Helsingfors skapad av Eliel Saarinen under början av 1910-talet. Planen publicerades i en bok år 1915 vars hela titel lyder Munksnäs-Haga och Stor-Helsingfors. Stadsplansstudier och förslag av Eliel Saarinen. Planen gjordes i samarbete med Helsingfors stadsplanearkitekt Bertel Jung, speciellt gällande kommunikationerna mot staden, och de båda arkitekterna kom senare att göra planen Pro Helsingfors tillsammans. 
Aktiebolaget M.G. Stenius bad Saarinen göra upp en stadsplan för de områden företaget ägde i Munksnäs och Haga väster om Helsingfors. Den första versionen presenterades år 1911 och dominerades av monumentalism. Den kritik som Saarinen fick för sitt förslag till stadsplan för Canberra samma år gjorde att han minskade de formalistiska elementen i sitt följande förslag. I sitt slutgiltiga förslag presenterade Saarinen avenyer i Haussmannstil, intima bostadsområden inspirerade av Raymond Unwin och stora bostadsblock inspirerade av Otto Wagner.Planen presenterades för allmänheten på hösten 1915 genom en utställning med en skalenlig modell på 4×2½ meter och illustrationer, samt en bok som trycktes på svenska och finska i 3 000 exemplar vardera. Den stora upplagan var tänkt att göra reklam för det nya området. Dessutom rönte planerna ett stort intresse i bland annat pressen. Kritiken var mestadels positiv. Bertel Jung tyckte att planen kunde innehålla ett större antal parker, men var i övrigt mycket entusiastisk. Enligt vad Saarinens närstående berättade var han mycket ivrig över projektet och arbetade nästan dag och natt på det i sin ateljé i Hvitträsk. Paret Saarinen jobbade tillsammans och modellen gjordes av hans fru Loja Saarinen.Munksnäs-Haga stadsplan förverkligades i liten skala. Gatunätet i Munksnäs härstammar från planen, men själva stadsdelen är byggd på 1930-talet då funktionalismens ideal inte längre motsvarade Saarinens idéer. Några få byggnader av Saarinen byggdes i Munksnäs. Planen användes dock av finländska arkitekter som en lärobok över stadsplanering.
Munksnäs-Haga-planen börjar med en introduktion om arkitekturens utveckling från forntid till nutid (det vill säga 1900-talets början). Genomgången tar sin början i det forna Egypten och går vidare via Antikens arkitektur till renässans, barock och rokoko. Samtidigt jämförs äldre stadsplaner med stadsplaner över finska städer, till exempel Jakobstads rutplan med antiken, Borgås slingrande gator med medeltida tyska städer och Fredrikshamns stjärnmönster med barocken. Historiedelen fokuserar mycket på trädgårdsstadsidealet från sekelskiftet 1800/1900 och på Georges-Eugène Haussmanns ombyggnad av Paris i mitten av 1800-talet. Dessa ideal syns tydligt i själva planens utförande. Vidare följer en historisk översikt över hur Helsingfors utvecklats och vilka stadsplaner som uppgjorts. Historieavsnittet skrevs av arkitekten Gustaf Strengell.Ett mycket omfattande statistikmaterial presenteras som motivering varför Munksnäs-Haga-planen är befogad. Europas befolkning hade ökat från 130 miljoner år 1700 till 400 miljoner år 1900 och enligt den presenterade statistiken skulle befolkningstillväxten fortsätta in på 1900-talet, men tecken på avmattning kunde redan skönjas i Frankrike. Finlands födelseöverskott 1903–1913 var Västeuropas högsta, 14,9 promille och Saarinen argumenterade att Finlands befolkning skulle komma att fortsätta växa med samma takt. Vidare presenterar han statistik om hur antalet storstäder ökat kraftigt i Europa och att denna utveckling också berör Finland. Storstäder i Europa med över 100 000 invånare hade ökat från 22 stycken år 1800 till 158 år 1900 och var tredje europé var stadsbo år 1900 – en tjugofaldig ökning på 100 år. År 1910 bodde endast 15 procent av Finlands befolkning i städer jämfört med Englands 66 procent och Sveriges 25 procent. Saarinen förutspådde att Helsingfors skulle komma att växa raskt och utvecklas under ”de närmast kommande decennierna”.Saarinen kritiserade Helsingfors dåvarande stadsplanering och beskyllde staden för att inte lösa tomtbristen och försöka få ner de skyhöga tomtpriserna. De höga priserna orsakade ett tätt och osunt byggande på de existerande tomterna och han klagade mycket på det nya området Helsingnäs (nuvarande Eira) som var menat för enfamiljshus, men som bebyggts med, som han kallade det, ”maskerade [hyres]kaserner”.I Munksnäs-Haga-planen presenteras en beräkning hur Helsingfors befolkning skulle komma att öka de närmaste 30 åren, 1915–1945. Saarinen presenterar tre antaganden om befolkningsutvecklingen, som för Helsingfors del antingen skulle innebära en årlig tillväxt på mellan 42–35 promille 1915–1945 i antagande I eller 42–16 promille i antagande III. Enligt Saarinen och Bertel Jung fanns det ännu plats för cirka 38 000 personer i Helsingfors existerande stadsdelar, innan man inte längre kunde bygga mera. Saarinen räknade att nya bostadsområden kunde byggas i Vik, Hertonäs, Brändö, Drumsö och Munksnäs-Haga både på stadens och privat mark. På tre kartor presenteras tre alternativa scenarier hur Helsingfors befolkning kunde placeras fram till 1945. Antagande ett innehåller den snabbaste ökningen från 167 000 invånare år 1915 till 550 000 år 1945. Antagande två förutspådde en ökning till 449 000 invånare på främst stadens mark. Antagande tre spådde en befolkningsökning till 373 000 invånare år 1945 på främst privat mark. Saarinen och Jung presenterar siffrorna stadsdelsvis per årtionde.  Med facit i hand kan man konstatera att det år 1945 bodde knappt under 300 000 invånare på de områden Saarinen syftade på.Saarinen undersökte också Helsingfors sociala struktur och delade in invånarna i de välsituerade, medelklassen och arbetarklassen. Enligt honom borde arbetarklassen söka sig mot nordost där också industrierna fanns, medan de borgerliga borde söka sig mot nordväst, med medelklassen mera mot norr och de välsituerade mot söder vid stränderna i Munksnäs och Mejlans. Arbetarklassen utgjorde 55–60 procent av stadens befolkning, medelklassen 27–30 procent och de välsituerade 12–15 procent. Både Stockholm och Köpenhamn, samt tyska städer hade en liknande fördelning. Saarinen hade räknat ut i vilka stadsdelar och i vilken proportion de olika befolkningsgrupperna skulle placera sig 1915–1945 enligt de tre scenarierna. Till exempel år 1925 skulle 25 procent välsituerade, 40 procent medelklass och 35 procent arbetare flytta till Munksnäs, medan Böle skulle få 2 procent välsituerade, 18 procent medelklass och 80 procent arbetare enligt antagande I.
Tillsammans med Bertel Jung hade Eliel Saarinen utarbetat en översiktsplan över hela Helsingforsregionen. Den omfattade hela Helsingforsudden från Munksnäs i väster till Gammelstadsviken i öster och Åggelby i norr.
Helsingfors utveckling mot en storstad hade börjat på 1880-talet. På grund av Helsingfors läge på en udde var de enda möjliga utvidgningsriktningarna mot nordväst och nordost, då största delen av udden var bebyggd år 1915. Saarinen ansåg att Helsingfors dåvarande gatunät inte var optimalt. Ändamålsenliga trafikleder från centrum till bland annat de södra stadsdelarna, samt Gräsviken och Kronohagen saknades. Den nya Kajsaniemigatan och Västra Chauséen (nuvarande Mannerheimvägen) fick beröm, men Saarinen förutspådde att Västra Chauséen borde breddas för att klara av den ökande trafiken, vilket aldrig gjordes och Mannerheimvägen lider av stockningar än i dag. Östra Chauséen (nuvarande Tavastvägen) var allt för krokig och backig.Saarinen ansåg att trafiksystemet (vägar och spårvägar) i staden borde utvecklas mot nordväst och nordost. Broar till Drumsö och Brändö var inte att föredra, då de skulle hindra fartygstrafiken norr om dessa broar. Klaffbroar ansåg han vara opraktiska och föredrog färjetrafik. Höga broar skulle inte vara värda de höga kostnaderna. Till exempel Degerö ansåg Saarinen att var helt olämplig för boende året runt.För ”automobil- och körtrafiken” i Stor-Helsingfors skulle Västra Chausséen med förgreningar utgöra huvudleden mellan city och Munksnäs. Östra Chausséen skulle vara den östra motsvarigheten. Dessutom behövdes en ”automobilutfallsväg” norr om Böle,  en sträcka som idag ungefär motsvarar Skogsbackavägen som byggdes först 60 år efter Saarinens planer och som byggdes om till stadsmotorväg åren 2006–2009. 
Helsingfors spårvägstrafik inleddes med hästdragna vagnar år 1890. Driften elektrifierades år 1900 och dubbelspår byggdes 1908–1909. Trafiken ökade från 3,1 miljoner passagerare 1902 till 11,6 miljoner år 1914. Saarinen jämförde med övriga nordiska städer, där Stockholm hade flest passagerare, 200 resor per år per invånare, jämfört med Helsingfors på sista plats med 73 resor. I Stor-Helsingforsplanerna presenterade Saarinen följande nya spårvägar: nya banor med flera förgreningar mot Munksnäs-Haga, nya banor mot Vik, Kottby och Åggelby, en ny förlängning av Brändöbanan mot Hertonäs och en linje till Drumsö med eventuell förlängning mot Björnviken.Förutom de existerande järnvägarna för persontrafik, Stambanan och Kustbanan Åbo-Helsingfors, skulle godsbanor byggas till en ny hamn vid Munksnäs och möjligen till nya industrianläggningar på Drumsö och längs med Gammelstadsviken. Saarinen och Jung föreslog också en möjlighet att bygga förstadsbanor, antingen under eller ovanför gatorna. Banorna skulle börja vid Skillnaden och gå till Sockenbacka station, respektive Åggelby station med en förgrening mot Vik. Åggelbybanan skulle förgrena sig från Sockenbackabanan vid nuvarande operan.
Helsingfors hade ännu under slutet av 1800-talet sett ut som de flesta städer i Finland med en till två våningar höga trähus med trädgårdar. En ny bostadsform, hyreskasernen, hade sedan undanträngt den gamla bebyggelsen under 1800-talets slut och 1900-talets början. Under 1900-talet var också egnahemsrörelsen en företeelse i bland annat England under devisen ”en familj, ett hus”. En debatt om vilket bostadssystem som var bättre hade pågått under Saarinens tid och själv ansåg han att båda formerna kunde blandas – ”båda äro nyttiga och behövliga”. Hyreskasernerna var det billigare bostadssättet och erbjöd en större flexibilitet jämfört med dem som var bundna till sitt eget hus.Stadens centrum förutspåddes växa med hyreskaserner och omfatta även Tölö. En arbetarstadsdel höll på att uppstå kring Hagnäs torg. Enligt Saarinen skulle det vara ett stort misstag att planera endast en villastad i Munksnäs-Haga, utan han ville ha ett sekundärt centrum. Först skulle villabebyggelse byggas vid Munksnäs strand och Hoplax station, men denna bebyggelse skulle kompletteras med höga hus mellan de båda villastäderna. Industrier planerades vid Gammelstadsviken, västra Munksnäs och kring Sockenbacka station.Bertel Jung hade kastat fram ett förslag om skapandet en parkring år 1911 enligt modell i flera storstäder såsom Chicago, Boston och Wien och denna togs upp i planen för Stor-Helsingfors och Munksnäs-Haga. Helsingfors centralpark är ett resultat av Jungs förslag.
Aktiebolaget M.G. Stenius ägde 860 hektar mark mellan Hoplax järnvägsstation och Bredviken nordväst om Helsingfors centrum. Områdena väster om Helsingfors hade länge endast ansetts passa för villastäder. Den nya planen av Saarinen förespråkade bebyggelse enligt det så kallade slutna systemet, och dimensioneringen av gator, kvarter och tomter skulle ske enligt detta. Den nya planen tog hänsyn till de omgivande stadsdelarna och Helsingfors trafiksystem. Ju fortare området bebyggdes desto bättre skulle Saarinens planer kunna förverkligas. Saarinen förutspådde att förseningar kommer att leda till avvikelser, även stora sådana, vilket man med facit i hand kan konstatera att verkligen skedde. Området planerades så att de välsituerade bodde längs stranden i Munksnäs, medan området norr om Hoplax station var avsett för medelklassen. Arbetarklassen bodde i riktning väster mot industrierna i Sockenbacka, medan det stora området i mitten inte hade någon speciell klassdefinition.
Det var viktigt för den nya planen att ta hänsyn till den ökande trafiken i Helsingforsområdet och gatorna planerades tillräckligt breda. De olika arterna av trafik; spårtrafik, biltrafik och lasttrafik, skulle avskiljas från varandra och speciellt den ”snabba automobiltrafiken” skulle avskiljas från den långsammare ”åkare- och lasttrafiken”. Till exempel Västerallén (motsvaras i dagens läge någorlunda av Vichtisvägen och Sockenbackavägen vid Haga rondell) hade tre körbanor i vardera riktningen: de yttersta var avsedda för person- och lasttrafiken, de mellersta för biltrafiken och de innersta för spårtrafiken. Vägkorsningar fanns endast med 300–400 meters mellanrum. En eventuell förstadsbana skulle få plats under eller ovanför bilarnas körbana. Västercirkeln (ligger ungefär där dagens Haga rondell finns) samlade huvudgatorna från åtta riktningar enligt ”gyrationsprincipen”. Centralalléen (motsvaras av dagens Hoplaksvägen) som gick genom hela området var den förnämsta boulevarden. De bredaste avenyerna var 45 meter breda. Vid tidpunkten då Saarinen gjorde dessa planer fanns det endast 190 bilar registrerade i Helsingfors.Sekundära trafikgator skulle byggas som boulevarder, bland annat Stora allén (dagens Munksnäs allé), radialt för att leda trafiken till och från centrum eller periferiskt för att förmedla den interna trafiken. Eftersom dessa gator var mindre belastade av trafik fungerade de även som promenadvägar. Vid Munksnäs strand hade gatan Vid stranden också en ridväg. Dessa gator var relativt raka för att göra stadens struktur överskådlig och för att indela staden i en klar uppbyggnad.Mindre gator delades in i lokala kommunikationsgator, bostadsgator och ekonomiegator. Dessa var små, så att två fordon knappt kunde passera varandra. De kantades i stället av gräslindor och planteringar. Saarinen lekte mycket med olika perspektiv på bostadsgatorna, som ibland krökte sig och ibland mynnade ut i en skvär med gräsmattor och planteringar. Byggnaderna runt omkring skulle vara hopbyggda för att ge de rätta gatuvyerna. Ekonomiegatorna byggdes på radhustomternas bakgårdar för att främst tjäna transporten av kol och ved så att denna ”skräpande trafik” inte skulle ske på fasadsidan. Bostadsgatornas bredd varierade mellan 8 och 6 meter, men inget hus skulle byggas närmare än 20 meter från ett annat.
Kvarteren i Munksnäs-Hagaplanen delades in i offentliga byggnader, bosättning med 5–6 våningar, 4–3 våningar eller 3–2 våningar, radhus, villastäder, enfamiljshus för arbetare, parker och fabriksverksamhet. Saarinens principer vid ordnandet av bosättningen var:
hygieniska förhållanden: tillräckligt med ljus och luft och undvikandet av dammiga och stentäckta ytor. 37 procent av hela stadsytan utgjordes av planterade ytor.
estetiskt tilldragandeProblemet med slutna kvarter var att bakgårdarna var trånga och mörka. Saarinen ville skapa större, pittoreska gårdar med plats för lek eller till exempel tennisbanor. Baksidan av byggnaderna kunde dekoreras med torn och gavlar, vilka å andra sidan skulle undvikas på gatusidan. Odlingslotter på innergården kunde hyras ut till invånarna i medelklass- och arbetarkvarter. Minsta avståndet till motstående byggnad var 20 meter och de viktigaste rummen skulle placeras på gårdssidan för att ge lugn och ljus. Också balkongerna skulle placeras mot gården.Gator i nord-sydlig riktning hade planteringar på bägge sidorna medan väst-östliga gator planterades på den norra sidan. Saarinen argumenterade att detta var ett mera effektivt sätt att bygga på då man kunde bygga högre hus då avståndet mellan husen var större. Ändå täckte husen endast 37,5 procent av tomtarealen. I Munksnäs höghuskvarter var effektivitetsförhållandet mellan bostadsyta och tomt 2,32. Detta var mera effektivt än i till exempel Skatudden, trots att Munksnästomterna hade mera fritt utrymme kvar. Maximihöjden för byggnader var i regel 23 meter eller 6 våningar, men Saarinen ville att man vid behov skulle få bygga högre för att få en varierad stadssiluett. Själv planerade han den 10 våningar höga Bredviksborgen var dagens hotell Fiskartorpet i Munksnäs finns. Borgen, med en diameter på 100 meter, skulle utgöra en ståtlig anblick från havet.Saarinen introducerade en ny bostadstyp i Finland som inte tidigare byggts, radhuset. Modellerna tog han från de nya trädgårdsstäderna i England, bland annat Hampstead Garden Suburb. Radhusens gårdar bestod av små planteringar mot gatan och en större gård på baksidan mot ekonomiegatan. Radhusägaren kunde antingen själv uppföra sitt radhus eller så kunde ett byggnadsföretag bygga hela komplexet på en gång. Speciellt för arbetarbefolkningen skulle det bli billigt om ett företag byggde själva stommen, medan ägaren själv stod för de inre arbetena. Saarinen presenterade i boken Munksnäs-Haga ett tiotal typritningar för olika radhus, kompletta med rumsindelning och fasader. De olika typerna skulle sedan placeras enligt planerna för de olika kvarteren.En ny typ av villabosättning skulle byggas i Munksnäs och Haga. Dittills hade villorna behövt ett stort område och man ville ha känslan av att bo på landet. Problemen blev då ordnandet av kommunalteknik som blev oproportionerligt dyr och underhållet av en enorm trädgård. Saarinen ville tvärtom att villaägarna skulle ha en ”tillräckligt liten tomt” så att belysning och kommunalteknik kan ordnas och att man själv klarar av att sköta trädgården. Tomterna skulle vara avlånga för att öka avståndet till grannarna från huvudfasaden. Vid kortsidan kunde mindre viktiga rum placeras. Villorna fick vara två våningar höga, plus en mansardvåning. Mindre byggnader såsom garage, växthus och paviljonger fick uppföras på tomten enligt byggnadsnämndens godkännande. Isolering från grannarna skulle ske med flygelbyggnader, planteringar och murar. I Munksnäs måste villorna vara byggda av sten, i Haga tilläts också trähus.
De estetiska principer som Saarinen använde kom från olika stilriktningar. Han beundrade den medeltida enkelheten där endast vissa offentliga byggnader var rikligt dekorerade. Paris enhetlighet gjorde intryck på Saarinen. I Finland saknade Saarinen enhetlighet och sunda byggnadstraditioner. Enligt Saarinen var det inte dyrt att bygga vackert, eftersom det oftast var det enkla som var vackert. Goda proportioner, vacker färg och en behaglig färgsammansättning var ingredienserna till en lyckad stadsmiljö.
Saarinens plan innehöll flera namn på gator, skvärer och parker. De stora boulevarderna kallades ofta för alléer, till exempel redan nämnda Centralallén och Stora allén. Torg och skvärer benämndes platser, så som Bredviksplatsen, Centralplatsen och Bassinplatsen (”Bassängplatsen”). Planen innehöll två rondeller som kallades Tervocirkeln (efter den närliggande ön Tarvo) och Västercirkeln. Vissa vägar hade namngetts efter historiska personer med anknytning till området, till exempel Gert Skytte och Göran Boije. Det fanns tre stora landskapsparker: Fiskartorpsparken i söder, Långängsparken i väster och Hagaparken i norr. Två stora esplanadliknande parker kallades Centralanläggningarna och Västeranläggningarna. Saarinen ritade också en del hus som var grupperade kring en liten skvär enligt Raymond Unwins trädgårdsstadsmodell och kallade dem Kvadraten och Fyrkanten. De mest speciella gatunamnen var de namn som började på 'vid' eller 'till'. Han introducerade dem för att få mera variation bland gatunamnen. Exempel är Vid Ritoudden, Vid stranden, Till borgen eller Till arkaderna.
En byggnadsordning skulle upprättas för att styra byggandet i Munksnäs och Haga. För att kontrollera byggnadsverksamheten skulle en byggnadsnämnd med långtgående befogenheter inrättas. För byggandet skulle länets guvernör fastställa en byggnadsplan och utöver denna skulle det egentliga byggandet regleras i en detaljplan.År 1914 bodde det 1 996 invånare i Munksnäs och Haga och området hörde till Helsinge kommun. Haga villaområde utgjorde ett samhälle med sammanträngd befolkning (jämför Sveriges municipalsamhälle) sedan år 1908. Munksnäs-Hagaplanen föreslog att hela området skulle bilda en egen kommun, helst en stad. Eftersom bildandet av en stad kunde ta allt för länge hos myndigheterna föreslogs området bilda en köping. Det tredje alternativet var att bilda en landskommun, vilket ur en processynvinkel var mycket enkelt. År 1920 kom Munksnäs, Haga och Drumsö att bilda Hoplax kommun. Haga bröt sig ur och bildade en egen köping år 1923. En inkorporering med Helsingfors kastades fram i Munksnäs-Hagaplanen men ansågs inte nödvändig. Haga villastad och Hoplax kommun inkorporerades med Helsingfors år 1946.Munksnäs-Haga spårvägar inledde sin trafik 22 december 1914. Spårvägen ägdes av Aktiebolaget M.G. Stenius och trafikerades med två till tre turer per timme. I praktiken var det Helsingfors stad som bedrev trafiken via Spårvägs- & Omnibus-Aktiebolaget i Helsingfors. Vatten skulle fås via grundvatten som pumpades ur marken inom Munksnäs och Haga. Då grundvattnet inte längre räckte till kunde en vattenledning byggas från Vanda å. Byggandet av den första pumpstationen hade redan inletts år 1915. Elektricitet skulle fås via Helsingfors stad som sålde elen till M.G. Stenius. Helsinge kommun hade en svensk folkskola i Munksnäs och en finsk i Haga. Vidare utbildning skulle ske i Helsingfors.
Munksnäs-Hagaplanen förverkligades i mycket liten utsträckning. Orsaken var första världskriget och den ekonomiska nedgång kriget medförde. Dessutom blev Finland självständigt år 1917, vilket efterföljdes av ett inbördeskrig januari–maj 1918 som tärde på landets resurser. De byggnader som förverkligades finns i Munksnäs: radhusen på Holländarvägen (Saarinen, 1920) och Munksnäs pensionat, senare Kadettskolan (Saarinen, 1918). Av de viktiga boulevarderna byggdes endast halva Stora allén (Munksnäs allé) och Centralallén (Hoplaksvägen). Funkisbyggnaderna som byggdes längs med Munksnäs allé och Hoplaksvägen på 1930-talet avvek från Saarinens planer, främst gällande fasaderna, men också de slutna kvarteren förblev oförverkligade. Det som förverkligades närmast andan i Saarinens planer är villaområdet vid Munksnäs strand, där gatorna och tomtindelningen i stor utsträckning följer Saarinens ritningar. Själva byggnaderna härstammar dock från mycket olika perioder mellan 1920 och 1980. Också gatunätet i Gamla Munksnäs är till stora delar byggt enligt Munksnäs-Hagaplanen. Historieavsnittet i artikeln Munksnäs behandlar mera detaljerat hur det gick för Saarinens planer i Munksnäs. 
I Haga förverkligades vissa köpingsplaner enligt Munksnäs-Hagaplanen, men byggnadsmässigt byggdes Haga villasamhälle ut som en vanlig villastad med trähus på stora tomter. År 1946 inkorporerades Haga köping med Helsingfors och nästan alla villor ersattes av höghus på 1950-talet, vilka var fritt utplacerade i terrängen.Bland de vägnamn som finns i Saarinens plan används än i dag Bredviksvägen, Bredviksplatsen, Munksnäsplatsen och Tegelbacken. Flera gator i Munksnäs bytte namn år 1950, bland annat Stora allén som blev Munksnäs allé och Borgvägen (ursprungligen Till borgen) som blev Holländarvägen. Modellen som gjordes för Munksnäs-Haga finns utställd på Helsingfors stadsmuseum.
Norri, Marja-Riitta; Elina Standertskjöld, Wilfried Wang  (ed.) (2000). 20th-century architecture [VII]: Finland. Museum of Finnish Architecture. ISBN 952-5195-10-4 
Nyström, Per (1945). Tolv kapitel om Munksnäs. Söderström & C:o förlagsaktiebolag 
Saarinen, Eliel (1915). Munksnäs-Haga och Stor-Helsingfors. Aktiebolaget M.G. Stenius förlag

Muratoriekanon (alternativt Muratoriska kanon, Kanon Muratori, Muratoriefragmentet  eller Muratoriska fragmentet, latin Canon Muratorii eller Canon Muratorianus) är namnet på en lista från någon gång under perioden omkring 170–omkring 400 som innehåller merparten av de böcker som ingår i Nya testamentets kanon. Denna lista, eller hellre redogörelse, återfinns i en ofullständig handskrift på uselt latin daterad till ungefär 700-talet och som av många antas vara en avskrift av en översättning gjord från ett grekiskt original. Texten börjar mitt i en mening och avslutas tillsynes likaså mitt i en mening. Lukasevangeliet nämns först, därefter Johannesevangeliet och Apostlagärningarna. Sannolikt avhandlades Matteusevangeliet och Markusevangeliet dessförinnan. Vidare nämns 13 Paulusbrev, två apokryfiska brev tillskrivna Paulus, tre katolska brev, två apokalypser (av Johannes och Petrus), Salomos vishet, Hermas Herden samt ett antal verk som författaren benämner kätterska och avvisar.Den traditionella och fram till nyligen helt dominerande teorin var att förlägga originalets tillkomst till Rom under slutet av 100-talet (cirka 170–200). Författaren skriver att Hermas Herden skrevs helt nyligen i vår tid samtidigt som Pius I var påve i Rom (omkring 142–157). Därmed menar många forskare att texten inte kan ha skrivits så långt därefter. Och om så är fallet skulle Muratoriekanon utgöra en av de äldsta bevarade uppgifterna om merparten av de skrifter som kom att utgöra den kristna nytestamentliga kanon på 27 böcker. Vissa forskare anser det vara ett av de viktigaste dokumenten för att fastslå slutet av 100-talet som den tid då den kristna kanon formerades och till viss del fixerades.Men dateringen av texten och länkandet av den till någon viss person är ett av de mer kontroversiella ämnena vad gäller fastställandet av den nytestamentliga kanon, och debatten om proveniensen och tillkomsttiden fortsätter. Andra forskare menar att listan speglar förhållanden som rådde i östkyrkan i mitten av 300-talet. Och på senare tid har det framlagts skäl för att Victorinus av Pettau skrev texten någon gång i perioden cirka 250–300. Muratoriekanon uppvisar ett antal anomalier, främst beträffande vilka skrifter som sägs ingå och inte ingå i kanon, som inte passar med en tillkomsttid på 100-talet. Holmes skriver år 2008 att forskarsamhället är djupt splittrat i uppfattningen om när Muratoriekanon skrevs, med en grupp som anser att den skrevs i slutet av 100-talet eller omkring år 200 och en annan grupp som föredrar senare delen av 200-talet eller 300-talet. Han menar att oavsett vilken period man föredrar finns olika aspekter av dokumentet som utgör en anomali för respektive period.Dokumentet har fått sitt namn från dess upptäckare, Ludovico Antonio Muratori (1672–1750), som påträffade handskriften med kanonlistan i Ambrosianska biblioteket i Milano (där det än i dag förvaras) och lät publicera sin upptäckt år 1740.
Det Muratoriska fragmentet består av 85 rader text skriven på uselt och okultiverat latin med vad som beskrivits som bedrövlig ortografi. Texten upptäcktes av historikern Ludovico Antonio Muratori i Ambrosianska biblioteket i Milano, och han lät publicera sitt fynd år 1740, dock inte i första hand för att offentliggöra en mycket tidig kristen kanon, utan som ett exempel på det mycket vårdslösa sätt på vilket man kopierade handskrifter på medeltiden. Handskriften är daterad med hjälp av handstilen och bläcket, till antingen sent 600-tal eller troligare 700-talet. Texten återfinns i en kodex (MS J. 101 sup.) som en gång har tillhört klostret Bobbio i norra Italien. Kodexen består av 76 blad och utgörs av en samling av teologiska texter vilka, förutom Muratoriefragmentet, är skrivna av biskop Eucherius av Lyon (ca 380–ca 449), biskop Ambrosius av Milano (ca 340–397) och patriarken av Konstantinopel, Johannes Chrysostomos (347–407). Därutöver förekommer fem tidiga kristna trosbekännelser.Den latinska textens usla skick, vilket gör den mycket svåröversatt, beror delvis (och sannolikt till största delen) på att kopisten varit slarvig, men sannolikt också på att den latinska förlagan skrivits av någon som inte fullt ut behärskade latin. Några ytterligare bevarade fragment av denna text skrivna på klart bättre latin styrker också att kopisten kan beskyllas för de flesta misstagen.  Att texten benämns Muratoriska “fragmentet” beror på att handskriften är skadad. Texten inleds mitt i en mening överst på en framsida, och det är därför troligt att någon eller några sidor i början av den kopierade handskriften gått förlorad – eller så hade kopisten tillgång till en förlaga där inledningen redan gått förlorad. Texten avslutas abrupt och följs direkt på samma sida av en annan text, varför det är möjligt att förlagan som kopisten följde saknade slutet.
Muratoriekanon är i strikt mening inte en kanon, ej heller utgörs den av en lista. Snarare kan den betraktas som en introduktion till Nya testamentet. Författaren diskuterar skrifterna, ger historisk information och reflekterar teologiskt över dem.Inledningen av texten saknas då handskriften är skadad, och den första skrift som nämns är därför Lukasevangeliet som sägs vara det tredje evangeliet, skrivet av Lukas som inte hade sett Jesus i köttet. Därefter omtalas Johannesevangeliet, det fjärde evangeliet skrivet av lärjungen Johannes. Johannes sägs också ha skrivit epistlar, och författaren citerar Första Johannesbrevet 1:1–3. Vidare sägs också Apostlagärningarna ha skrivits av Lukas. Den lilla text som finns bevarad i den ofullständiga meningen före omnämnandet av Lukasevangeliet gör meningen nästan omöjlig att översätta, men där står bland annat ”han placerade”. Bruce Metzger spekulerar i att det kan ha stått att Markus arrangerade materialet i Markusevangeliet, det andra evangeliet och menar att man kan vara nästan helt säker på att Matteusevangeliet behandlades dessförinnan.Efter detta vänder sig författaren till Paulus och säger att denne skrev brev till sju församlingar i ordningen korinthierna, efesierna, filipperna, kolosserna, galaterna, thessalonikerna och romarna, samt att han skrev ytterligare en gång till korinthierna och thessalonikerna. Också Johannes sägs ha skrivit till sju församlingar i Apokalypsen. Paulus sägs vidare också ha skrivit till personerna Filemon och Titus och två brev till Timotheos (allt som allt de tretton brev som bär Paulus namn i moderna biblar). Författaren nämner också Paulus brev till laodikeerna  och hans brev till alexandrinarna. och säger att de är förfalskningar gjorda för att sprida Markions och andras heresi. 
Därefter nämns Judasbrevet, två Johannesbrev (1:a och 2:a eller, med tanke på att 1:a redan har åberopats när det citerades, 2:a och 3:e) och ”Vishetens bok skriven av Salomos vänner till hans ära”. Av apokalypserna godkänner författaren endast Johannes uppenbarelse och Petrus uppenbarelse, men i hans församling finns vissa som motsätter sig att den senare läses i kyrkorna. Hermas sägs ha skrivit Herden ”nyss, i vår tid” i Rom medan Pius var kyrkans ledare där. Skriften kan enligt författaren därför anses ha viss auktoritet, men kan för den skull inte räknas till de apostoliska skrifterna eftersom den är så sen.
Författaren avfärdar helt de skrifter som författats av Valentinus och de för oss okända Arsinous och Miltiades, liksom de av Basilides. Därefter upphör texten med en ofullständig mening.De böcker som förekommer i Nya testamentet men inte omnämns i Muratoriekanon är Första Petrusbrevet, Andra Petrusbrevet, Jakobsbrevet och Hebreerbrevet. Möjligen saknas också Tredje Johannesbrevet. Det förefaller heller inte som om dessa brev skulle ha nämnts i den text som gått förlorad, då de knappast kan ha nämnts efter de skrifter som ansågs heretiska eller före evangelierna – såvida inte Petrus skrifter, då i första hand Första Petrusbrevet (möjligen med citat från 1 Pet 5:13), nämndes i inledningen i samband med att Markus författarskap diskuterades. Det har också spekulerats över om utelämnandet av de övriga katolska breven, då i synnerhet just Första Petrusbrevet och Jakobsbrevet, beror på misstag begångna av den synnerligen oaktsamme kopisten i samband med att avskriften gjordes.
Ett antal omständigheter i den latinska texten har fått många forskare att dra slutsatsen att texten är en översättning gjord från ett grekiskt original. Men även om det är en minoritetsuppfattning att texten är en latinsk originalkomposition, försvaras denna uppfattning av ett antal forskare. Exempelvis menar Hahneman med stöd av J. Campos att den latinska texten innehåller många exempel på stavning och betoning från 200- och 300-talen och att vokabulären tyder på en latinsk komposition från 300-talet. I en studie av språket gjord av Christophe Guigner år 2015, skriver han att indicierna pekar på att det är en latinsk översättning gjord under andra halvan av 300-talet från en grekisk förlaga; en förlaga som Guigner menar troligen skrevs någon gång under de sista årtiondena av 100-talet.
Muratoriekanon har genom åren kopplats samman med flera kända personer. Den har tillskrivits bland andra Papias (första halvan av 100-talet), presbytern Gajus av Rom (aktiv i början av 200-talet), Hegesippos (ca 110–180), Rodon (aktiv ca 180-talet), Klemens av Alexandria (ca 150–215), Melito av Sardes (död ca 180) och Polykrates från Efesos (ca 130–196). Den tidigare kanske populäraste kandidaten har varit Hippolytos av Rom (ca 170–235). Men även Hippolytos har i stort övergetts som kandidat, då han var mycket intresserad av Hebreerbrevet medan författaren av Muratoriekanon inte ens nämner det.
I Muratoriekanon påstås dessutom Uppenbarelseboken vara skriven före Paulus brev medan Hippolytos ansåg den vara skriven under kejsar Domitianus styre (81–96). År 2008 utkom Jonathan Armstrong med en artikel vari han argumenterar för att Victorinus av Pettau (ca 230–ca 304) är författaren.
Ingen identifiering har vunnit konsensus bland forskarmajoriteten, och många nöjer sig med att konstatera att vi inte vet. Många anser också att originaltexten bör ha tillkommit under den senare delen av 100-talet. Ofta anges perioden 170–200 som den troligaste tiden för verkets tillkomst. Bruce Metzger anser att den knappast kan ha skrivits efter år 200, medan Joseph Verheyden anger perioden 180–220 som den troligaste, även om det enligt honom har framkastats förslag på 300-talet och till och med 400-talet. Den huvudsakliga orsaken till att många förordar en tidig tillkomst är ett stycke i brevet som lyder:
Traditionellt anses Pius I ha innehaft biskopsstolen i den romerska kyrkan mellan åren 140 och 154. De forskare som daterar originalet till slutet av 100-talet menar som regel också att det skrevs i närheten av Rom på grundval av de interna uppgifterna i dokumentet – då primärt att det skett i vår tid och omnämnandet av Rom. Uttrycket ”i vår tid” måste enligt dem avse en tid före år 200. De menar att det faktum att Jakobsbrevet och Hebreerbrevet saknas men Uppenbarelseboken finns med, tyder på en tillkomst i väst.
Jonathan J. Armstrong har argumenterat för att dokumentet är från andra halvan av 200-talet och skrivet av biskop Victorinus av Pettau (ca 230–ca 304). De anledningar han uppger är att Victorinus författarskap uppvisar fler paralleller med Muratoriekanon än vad någon annan antik författare gör, och att om Victorinus vore författaren skulle ett antal annars oförklarliga egendomligheter få sin förklaring. Victorinus som författare skulle också förklara det amatörmässiga latinet blandat med grekiska idiom, vilket lett till antagandet att det är en dålig latinsk översättning av en grekisk text. Enligt Armstrong skulle detta bättre förklaras av en tvåspråkig författare som Victorinus, som behärskade grekiska men var medioker i latin.Armstrong menar vidare att de antika författare som efter Victorinus uppvisar de mest påtagliga likheterna med Muratoriekanon och därför verkar bygga på denna text, nämligen Chromatius av Aquileia (ca 345–ca 407), Isidorus av Sevilla (ca 560–636), och framför allt Hieronymus (ca 347–420), också är de som uttryckligen är mest bekanta med Victorinus. Utöver Muratoriekanon är det endast Hippolytos, Cyprianus, Hieronymus och Victorinus som uppfattar de paulinska breven som sju till antalet. Av dessa fyra är dock Victorinus ensam om att i likhet med Muratoriekanon säga att såväl Paulus som Johannes vände sig till sju församlingar och om att räkna upp dessa församlingar ”med namn” (latin: nominatim). I likhet med författaren av Muratoriekanon nämner inte heller Victorinus Hebreerbrevet.I Muratoriekanon sägs Hermas, författaren av Herden, vara en bror till biskop Pius I av Rom. Den enda tidiga text som påstår detsamma är Carmen adversus Marcionitas, en text som möjligen också är skriven av just Victorinus. Victorinus och författaren av fragmentet anser båda att alla kanoniska böcker tillkommit i den apostoliska tiden, och av den anledningen utesluter de båda Hermas Herden ur kanon. Muratoriekanon är den enda kanonlistan där Petrus uppenbarelse ingår. Även Victorinus ansåg att den tillhörde Skriften (scriptum est).Redan för hundra år sedan var forskare som Adolf von Harnack och Marie-Joseph Lagrange övertygade om att Victorinus var bekant med Muratoriekanon. Men eftersom de och andra efterföljande ansåg det klarlagt att texten var från 100-talet, kom de, enligt Armstrong, att samfällt förkasta möjligheten att Victorinus skrivit texten och i stället anta att han hade haft tillgång till Muratoriekanon i form av en äldre källa, då oftast Hippolytos eller någon numera försvunnen källa. Men i dag är den tidiga dateringen ifrågasatt. Albert C. Sundberg menar exempelvis att uttrycket “helt nyligen, i vår tid” (latin: nuperrime temporibus nostris) inte behöver tolkas som att Hermas Herden skrevs under Muratoriekanonförfattarens egen livstid, utan hellre att skriften skrevs efter den tid då apostlarna inte längre var i livet. I stället skulle nuperrime (superlativform av nyligen) markera tidsspannet mellan de apostoliska skrifterna och Hermas Herden. Och uttrycket ”vår tid” (temporibus nostris) skulle avse tiden efter apostlarnas tid. Sundberg ger flera exempel på detta bruk, däribland Irenaeus hänvisning till att Uppenbarelseboken skrevs hundra år tidigare med uttrycket i ”vår tid”. Hill och andra anser dock att Irenaeus använder uttrycket annorlunda, för att beskriva nutid. Ferguson menar att Sundbergs tolkning är fullt möjlig och att författaren kan ha velat ställa ”vår tid” i motsats till ”apostolisk tid”, men han menar ändå att det inte är den mest naturliga innebörden av författarens påstående.Det faktum att ingen av Victorinus samtida eller efterföljare nämner att Victorinus skrivit denna text, beror enligt Armstrong sannolikt på att vi inte har letat på rätt ställe. Han menar att det troliga är att Muratoriekanon egentligen utgörs av den försvunna prologen till Victorinus Commentarius in Matthaeum, som flera hänvisar till. I så fall skulle Muratoriska kanon kunna dateras till cirka år 258.
Fram till relativt nyligen tog de flesta forskare för givet att Muratoriekanon tillkommit i närheten av Rom i slutet av 100- eller början av 200-talet, och därmed att verket utgjorde den äldsta daterbara listan över Nya testamentets kanon. Men Gregory Robbins anser att styrkan i dessa antaganden nu har urholkats och att i stället ett nytt samförstånd håller på att utvecklas där Muratoriekanon alltmer betraktas som ett verk tillkommet i öst under 300-talet.Tecken som i stället tyder på en tillkomst på 300-talet i öst är (1) att Hermas Herden exkluderades ur kanon fastän skriften tidigt sågs som auktoritativ i väst, (2) att tveksamhet råder om apokalypsernas status, (3) att den närmaste parallellen till listan återfinns hos Eusebios på 300-talet i öst och (4) att ingen liknande lista från 100-talet finns. Författaren accepterar också utan betänkligheter Andra Johannesbrevet, möjligen Tredje Johannesbrevet och Judasbrevet i kanon. Dessa skrifter ifrågasattes ännu i början av 300-talet och accepterades mer allmänt först i slutet av samma århundrade. Författaren medtar också Salomos vishet bland de auktoritativa böckerna, något som i övrigt sker först på 300-talet med Eusebios av Caesarea (263–339) och Epifanios av Salamis (ca 315–403). Och trots att Hermas Herden var mycket populär på 100-talet anser författaren av Muratoriekanon att den skriften inte bör ges auktoritativ ställning – något som bättre stämmer med förhållanden på 300-talet. Dessa omständigheter, menar vissa forskare, gör att listan passar bättre in om den har skrivits antingen i slutet av 200-talet eller under 300-talet.Lee Martin McDonald, Albert Sundberg och Geoffrey Hahneman, bland andra, har argumenterat för att slutet av 100-talet är en alldeles för tidig datering av Muratoriekanon. Om den är från slutet av 100-talet finns inga paralleller i primärlitteraturen rörande kanon på åtminstone 150 år, menar McDonald. Först i perioden mitten till slutet av 300-talet finns någorlunda likartade paralleller. McDonald är ändå försiktigt optimistisk till Armstrongs länkning av texten till Victorinus, och menar att hans teori mycket väl kan ändra debatten om textens upphov. Men han menar att en datering till mitten av 200-talet fortfarande är för tidig. Om Victorinus skrivit texten är det enligt McDonald troligare att han skrev den strax före sin död, vilken enligt McDonald inträffade cirka år 307. Under perioden 290–307 var Victorinus som mest produktiv i sitt författande.
Armstrong, Jonathan J. (2008), ”Victorinus of Pettau as the Author of the Canon Muratori”, Vigiliae Christianae 62:  1–34. 
Eastman, David L. (2015) (på engelska). The ancient martyrdom accounts of Peter and Paul. Writings from the Greco-Roman world; 39. Atlanta: SBL Press. Libris 18235272. ISBN 9781628370904 
Ferguson, Everett (1982). ”Canon Muratori: Date and Provenance”. i Hallonsten Gunilla, Livingstone Elizabeth A. (på flera språk). Studia patristica: papers presented to the International conference on patristic studies. Vol. 17, [Papers presented to the eighth International conference on patristic studies, Oxford 3-8 september 1979] (1. ed.). Berlin. sid. 677–683. Libris 3762560. ISBN 0-08-025779-8 
Grünstäudl, Wolfgang (2013) (på tyska). Petrus Alexandrinus: Studien zum historischen und theologischen Ort des zweiten Petrusbriefes. Wissenschaftliche Untersuchungen zum Neuen Testament. R. 2, 0340-9570 ; 353. Tübingen: Mohr Siebeck. Libris 16259589. ISBN 9783161524400 
Guignard, Christophe (2015), ”The Original Language of the Muratorian Fragment”, The Journal of Theological Studies 66/2:  596–624. 
Hahneman, Geoffrey Mark (1992) (på engelska). The Muratorian Fragment and the Development of the Canon. Oxford theological monographs, 0473-6532. Oxford: Clarendon Press. Libris 4626076. ISBN 0-19-826341-4 
Hartman, Lars (1989). ”Nytestamentlig isagogik”. i Birger Gerhardsson. En bok om Nya testamentet (5., [rev. och utök.] uppl.). Malmö: Liber. sid. 11–132. Libris 7272298. ISBN 91-40-61019-5 
Hill, Charles E. (1995), ”The Debate Over the Muratorian Fragment and the Development of the Canon”, Westminster Theological Journal 57:2:  437–452. 
Holmes, Michael W. (2008). ”The Biblical Canon”. i Harvey Susan Ashbrook, Hunter David G. (på engelska). The Oxford handbook of early Christian studies. Oxford handbooks in religion and theology. Oxford: Oxford University Press. sid. 406–426. Libris 10930434. ISBN 9780199271566 
Huber, Konrad (2011). ”Aspekte der Apokalypse-Interpretation des Victorinus von Pettau am Beispiel der Christusvision in Offb 1.”. i Verheyden Jozef (på tyska & engelska). Ancient Christian interpretations of "violent texts" in the Apocalypse / edited by Joseph Verheyden ... Novum Testamentum et orbis antiquus ; 92. Göttingen: Vandenhoeck & Ruprecht. sid. 94–117. Libris 12234314. ISBN 978-3-525-53976-7 
Jurgens, W. A. (1970) (på engelska). The Faith of the Early Fathers: A Source-book of Theological and Historical Passages from the Christian writings of the pre-Nicene and Nicene eras. Volume 1. Collegeville, Minn.: Liturgical Press. Libris 11648246. ISBN 0814604323 
McDonald, Lee Martin (2007) (på engelska). The Biblical Canon: Its Origin, Transmission, and Authority ([Updated & rev. 3rd ed.]). Peabody, Mass.: Hendrickson Publishers. Libris 10426315. ISBN 978-1-56563-925-6 
McDonald, Lee Martin (2015). ”Canon Formation: Why and Where Scholars Disagree”. i Burke Tony (på engelska). Forbidden Texts on the Western Frontier: The Christian Apocrypha from North American Perspectives; Proceedings from the 2013 York University Christian Apocrypha Symposium. Eugene, Or.: Cascade Books. sid. 145–172. ISBN 978-1-4982-0982-3 
McDonald, Lee Martin (2015b). ”Muratorian Fragment”. i Orlin Erik (på engelska). Routledge Encyclopedia of Ancient Mediterranean Religions. London: Routledge, Taylor and Francis Group. sid. 619. ISBN 9780415831970 
Metzger, Bruce M. (1987) (på engelska). The Canon of the New Testament: Its Origin, Development, and Significance. Oxford: Clarendon. Libris 4625985. ISBN 0-19-826180-2 
Muratori, Ludovico Antonio (1740) (på latin). Antiquitates Italicae medii aevi, sive dissertationes de moribus, ritibus, religione, ...: Omnia illustrantur et confirmantur ingenti copia doplomatum et chartarum veterum, ... auctore Ludvico Antonio Muratorio ... Volume 3. Mediolani. Libris 2541520 
Powell, Mark Allan (2009) (på engelska). Introducing the New Testament: a historical, literary, and theological survey. Grand Rapids, Mich.: Baker Academic. Libris 11832198. ISBN 9780801028687 
Rothschild, Clare K. (2009) (på engelska). Hebrews as Pseudepigraphon: The History and Significance of the Pauline Attribution of Hebrews. Wissenschaftliche Untersuchungen zum Neuen Testament, 0512-1604 ; 235. Tübingen: Mohr Siebeck. Libris 11679963. ISBN 9783161498268 
Sundberg Jr., Albert C. (1973), ”Canon Muratori: A Fourth Century List”, Harvard Theological Review 66:  1–41. 
Trobisch, David (2000) (på engelska). The First Edition of the New Testament. New York: Oxford University Press. Libris 8276986. ISBN 0-19-511240-7 
Verheyden, Joseph (2003). ”The Canon Muratori: A Matter of Dispute”. i Auwers Jean-Marie, Jonge Henk Jan de (på engelska). The Biblical Canons. Bibliotheca Ephemeridum theologicarum Lovaniensium, 99-0116619-5; 163. Leuven: Leuven University Press. sid. 487–556. Libris 9218193. ISBN 90-5867-309-X 164
Adair, Jr., James R. (1997), ”Experts Report Muratorian fragment”, Eerdman's Bible Dictionary (utökad version)

Nasafjälls silververk var en silverutvinning i Pite lappmark som pågick under två perioder, 1635–1659 och 1770–1810. Malmen bröts på Nasafjället (Sillbanássja) strax öster om gränsen mot Norge. Smältningen skedde under den första perioden i Silbojokk vid Sädvvájávrre i Skellefteälven, under den andra perioden i Adolfström vid Laisälven. Anläggningarna kallades också för Piteå silververk. Det var den första större mineralutvinningen i övre Norrland och ledde till bildandet av ett tionde bergmästardöme.
Den totala produktionen uppgick under den första perioden till ungefär 860 kilo silver och 255 ton bly. Under den andra perioden producerades drygt 110 kilo silver och 21 ton bly.Nasafjällsverket har fått dåligt eftermäle eftersom verksamheten under den första perioden bedrevs med tvångsrekryterad arbetskraft. Själva gruvbrytningen utfördes till stor del av män från kustsocknarna som uttagits till krigstjänst. Malmtransporterna sköttes av samer med rendragna ackjor (renforor). De fick ersättning för arbetet, men kunde inte själva välja om de skulle utföra skjutsarna. Renskötseln blev lidande och många samer lämnade regionen, vilket ledde till att de som blev kvar fick tjänstgöra i allt längre perioder och utsattes för allt hårdare press. Många är berättelserna om de hårda bestraffningar och tvångsåtgärder som samerna utsattes för med anledning av Nasafjälls silververk. Det finns dock få belägg för vilka åtgärder som faktiskt vidtogs.
Den aktuella silverfyndigheten ligger på Nasafjället, ungefär 1 000 meter över havet, cirka 800 meter öster om gränsen mot Norge. Huvudbergarten är finkornig gnejs med en malmförande kvartsmassa. Malmmineralen utgörs av zinkblände, magnetkis, blyglans, antimonit och boulangerit. Det mineral som gjorde platsen intressant för gruvbrytning var blyglansen, som innehöll 0,136–0,178 % silver. I ett internationellt perspektiv är detta en hög andel.Malmförekomsten upptäcktes troligen 1634 av samen Per Olofsson, som rapporterade sitt fynd till den svenske diamantbrytaren och pärlfiskaren Jöns Persson. En provbrytning ägde rum redan hösten 1634, och resultatet betraktades som mycket lovande. Eftersom Sverige hade stora finansiella problem efter åratal av krig kom det nya fyndet som en skänk från ovan.
Arbetet inleddes i början av sommaren 1635 under ledning av lappfogden Olof Jonsson, som ibland titulerades inspektor. Sedan verket tilldelats formella bergsprivilegier av drottning Kristinas förmyndarregering 1637 utsågs bergsskrivaren Hans Philip Lybecker till bergmästare i det nyinrättade tionde bergmästardömet. Han bosatte sig i Piteå och ledde därefter arbetet vid silververket.År 1642 utsågs den tidigare kammarskrivaren Isak Isaksson Tiock till underbergmästare och assistent åt Lybecker. Samtidigt blev Ægidius Otto från Falun bruks- och proviantskrivare. När Lybecker i november 1644 utnämndes till bergmästare vid Stora Kopparberget flyttade han till Falun. Han behöll det övergripande ansvaret för Nasafjälls silververk, men den närmaste ledningen för arbetet uppdrogs nu åt Isak Tiock och Ægidius Otto.Från och med 1650 utarrenderades bruket till Ægidius Otto och lappfogden Olof Jonsson. Isak Tiock blev samtidigt befordrad till bergmästare. Sedan Olof Jonsson avlidit 1655 övertogs hans andel i bruket av sonen, senare av änkan och slutligen av hennes måg Johan Persson.
Arbetsfolk med erfarenhet av silverbrytning rekryterades redan 1635 från Sala silvergruva samt Lövåsens silververk i Stora Skedvi socken. Det var hyttmästaren Hans Köhler, gruvfogden Hans Beck och tolv ”bergssällar” eller bergsmän – samtliga tyskar. Snart tillkom sex svenska timmermän, ett tiotal svenska arbetare samt två samiska kockor. År 1636 härjade en svår sjukdom bland tyskarna, och sex av bergsmännen avled liksom gruvfogden Hans Beck. De ersattes med svenska arbetare.De första rekryteringarna tycks ha skett på frivillighetens väg. Men arbetet på fjället var hårt och besvärligt, och bland den svenska befolkningen i kustlandet fanns inte mycket folk att undvara på grund av knektutskrivningarna till trettioåriga kriget. För att trygga arbetskraftstillgången till det nationellt viktiga silververket utfärdades därför en kunglig resolution 1638, som innebar att de knektar som skrevs ut inom Skellefteå, Piteå och Luleå socknar skulle befrias från krigstjänst och i stället skickas upp till Nasafjället. Där skulle de arbeta i gruvan och hyttan mot kost och en låg ekonomisk ersättning. Det rörde sig till en början om totalt 87 personer. Dessutom utfärdades ett pardonsbrev, enligt vilket förrymda knektar skulle benådas om de tog tjänst inom bergsbruket.Knektarna indelades i två lag, som växelvis skulle arbeta på fjället i tremånadersperioder och därefter vara fria lika länge. Frimånaderna skulle tillbringas i kustlandet där knektarna kunde ”bekomma frisk luft” i stället för fjällets blyrök och giftiga ångor.
Silverfyndigheten på Nasafjället ligger uppe på kalfjället, ett par mil från närmaste fjällbjörkskog (66°28′26″N 15°24′12″Ö). Eftersom det var svårt att skaffa ved för malmbrytning med tillmakning började de tyska bergsmännen i december 1635 tillämpa en metod som tidigare inte använts i större skala i Sverige: sprängning med krut.Ett tiotal olika gruvhål eller stollar öppnades. Vid en undersökning som genomfördes 1660, efter brytningens nedläggning, noterades följande gångar: Morgonrödagruvan, Sköngruvan, Falkgruvan, Pfundtgruvan, Drottninggruvan, Kompaniets gruva, Nils-Jonsgruvan och Norrgruvan, samt Rödgruvan vid foten av Nasafjället. Under slutet av 1630-talet skedde en del av brytningen av privata intressenter från Piteå borgarskap.Transporterna ned till hyttan i Silbojokk var besvärliga och kostsamma. Därför skedde en första sovring eller skrädning av malmen redan i anslutning till gruvorna. Det innebar att de brutna bergsstyckena knackades sönder med släggor eller hammare så att man fick fram så rena malmstycken som möjligt.
Lämplig hyttplats utsågs vid en vik vid södra stranden av Sädvvájávrre, där en bäck har ett fall på några meter strax före utloppet (66°29′06″N 16°23′12″Ö). Hyttplatsen och bäcken kom att kallas för Silbojokk (”Silverbäcken” – bäckens namn stavas på dagens kartor Silbbajåhkå). En smälthytta uppfördes under sommaren och hösten 1635, tillsammans med drivhus (där blyet drevs bort från silvret), smedja och stugor.År 1639 tillkom ett vattendrivet bokverk där malmen bokades, det vill säga finkrossades av järnbeslagna stampstockar. De tyngre malmmineralen skildes därefter från det lättare gråberget och kvartsen genom vaskning. Senare sattes ett bokverk även upp på fjället vid gruvorna.Innan hyttan anlades i Silbojokk omgavs Sädvvájávrre av tallskogar. Minst 4 000–5 000 ha kalhöggs för framställning av träkol till smältningsprocessen. Endast mycket unga träd lämnades kvar, och tallskogen har aldrig hämtat sig. Framför allt området runt sjöns västra del domineras idag av fjällbjörkskog med endast enstaka tallar.När Sädvvájávrre reglerades 1942 och 1953 skadades brukslämningarna delvis. Inför en ytterligare dämning genomfördes en arkeologisk undersökning av platsen 1983 och 1984. Då dokumenterades lämningar från två hyttor, två stora slaggvarp, smedja, stall, bagarstuga, rökstuga för kött, flera bostadshus med mera. Vid den efterföljande dämningen förstördes hyttområdet nästan helt. Efter dämningsgränsens höjning 1985 utsattes hyttområdet årligen för kraftig påverkan av vatten och is. Efter att stora jordmassor spolats bort hittade två ortsbor ett kranium 2002, vilket ledde till att en räddningsundersökning genomfördes 2004. Arkeologerna kunde konstatera att det var den gamla begravningsplatsen som kommit i dagen. Där fanns också en husgrund som antogs vara rester efter en av de två kyrkobyggnader som funnits i Silbojokk. Inuti och omkring grunden hittades elva gravar med totalt 15 individer. Vid fortsatta utgrävningar 2005 hittades ytterligare tolv gravar samt lämningar efter minst 13 individer. Då påträffades även rester av vad som antogs vara den andra kyrkobyggnaden. Ännu en undersökning genomfördes 2015, då begravningsplatsens utbredning kunde avgränsas på ett bättre sätt och närmare 250 lösfynd hittades i svallgrundet, mest spik men även mänskliga ben, fönsterglas och bly. Tre gravar undersöktes. Det ansågs nu klarlagt att man lokaliserat rester efter båda de kyrkobyggnader som ska ha uppförts i Silbojokk.
Den 14 juli 1641 meddelade bergmästare Lybecker att han av samerna Unge Anders Larsson och Hans Friare hade fått motta malm insamlad på berget Raudurtvare (jämför kartan ovan; berget kallas nu Såmbertjårro), knappt två mil nordväst om Silbojokk. Närmare undersökningar visade att blyglans förekom i en lång kvartsgång. Dåtidens malmletare trodde sig också ha funnit vismut på Raudurtvare. I en av bergskollegiets relationer står: ”Uppå bemälda Raudurtvare är funnet ett stort berg av idel vismut, och strax därhos något silvermalm”. Senare analyser har emellertid visat att det som man då tog för vismut i själva verket var arsenikkis. Viss brytning av blyglans skedde på berget, men fyndigheten övergavs redan vid mitten av 1640-talet.Malmbrytning skedde även på klippformationen Jakobs Knabbe ungefär fem kilometer sydsydväst om Raudurtvare. En gruvgång togs upp 1646, men arbetet avbröts redan 1647. Än idag kan man återfinna gången, som är fyra meter hög, två–fyra meter bred och 25 meter lång.
När silverfyndigheten på Nasafjället upptäcktes fanns inga vägar genom lappmarken. För att verksamheten skulle fungera måste ett transportsystem byggas upp. När bruksknektarna skulle byta av varandra var tredje månad skulle ett 50-tal man ta sig den långa vägen upp till silververket, och lika många åt andra hållet. Persontransporterna måste alltså utföras året runt. Sommartid gick man till fots mellan vattenlederna, eventuellt tillsammans med klövjedjur, och roddes sedan längs större sjöar och vattendrag.Ett avsevärt arbete lades ned på att ställa i ordning vandringsleder mellan sjöarna. Broar byggdes över vattendrag, vilstugor uppfördes på lämpliga platser och kavelbroar lades ut över myrarna. Kavelbroarna kunde i många fall återfinnas ännu på 1940-talet, vilket innebar att sommarlederna då kunde rekonstrueras i detalj. Från Piteå, eller rättare sagt Lillpite, dit det fanns vattenväg från Svensbyfjärden, gick leden via Kilberg och Ersträsk till Gråträsket, som användes som vattenled upp till Gråträsk, det sista nybygget före lappmarksgränsen. Leden fortsatte över sjön Pjesker och upp i Sikån, gick över land till Arvidsjaursjön, som följdes förbi Arvidsjaur och upp i Västra Kikkejaure. Från Svanaviken gick en ny kavelbro över till Långträsket, som följdes i hela sin längd, innan man tog landvägen över till Storbodfjärden i Storavan. Storbodfjärden har fått sitt namn av att ett stort magasin uppfördes där, eftersom det var landtransporternas slutpunkt. Vidare västerut kunde man färdas med båt över de stora sjöarna Storavan, Uddjaure och Hornavan upp till Sädvvájávrre och hyttan i Silbojokk.En andra sommarled iordningställdes från Frostkåge utanför Skellefteå till Avaviken i Storavan förbi Drängsmark, Stavaträsk, Lappträsk (norr om Glommersträsk), Myrträsk, Grundträsk och Storberg.Sommarlederna var framför allt till för persontransporterna. Godstransporter skedde däremot nästan uteslutande vintertid, såväl transporter av förnödenheter till silververket som transporter av färdigt silver i motsatt riktning. Detta skedde medelst rendragna ackjor, eftersom det vintertid bara var renar som kunde hitta föda efter vägen.
Från Piteå och upp till det översta nybygget i Piteå socken, Gråträsk, fick kustlandskapets bönder sköta transporterna med häst. Mellan Gråträsk och Silbojokk inrättades fem skjutshåll: Arvidsjaur, Långträsk, Semisjaur (antagligen en plats vid Kasker), Arjeplog och Vaxnäs (vid Hornavan). En annan källa anger följande hållställen: Gråträsk, Arvidsjaur, Kasker (snart ersatt med ett hållställe vid Storboden), Arjeplog, Vaxnäs och Lövmokk.Kronan samlade ihop tionderenar från alla lappmarkerna och placerade 50 renar vid varje skjutshåll. Vid varje skjutshåll stationerades också sex samer som skulle tjänstgöra under en treårsperiod och därefter få avlösning. Dessa så kallade hållappar (håll-lappar) fick ansvar för att utföra alla transporter och skjutsningar för brukets räkning. Vintertid skulle de köra skjutsar, sommartid ro bruksknektarna över de stora sjöarna. För detta fick de skattefrihet samt en ersättning bestående av mjöl, vadmal, tobak, salt och brännvin.Även malmtransporterna mellan gruvan på Nasafjället och hyttan i Silbojokk krävde medverkan av samer, närmare bestämt 24 samer med 300 renar. Dessa transporter sköttes av fjällsamer som tillbringade somrarna i de norska fjälltrakterna och vintrarna i skogslandet närmast fjällen på svenska sidan.År 1993 invigdes en snöskoterled som i stora drag följer den gamla leden från Piteå till Nasafjället och som fick namnet Nasaleden.
Transportsystemet krävde alltså ett mycket stort antal samers medverkan. Samerna i Pite lappmark räckte emellertid inte till för att upprätthålla systemet. När drottning Kristina 1640 inrättade de nya församlingarna Arjeplog, Silbojokk och Nasafjäll såg hon därför till att också tillföra fler hållappar. Till Arjeplogs kyrka skulle hädanefter höra samerna i Laisbyn och Granbyn i Ume lappmark, samt Tuorponjaur i Lule lappmark. De blev samtidigt indragna i skjutsskyldigheten.Till en början sägs samerna ha varit glada åt att få utföra skjutsar och roddar mot ersättning, men ganska snart började åliggandena kännas betungande. Hållapparna skulle ständigt finnas till hands och hade svårt att utöva sina ordinarie näringar. Några år in på 1640-talet började samer flytta till Torne lappmark för att slippa undan skjutsskyldigheten, och de kvarvarande blev snart så få att hela transportsystemet var hotat. Vid 1650-talets ingång hade problemen blivit stora. Hållapparna var inte längre så noga med att sitta på pass vid skjutshållen, vilket medförde att resenärerna kunde få vänta på dem i en vecka eller mer. En del samer hade skäl att vara missnöjda. De som tjänstgjorde vid hyttan hade till exempel fått tjänstgöra sju–åtta år i stället för avsedda tre. En hållapp vid namn Tore Jonsson reste sommaren 1653 till Stockholm för att träffa assessorn i Generalbergsamtet, Erik Fleming, och begära att få slippa hålltjänsten. Det finns inga uppgifter om huruvida han lyckades. Däremot vet man att lappfogden i mitten av 1650-talet tog till krafttag för att få samerna att utföra transporterna. Enligt en rapport från 1657 skulle samerna då ha blivit mera medgörliga.Efter nedläggningen av bruket konstaterade landshövding Johan Graan i en skrivelse till Kammarkollegium att många av de samer som skött transporterna åt Piteå silververk hade blivit alldeles utblottade.
Vilka medel som lappfogden och bruksfolket tog till för att få samerna att utföra transporterna är inte känt, men det finns många berättelser om tvång och straff. Särskilt omtalad är en bestraffningsmetod som redan Petrus Læstadius i början av 1800-talet hävdade hade kommit till användning i Nasafjäll. Bruksherrarna skulle ha huggit upp två vakar i isen på någon sjö och låtit dra den trilskande samen i rep från den ena vaken till den andra – en lappmarksform av kölhalning. Samma berättelse har också kopplats till Luleå silververk. Författaren Tore Abrahamsson, som diskuterar saken i sin bok om det sistnämnda verket, menar att det inte finns några belägg för att metoden skulle ha använts någonstans. Även en annan författare som behandlat ämnet, Kenneth Awebro, påpekar att de påståenden om omänsklig grymhet mot samerna som en del författare framfört är helt obevisade.Kanske har berättelsen sin grund i en händelse som ska ha ägt rum vid hyttan i Silbojokk. I ett intyg, daterat 1660, berättade några bruksarbetare att de på dåvarande underbergmästare Isak Tiocks befallning kastat några trotsiga hållappar i hyttdammen: ”Vi bundo om dem ett par tömmar, stötte dem utföre i forsen några resor och dem sedan uppdrogo, att vattnet gick dem utav munnen igen, såsom allt bruksfolket väl veterligt och kunnigt är”. Detta skulle ha skett i mitten av 1640-talet, alltså 15 år innan intyget skrevs. Tore Abrahamsson ifrågasätter att ens denna bestraffning faktiskt ägt rum.
Sedan Karl X Gustavs första danska krig brutit ut nåddes landshövding Johan Graan fram emot hösten 1657 av oroande nyheter om att krigsfolk från Norge drogs samman i närheten av gränsen. Tiden gick emellertid utan att någonting hände. Freden i Roskilde slöts 1658, varefter Karl X Gustav återupptog stridshandlingarna mot Danmark (Karl X Gustavs andra danska krig). I slutet av sommaren 1659 samlade länsherren över det norska Nordland fylke,  Preben von Ahnen, i all tysthet ihop en styrka på omkring 100 man. I mitten av augusti gick han tillsammans med sina mannar över gränsen ned mot Silbojokk och brände ned kyrkan, hyttan och övriga anläggningar. Därefter fortsatte styrkan till Nasafjället och förstörde även där så mycket som möjligt. En svensk allmogehär uppbådades i Piteå och Skellefteå socknar, men innan de kom fram hade den fientliga truppen för länge sedan avlägsnat sig. Det som fanns kvar av verktyg och redskap samlades in och gömdes vid Sädvvájávrre eller fördes till Arjeplog för att magasineras där. Verksamheten fick därefter ligga nere.
År 1769 skaffade sig landskamreraren i Västerbottens län, Nils Bergström i Umeå, en mutsedel för gruvfältet på Nasafjället tillsammans med några andra intressenter. Ett bolag med 100 andelar bildades i Piteå 1770. Bergsprivilegier beviljades den 17 februari 1774. Under mellantiden hade provbrytning skett uppe på Nasafjället, med gott resultat. Hyttan i Silbojokk skulle inte återuppföras, utan i stället planerades en ny hytta vid bäcken som går mellan sjön Lárvvejávrre och selet Iraft i Laisälven, en plats som fick namnet Adolfström. Under somrarna 1774 och 1775 byggdes där en hytta med två smältugnar samt driv- och kalcinationsugnar. De första smältförsöken med malm från Nasafjället gjordes på hösten 1775. Som hyttmästare, sedermera bergsfogde, anställdes Carl Læstadius, som skulle bli far till Petrus och Lars Levi Læstadius.En ny malmfyndighet påträffades 1774 ett par mil sydost om Nasafjäll, på fjället Skuortatjåkkå (66°24′44″N 15°45′00″Ö). Den fick namnet Gustafsfält. Under 1775 bröts malm med gott resultat, men året därpå gick det sämre. Malmbrytningen återupptogs i stället på Nasafjället. Den största gruvöppningen på Gustafsfält mäter 8x8 meter och är vattenfylld. En hel del uppbruten och sovrad malm ligger fortfarande kvar i ett förråd byggt av upprättstående flata stenar.Verksamheten ville aldrig riktigt lyfta under den andra Nasafjällsepoken. Intressenterna fick skjuta till ytterligare medel år efter år, men avkastningen uteblev. Bland annat var transporterna minst lika problematiska som på 1600-talet, såväl mellan gruvorna och hyttan som mellan hyttan och kusten. Förvaltningen av bruket övertogs 1797 av notarien Fredrik Jonsson, en man med stora planer men liten erfarenhet av silververk. Han fick snart bruksfolket emot sig, och de arbetare som varit fast bosatta i Adolfström tröttnade och flyttade därifrån. Gruvbrytningen bedrevs därför i liten skala och hyttverksamheten låg helt nere 1797–1800. Hösten 1801 flyttade Fredrik Jonsson från lappmarken och gick sedermera i konkurs. Hans rättigheter i bolaget överläts till en av hans borgenärer, major Georg Bogislaus Staël von Holstein i Stockholm. Denne utförde stora insatser för lappmarkens kolonisation och uppodling, men hade inte förmågan att rädda silververket. Även om omfattande reparationer och ombyggnationer skedde i Adolfström under ledning av f.d. geschwornern vid Dannemora gruvor, Leonard Horneman, förblev silverproduktionen obetydlig. Staël von Holstein blev alltmer skuldsatt, och 1810 lämnade han Adolfström för att aldrig mer återkomma. Därmed upphörde bergverksrörelsen på Nasafjället och i Adolfström fullständigt. År 1821 brann hela hyttanläggningen utom boningshusen ned.I Adolfström finns grunderna från bland annat hyttan och smedjan kvar som minnesmärke. En byggnad står kvar från bruksepoken, den så kallade Majorsgården, som uppfördes på 1770-talet men som fått sitt namn efter major Staël von Holstein. När den förste nybyggaren slog sig ned i Adolfström 1841 bosatte han sig i byggnaden, som förblev bebodd fram till 1955. Det anses vara ett av Norrbottens län äldsta boningshus.
Enligt bergverksprivilegierna från 1774 hade Nasafjällsbolaget fått rätt att anlägga nybyggen inom Pite lappmark och inom de allmänningsskogar i kustlandet som gränsade till Pite, Ume och Ångermanna lappmarker. Innehavarna befriades från knektutskrivning och andra pålagor, med undantag av mantalspenningar. I gengäld skulle de vara bruket behjälpliga med transporter och andra tjänster. Merparten av de nybyggen som redan fanns i Pite lappmark 1774 övertogs av bruket, men många nybyggen insynades också av bolaget, företrädesvis längs viktiga färdleder.Omkring år 1800 lydde följande nybyggen under bruket:
Arjeplogs socken: Kasker, Mullholm, Nurrholm, Kurrokvejk, Sakkavare, Racksund, Båtsjaur, Laisvall, Buokt, Jutis, Gauto, Jäkkvik, Gustafsholm, vilket var samtliga då existerande nybyggen utom Laisvik.
Arvidsjaurs socken: Storavaviken (nu Avaviken), Grundträsk (2 nybyggen), Sandträsk, Lappträsk, Blötliden (flyttat till Långträsk), Lauker (2 nybyggen), Järvträsk, Baktsjaur, Järtajaur, Månsträsk.
Piteå socken: Björkliden, Björknäs, Långträsk, Kilberget (2 nybyggen), Enträsk (2 nybyggen).
Under 1800-talet riktades flera gånger intresse mot silverfyndigheten i Nasafjäll. År 1889 bildades ett bolag, Nasafjälls AB, som upprättade ett kostnadsförslag för verksamhetens återupptagande. Planen var nu att medelst en sju kilometer linbana skicka malmen västerut till Norge, använda järnväg för vidare transport till Mo i Rana och därifrån exportera malmen med båt. Bolaget utförde också en hel del undersökningar, bröt malm och uppförde stugor. Någon ny silverutvinning kom dock aldrig till stånd.
I det vatten som rinner av från gruvområdet finns förhöjda halter av järn, koppar, bly, arsenik, zink och svavel. Sjön nedanför gruvan, Silbajaure, tros därför vara förorenad.
Nasafjällsområdet är av riksintresse för kulturmiljövården (BD 4). Adolfström ligger inom det riksintressanta området Laisälven (BD 1).
Nasafjället ligger fortfarande i väglöst land. Inom Sverige kan man vandra dit på leder från Vuoggatjålme, Adolfström eller Ammarnäs, vilket tar tre–sex dagar beroende på utgångspunkt. Från Norge kan man gå upp från väg E6 vid Randalsvollen och nå Nasafjället efter åtta kilometers vandring. I gruvområdet syns ännu ett antal gruvhål, några ruiner och en kyrkogård. En restaurerad gruvstuga från 1889 kan nyttjas som rastskydd.Till Adolfström finns väg, och kungsleden går förbi orten.
Abrahamsson, Tore (1989) (på svenska), Detta är Vindelfjällen: [vandringar, dagsturer, geologi, fauna, flora], Stockholm: Bonnier, Libris 7247194, ISBN 91-34-51043-5 
Abrahamsson, Tore (2009) (på svenska), Drömmar av silver: Silververket i Kvikkjokk 1660–1702 – fritt efter verkligheten, Malmö: Arena, Libris 11360808, ISBN 978-91-7843-312-4 
Awebro, Kenneth (1983) (på svenska), Luleå silververk: ett norrländskt silververks historia, Luleå: Norrbottens museum, Libris 8379663, ISBN 91-85336-33-5 
Awebro, Kenneth (1986a) (på svenska), Raudurtvare och Jakobs Knabbe, Studia Laplandica, 0282-1621 ; 3, Stockholm: Institutet för lappmarksforskning, Libris 554426 
Awebro, Kenneth (1986b) (på svenska), Från malm till mynt: en historisk-metallurgisk studie om Nasafjäll, Studia Laplandica, 0282-1621 ; 6, Stockholm: Institutet för lappmarksforskning, Libris 592439 
Awebro, Kenneth (1992), ”Gruvor och bruk i Norrbotten” (på svenska), Norrbottens synliga historia : D. 1, Studia Laplandica, 0282-1621 ; 3, Stockholm: Länsstyrelsen i Norrbottens län, Libris 9757186 
Bromé, Janrik (1923) (på svenska), Nasafjäll: ett norrländskt silververks historia, Stockholm: Nordiska bokhandeln, Libris 410491 
Bylund, Erik (1956) (på svenska), Koloniseringen av Pite lappmark t.o.m. år 1867 = The colonization of Pite lappmark until 1867, Geographica, 0373-4358 ; 30, Uppsala, Libris 8076251 
Göthe, Gustaf (1929) (på svenska), Om Umeå lappmarks svenska kolonisation: från mitten av 1500-talet till omkr. 1750, Uppsala: Almqvist & Wiksell, Libris 8390035 
Hoppe, Gunnar (1945) (på svenska), Vägarna inom Norrbottens län: studier över den trafikgeografiska utvecklingen från 1500-talet till våra dagar, Geographica, 0373-4358 ; 16, Uppsala: Lundequistska bokh., Libris 8204331 
Roslund, Ylva (1989). ”Den arkeologiska undersökningen.”. Silvret från Nasafjäll : arkeologi vid Silbojokk (1989):  sid. 71–133.  Libris 3330422
Eklund, Magnus (5 maj 1994). ”Nasafjäll-Silbojokk: gruvdrift och skogspåverkan”. http://pub.epsilon.slu.se/4186/1/Eklund_M_1994.pdf. Läst 1 juli 2017. 
”Historien om Nasafjäll silvergruva”. http://www.adolfstrom.com/historik.html. Läst 30 mars 2011. 
Lindgren, Åsa (1 augusti 2014). ”Silbojokk, en fascinerande historia, del VI”. Norrbottens museum. https://norrbottensmuseumarkeologi.wordpress.com/2014/08/01/silbojokk-en-fascinerande-historia-del-vi/. Läst 5 april 2016. 
”Nasaleden”. Arvidsjaurs snöskoterförening. http://www.assf.se/leder_nasa.html. Läst 28 mars 2011. 
”Riksintressen Norrbotten”. Riksantikvarieämbetet. http://www.raa.se/publicerat/varia2009_45.pdf. Läst 31 mars 2011.
Awebro Kenneth, Klang Lennart, red (2000). Från Nasafjäll till Olden: subarktisk gruvhantering med fokus på västerbottensfjällen ; föredrag från symposium i Luleå de 31 mars 2000. Jernkontorets bergshistoriska utskott. H, 1101-5284 ; 70. Stockholm: Jernkontoret. Libris 8251740 
Forsgren, Eric (2008). Nasafjäll–Silverfjället: ett omänskligt gruvprojekt. [Lidingö]: Eric Forsgren. Libris 11279693. ISBN 978-91-633-3402-3 (inb.) 
Rosendahl, Sven (1964). Den femtonde hövdingen: en roman från 1600-talets Lappland. Stockholm: Bonnier. Libris 1518799
Inventering av förorenade områden i Norrbottens län enligt MIFO-modellen 2002: Glasbruk, äldre nedlagda gruvor

Nationalmuseibyggnaden är en byggnad vid Södra Blasieholmshamnen 2 på Blasieholmen i Stockholm som innehåller Sveriges Nationalmuseum. Projektet med ett nytt "Konglig museum" i Stockholm var ett av tidens största och mest påkostade byggnadsarbeten, som skulle ta omkring tolv år att färdigställa och ytterligare tre år för att fullborda de invändiga arbetena. För byggnadens utformning svarade den tyske arkitekten Friedrich August Stüler och för den invändiga gestaltningen stod den svenske arkitekten Fredrik Wilhelm Scholander. Byggnaden invigdes den 15 juni 1866 samtidigt med Stockholmsutställningen 1866 och inför hundraårsjubileet 1966 genomfördes en landsomfattande turné kallad Mästerverksutställningen.
Nationalmuseum är sedan 1935 ett statligt byggnadsminne. Byggnaden ägs och förvaltas av Statens fastighetsverk. Från februari 2013 till oktober 2018 var museibyggnaden på Blasieholmen stängd för att genomgå en omfattande renovering och upprustning. Museet återinvigdes 13 oktober 2018 under festliga former.
Genomförandet av nybyggnaden för Sveriges Nationalmuseum var ett av tidens största byggprojekt och det skulle dröja över 50 år innan nuvarande byggnaden kunde invigas på Blasieholmen 1866. Projektet blev nästan inte av; adeln och prästerna var för, borgarna och bönderna emot. De första idéerna till en ny, egen byggnad för den konstsamling som fanns i Stockholms slotts nordöstra flygel kan dateras till 1814 då förslag till ett museum för Taflor och Statuer ingick som ett av det årets ämnen i Konstakademiens byggnadsskolas tävling. Samlingen i Stockholms slott omfattade då omkring 400 målningar och 300 skulpturverk samt tusentals gravyrer och teckningar. Utrymmet var redan från början mycket begränsat så att inte alla tavlor kunde visas.År 1828 togs frågan om en ny museibyggnad upp i riksdagen för första gången. Man pekade på museerna i Köpenhamn och München som förebilder. Motionen avslogs, men härmed hade frågan väckts och skulle komma att hållas vid liv. Efter det att man under de följande åren föreslagit andra lösningar motionerades det åter om en ny museibyggnad vid Riksdagen 1840–1841. Vid 1844-45 års riksdag begärde regeringen 750 000 för en museibyggnad och med en rösts majoritet beviljades anslaget. Den nya byggnaden skulle även inrymma Kungliga biblioteket, Vitterhetsakademins arkiv, Myntkabinettet, Livrustkammaren och Kungliga klädkammaren.En särskild platskommitté arbetade sedan med 13 olika placeringsförslag, bland dem Kungsträdgården (dåvarande Karl XIII:s torg), Humlegården, Helgeandsholmen, Slottsbacken, Kungsklippan och längst ut på Blasieholmen (där huset senare blev av). Det mest fantasieggande förslaget var troligen placeringen av konstmuseet på Kungsklippan som visas på en målning av Carl Stefan von Bennets från 1845. Här syns ett stort vitt palats med ett kupolkrönt centraltorn, utsträckta flygelbyggnader med arkader och hörntorn samt en enorm fritrappa som leder i flera etapper ner till Klara sjö. Bennets förslag kom aldrig i närmare urval, inte heller Lars Jacob von Rööks båda förslag på Helgeandsholmen respektive Slottsbacken.
Av alla placeringsförslag valdes till slut Blasieholmens sydöstra del som då fortfarande var en holme kallad Kyrkholmen. Den bara 27 år gamle arkitekten Fredrik Wilhelm Scholander fick i uppdrag att rita den nya museibyggnaden. Han hade då redan presenterat olika förslag, bland annat ett i Kungsträdgården, där han hade tänkt sig ett renässanspalats i två våningar. Ganska snart blev klart att två våningar inte skulle räcka och även Kungsträdgården blev ointressant som placeringsalternativ. Det var på Blasieholmen som byggnaden skulle uppföras. Med sin tänkta placering vid Strömmen skulle byggnaden bli en naturlig pendang till Stockholms slott.
Scholanders förslag för ett konstmuseum på Blasieholmen hade nu utökats till tre våningsplan men godtogs inte. Bland andra ställde sig Oscar I skeptisk. För att tysta kritiken sändes Scholanders förslag för expertutlåtande till den tyske arkitekten Friedrich August Stüler, som räknades som tidens främste museiarkitekt. Han hade bland annat ritat Neues Museum i Berlin. Fortifikationsingenjören Johan af Kleen (senare chef för bygget) fick uppdraget att resa till Berlin för att diskutera saken, Scholander följde med men utan befogenheter. Istället för ett utlåtande presenterade Stüler ett eget förslag, som sedan låg till grund för genomförandet.I juni 1848 nådde Stülers ritningar Stockholm. Hans förslag var ett uttryck för sin tids syn på museet som ett allkonstverk, där byggnaden representerar arkitekturen som konst att förenas med sina syskonkonstarter. Stüler skrev i en text som bifogades ritningarna att "vid byggnad av ett museum är dekorationerna, den finare konstnärliga utsmyckningen, vilka de senare skall tillföra byggnaden, redan till överflöd representerade i samlingarna; man råkar snarare i en rikedomens än armodets förlägenhet och det torde främst vara arkitektens uppgift att behärska och ordna samlingarnas material, så att de bildar en enhet med själva byggnaden för att i möjligaste mån undvika magasinsliknande enformighet och trivialitet". I förslaget redovisade Stüler också tankar om hur samlingarna bör arrangeras. Till exempel varnade han för att exponera föremålen för tätt och för att visa många likartade föremål tillsammans. För inredningsarbetena som drog igång 1863 svarade dock Scholander.
Stüler skrev själv angående förebilder att man skulle söka dem i "den antika konstens skönaste tid och den italienska renässansens renaste och mest originella period". Byggnaden är också rik på olika slags referenser till både florentinsk och venetiansk renässans. Med sin slutna, ändamålsenliga form för den i sin helhet tankarna till Florens samtidigt som många av motiven i fasaderna har förebilder i Venedig. Just de venetianska inslagen skiljer den från de flesta andra samtida museibyggnader och man har förklarat dem med att Stüler funnit dem logiska med utgångspunkt i det "venetianska" läget mitt i staden, alldeles intill vattnet. Det speciella läget innebar vidare att byggnaden kunde upplevas på avstånd från i princip samtliga håll, vilket krävde fyra stycken mer eller mindre monumentalt artikulerade fasader.
Redan 1847 sattes grundläggningsarbetena igång, då fortfarande efter Scholanders förslag. År 1850 tog byggnadsarbetena sin början under ledning av den tidigare omnämnda Johan af Kleen. Det skulle bli ett av tidens största och mest påkostade byggprojekt. Det skulle ta 12 år att färdigställa museets yttre och ytterligare tre år för invändiga arbeten. Kostnadsramen spräcktes flera gångar och olika förslag till besparingar presenterades, exempelvis en putsad fasad istället för en stenklädd (vilket avvisades). När museet stod klart hade det kostat 2 200 000 kronor.Byggnaden uppfördes i tre våningar med måtten längd 87 meter, bredd 57 meter och höjd 30 meter. Planen präglas av ett mittskepp med två flygelbyggnader som omsluter var sin innergård. Exteriören påminner om ett norditalienskt renässanspalats med en framträdande mittrisalit (mittparti). Vid byggarbetena kom även en rad byggtekniska nyheter till användning, bland annat brandsäkra bjälklag och håltegelvalv, slagna mellan järnbalkar. De två nedre våningarna är välvda medan översta våningens utställningssalar är täckta av lanterniner som bärs upp järnkonstruktioner. Uppvärmningen var av typ centralvärme, eller som det stod i byggnadsbeskrivningen från 1897 uppvärmningen sker genom i järnrör cirkulerande vattenånga.
Byggnadens tre våningsplan fick helt olika karaktär som även återspeglas i fasadernas gestaltning. Bottenvåningen med sin rusticerande fasad och relativt små fönsteröppningar skulle innehålla arkeologiska samlingar, myntkabinettet och den kungliga klädkammaren. Mellanvåningen (plan 1) ansågs vara huvudvåningen och fick stora fönsteröppningar, här skulle det Kungliga biblioteket inrymmas. Det blev dock inte så utan "Gustav III:s sal" med arbeten av Sergel och Byström kom att ligga här. Övervåningen (plan 2) har mindre fönster men utrustades med takfönster som ger indirekt belysning åt konstsamlingarna.
Redan innan byggnaden var färdig stod det klart att utrymmet inte var tillräckligt för att alla institutioner man planerat för skulle få plats. 1861 tillsattes en inredningskommitté som skulle ta sig an problemet. I stora drag löste det sig genom att Kungliga biblioteket, för vilket mellanvåningen ursprungligen var avsedd, inte flyttade in. Som byggnadens praktvåning skulle denna bättre komma till sin rätt om den användes för att visa skulptur och föremål ur Livrustkammarens samlingar. Kommittén höll fast vid att använda den översta våningen för måleri- och teckningssamlingarna, vilket också var Stülers avsikt. På bottenvåningen skulle de historiska samlingarna visas.
Fasaderna kläddes helt i natursten, vilket var ovanligt för tiden. Sten för den finhuggna granitsockeln togs från trakten, i övrigt användes finhyvlad röd och grå borghamnskalksten. Kvalitén var ojämn och bidrog till senare fasadskador. Den rikaste utsmyckningen finns på mittrisaliten. Överst står i förgylld text Antiquitatis Litterarum Artium Monumentalis, därunder syns allegorier över de olika konstarterna.
I två nischer avbildas Nicodemus Tessin d.y. och Johan Tobias Sergel i helfigur. På sex medaljonger visas Carl von Linné, Esaias Tegnér, Johan Olof Wallin, David Klöcker Ehrenstrahl, Bengt Erland Fogelberg och Jöns Jacob Berzelius. För utformningen av skulpturerna, som höggs i marmor i Stockholm respektive Carrara anlitades Johan Peter Molin och Carl Gustaf Qvarnström. Skulpturerna placerades så att de skulle beteckna respektive vånings funktion. De av Stüler planerade takfigurerna utfördes inte.
Museets generösa trapphall nås via en numera inglasad portik i vilken placerades allegoriska bronsgrupper i två nischer. De kom först 1897 på plats och visar i den vänstra nischen Theodor Lundbergs Konst och slöjd och i den högra nischen Christian Erikssons Konstforskning. Huvudtrappan fick en dominerande placering i byggnaden och upptar närmare en tredjedel av hela golvytan. Trapphallen skulle vara festrum och kommunikationscentrum. Trappstegen är av vit marmor och börjar som en dubbeltrappa i den nedre vestibulen, för att i den övre vestibulen förena sig till ett enda centralt trapplopp. I övervåningen omges trappan av arkader och högt placerade ljusinsläpp. För omfattningar, kolonner och golv användes såväl kolmårdsmarmor som italiensk marmor av olika slag.Väggarna i trapphallen var till en början vitmålade och fick Carl Larssons freskomålningar först mellan 1895 och 1896. Larssons monumentalmålning Midvinterblot kom på plats så sent som 1992.
Gustav Vasas intåg i Stockholm som monterades  i slutet av 1907 och Midvinterblot dominerar huvudtrappans övre vestibul. Taket är utformat som ett kassettak i trä mellan rikt dekorerade valvbågar. Den luftiga hallen smyckas av stora väggnischer markerade av höga kolonner i korintisk ordning som är huggna i mörkådrig vit marmor. Längs balustraden står gipsavgjutningar efter antika skulpturer.
Till en början förfogade det nya museet över 16 stora utställningssalar och omkring 50 mindre salar och kabinett fördelade på tre våningsplan. I källarvåningen anordnades magasin och tekniska utrymmen för husets drift. Den ursprungliga plandispositionen var:
Entréplan: Stenåldern, bronsåldern, järnåldern, medeltiden, nyare tiden och myntkabinettet, i mittskeppet anordnades kyrksalen.
Plan 1: Keramik, glas-, metall- och stenföremål, skulptursamlingen, konstslöjdsamlingen och egyptologiska samlingen.
Plan 2: Gravyrsalen, franska målningar, svenska målningar, italienska målningar, norska och danska målningar, tyska målningar och nederländska målningar. Under en kortare tid, fram till 1884 låg här även Livrustkammaren.Utställningssalar (före renoveringen)
Fram till 1850-talet fanns en kanal som skilde Blasieholmen från dess östligaste del som hette Kyrkholmen. I samband med byggarbetena för museet på Kyrkholmen lät chefen för bygget, Johan af Kleen, helt sonika fylla igen kanalen utan att ha tillstånd till det, varpå markägaren, Stockholms stad, länge tvistade om hur den nyvunna marken kunde användas. Först i mitten på 1860-talet, när Nationalmuseum nästan var färdigbyggt, enades man om att anlägga här Museiparken. I parken finns tre konstverk uppställda: Bältespännarna av Johan Peter Molin (rest 1867), Yngling med sköldpadda av John Börjeson (rest 1884) och Fosterbröderna av Teodor Lundberg (rest 1891).
Nationalmuseum invigdes med den "Skandinaviska konstutställningen" den 15 juni 1866 av kronprins Oscar och drottningen Lovisa, eftersom kungen Karl XV var sjuk vid tillfället. Samtidigt öppnades även Stockholmsutställningen 1866, som ägde rum i Kungsträdgården och hade "Skandinavisk industri" som tema.Själva invigningsceremonin ägde rum i industrihallen på Kungsträdgården. Vid invigningen tog hovfotografen Johannes Jaeger det som räknas som Sveriges första reportagefotografi av en aktuell händelse. Han var en av utställningens officiella fotografer och hade inom fyra timmar snabbframkallat invigningsbilden samt överlämnat den till den sjuke kungen på Ulriksdals slott.
Dubbelutställningen var ett resultat av den skandinaviska rörelsen och redan tidigare hade liknande utställningsprojekt tillkommit, bland annat i dåvarande Kristiania 1857 och 1861. "Men det var Stockholm förbehållet att se den första verkliga representativa nordiska konstexpositionen öppnad i samband med en industriutställning", skrev Lorentz Dietrichson i Ny Illustrerad Tidning efteråt. När konstutställningen i Nationalmuseum stängde sina portar den 14 oktober 1866 hade den besökts av 91 000 personer från in- och utlandet, en relativ hög siffra med tanke på Stockholms dåtida folkmängd som uppgick till cirka 115 000 individer.
År 1921 genomfördes ombyggnaden av "Gustav III:s sal" i mellanvåningen med Gustaf Lindgren som ansvarig arkitekt. 1961 anordnades föreläsnings- och utställningssalar i den södra ljusgården samt byggdes ett annex längs Museikajen för bland annat verkstäder. Efter ombyggnaden 2013–2018 finns här museets administration. Annexets fasad mot kajen är klädd med cortenstål som med sin roströda färg var tänkt att kunna samverka med huvudbyggnadens kalkstensfasad. Fasaden mot Museiparken består av mörkrött hårdbränt tegel. För utformningen stod arkitekt Per-Olof Olsson. 
I samband med ombyggnaden 2013–2018 tillkom ytterligare en byggnad som står i anslutning till Annexet. För att få plats med den inom byggrätten kortades Annexet med cirka tio meter. Den nya volymen mäter 7x24 meter och är snedställd vilket säkrar en siktlinje mot Blasieholmsgatan och Skeppsholmen vilket också för in ljus i Museiparken. Den kubiska byggnaden liknar en spånkorg med fasader i mönstrad betong och kopparklädd lastport. För utformningen stod Wingårdh arkitektkontor. 
Nationalmuseum i Stockholm stängde 3 februari 2013 inför den första genomgripande renoveringen sedan huset invigdes 1866. Museet har varit i behov av en omfattande renovering och upprustning då byggnaden slitits hårt av intensiv användning. Flera av de tekniska systemen i huset har nått sin livslängd. Den 23 februari 2012 fick Statens fastighetsverk uppdraget att genomföra ett projekteringsarbete inför renovering och ombyggnad av Nationalmuseum. Regeringens beslut innebar startskottet för processen att göra Nationalmuseum till en fullt modern och miljöklassad museibyggnad anpassad till framtidens museiverksamhet med bibehållna kulturhistoriska värden i den unika museibyggnaden från 1866 som idag är ett statligt byggnadsminne.
Museet kommer bland annat att utrustas med en modern klimatanläggning där de nya installationerna göms i golv och tak och blir för besökaren osynliga. Exempelvis kommer takrosetterna att sprida  tilluften till utställningssalarna och samtidigt fungera som sprinklers.
Ett antal rum som var stängda för allmänheten kommer att få nya funktioner och blir publika. Bland annat kommer museets papperskonservering att byggas om till museets nya restaurang och forskarbiblioteket blir bibliotektscafé. Här finns en unik inredning med väggfasta hyllor och två spiraltrappor i ek som tillverkades 1910 av Nordiska Kompaniet. Inredningen kommer att renoveras och ingå i nya caféet.Arkitekter för ombyggnaden var Wingårdh arkitektkontor och Wikerstål arkitekter. Museet återinvigdes 13 oktober 2018 i närvaro av kulturminister Alice Bah Kuhnke, kungaparet och tusentals besökare. Museets utställningsyta har utökats och kan nu ta emot dubbelt så många besökare och visa nära tre gånger så många verk. Renoveringen kostade 1,25 miljarder kronor.Plandispositionen efter nyinvigningen 2018 är:
Entréplan: Foajé, skulpturgården, museishop, barnens konstvärld, designmagasinet, restaurang.
Mellanplan: 1800-1870, 1870-1900, sekelskiftet 1900, 1920-1965, 1965 till idag, skattkammaren.
Sedan Nationalmuseet invigdes har utställningsytorna minskat och fönster sattes igen. Renoveringens största synliga förändring innebär att en stor del av museets 331 fönster, som tidigare varit igensatta för att skydda konsten mot skadligt dagsljus, kommer att öppnas upp igen. Ytterfönstren renoveras varsamt och innerfönstren ersätts av nya med specialglas som klarar de stränga krav på strålningsskydd, säkerhet, energi och klimat. Varje innerfönster väger mellan 800 och 900 kg. Med denna åtgärd kommer besökaren att uppleva nya siktlinjer genom byggnaden och en intressant kontakt med museets omgivning, Stockholms slott och Strömmen. Dessutom kommer visningssalarna och konsten presenteras så som ursprungsarkitekten Friedrich August Stüler en gång hade tänkt sig, innan elektrisk belysning installerades i museet.
Exemplet visar pelarsalens ursprungliga utseende med öppna fönster omkring år 1900, sedan den stängda salen med elektrisk belysning år 2012, därefter utseendet med öppna fönster och dagsljus under ombyggnaden 2014 och slutligen efter återinvigningen 2018.
Nationalmuseets ombyggnad och renovering har tillsammans med nio andra finalister utvalts till Årets Stockholmsbyggnad 2019. Juryns kommentar lyder:
Bjurström, Per; Cornelius Erik (1992). Nationalmuseum: 1792-1992. Stockholm: Nationalmuseum. Libris 7591888. ISBN 91-7024-669-6 (korr.) (inb.) 
Erik Wilhelm Dahlgren, red (1897). Stockholm: Sveriges hufvudstad : skildrad med anledning af Allmänna konst- och industriutställningen 1897 enligt beslut af Stockholms stadsfullmäktige. Stockholm: J. Beckman. Libris 20803 
Andersson, Henrik O.; Bedoire, Fredric (1977) [1973]. Stockholms byggnader: en bok om arkitektur och stadsbild i Stockholm (3). Stockholm: Prisma. Libris 7406664. ISBN 91-518-1125-1 
Hall Thomas, red (1976). Nationalmuseum: byggnaden och dess historia : en konstbok från Nationalmuseum tillägnad Boo von Malmborg, framsynt utforskare av museets förflutna. Årsbok för Svenska statens konstsamlingar, 0491-0575 ; 23. Stockholm: Rabén & Sjögren. Libris 7233712. ISBN 91-29-46995-3 (inb.) 
Olof Hultin; Ola Österling; Michael Perlmutter (2002) [1998]. Guide till Stockholms arkitektur. Stockholm: Arkitektur Förlag. Libris 8465772. ISBN 91 86050-58-3 
Sörenson, Ulf (1999). När tiden var ung. Stockholm: Monografier utgivna av Stockholms stad. ISBN 91 7031 064 5

Nero Claudius Caesar Augustus Germanicus, född Lucius Domitius Ahenobarbus den 15 december 37 i Antium, död 9 juni 68 i Rom, dödsdagen är något osäker, var den femte romerske kejsaren från 13 oktober 54 fram till sin död. Nero kom att adopteras av kejsar Claudius för att bli tronarvinge. Han tillträdde, efter Claudius död, tronen som Nero Claudius Caesar Augustus Germanicus den 13 oktober 54 och hans styre varade i tretton år och åtta månader.
Nero härskade från 54 till 68. Hans första tid vid makten, en period under vilken han stod under inflytande av rådgivare som filosofen Seneca, präglades av politisk stabilitet och välstånd. Han fokuserade i stor utsträckning på diplomati och handel, och på att öka imperiets kulturella kapital genom att uppföra teatrar och gynna idrottstävlingar. Nero påbörjade också många kostsamma projekt, däribland byggandet av en kanal och ett palats, vilka dock förblev ofullbordade. Dessa projekt tärde hårt på statens ekonomi och ökade skattebördan på provinserna.
Under Neros tid som kejsare förde Rom ett framgångsrikt krig mot Partherriket (58–63) där så småningom en fred framförhandlades. Vid ungefär samma tid kvästes den brittiska revolten (60–61). Även kväsandet av en annan revolt, som är bekant som det judiska kriget (66–70), inleddes under hans styre.
Nero skilde sig år 62 från sin fru (och styvsyster) Claudia Octavia och gifte om sig med Poppaea Sabina. Med henne fick han dottern Claudia Neronis eller Claudia Augusta, som troligen föddes i början av år 63, möjligen 21 januari, och var Neros enda barn efter vad som är känt. Hon dog dock endast fyra månader gammal.År 64 brann Rom. Enligt historikern Tacitus kom ett rykte i svang att branden hade startats på order av Nero. För att undgå anklagelserna lät Nero lägga skulden för brandens uppkomst på Roms kristna, vilka därför kom att utsättas för förföljelser. Det har emellertid aldrig kunnat bevisas att branden, som ursprungligen började någonstans i det gytter av butiker som omgav Circus Maximus, överhuvudtaget var anlagd.
Nero störtades i en militärkupp år 68. Inför hotet att avrättas tog han den 9 juni 68 sitt liv. Han var den siste av de julisk-claudiska kejsarna och hans regering följdes av de så kallade revolutionskejsarnas korta tid (68–69); Galba, Otho och Vitellius.
Neros styre förknippas ofta med tyranni och extravaganser. Han är känd för ett antal avrättningar, däribland av sin mor och styvbror, och som kejsaren som "spelade fiol medan Rom brann", samt som en tidig förföljare av kristna. Denna syn baseras på de främsta bevarade källorna till Neros styre – Tacitus, Suetonius och Dio Cassius. Få bevarade källor ger en fördelaktig bild av Nero. Vissa källor, däribland några av de ovan nämnda, beskriver honom dock som en kejsare som var populär i de breda folklagren, särskilt i öst. Studiet av Nero är problematiskt eftersom vissa moderna historiker ifrågasätter de antika källornas tillförlitlighet genom att de anses vara partiska.
Den sedermera krönte kejsaren Nero föddes som Lucius Domitius Ahenobarbus den 15 december 37 e.Kr. i Antium, nära Rom. Han var ende sonen till Gnaeus Domitius Ahenobarbus (den yngre) och kejsar Caligulas syster Agrippina den yngre.
Neros far, Gnaeus Domitius Ahenobarbus (den yngre), var i sin tur son till Lucius Domitius Ahenobarbus (den yngre) och Antonia den äldre, sonson till Gnaeus Domitius Ahenobarbus (den äldre) och sannolikt Aemilia Lepida samt dotterson till Marcus Antonius och Octavia den yngre. Således var Neros farmor Antonia den äldre medan hans mors farmor var Antonia den yngre, vilken efter att hennes son kejsar Claudius adopterat Nero, också blev Neros farmor. Genom sitt släktskap med Octavia den yngre, som var kejsar Augustus syster, kunde Nero åberopa släktskap också med Augustus.
Neros far, Gnaeus, hade varit anställd som praetor och ingick i Caligulas stab när den senare reste till Orienten. Suetonius skrev att Neros far var en mördare och bedragare som åtalades av kejsar Tiberius för förräderi, äktenskapsbrott och incest. Men då Tiberius dog undslapp Gnaeus åtalspunkterna. Han dog av ödem ("vattusot") år 40 när Nero var två år gammal.Neros mor var Agrippina den yngre, som var barnbarnsbarn till Augustus i dennes äktenskap med Scribonia genom deras dotter Julia den äldre och hennes man Marcus Vipsanius Agrippa. Agrippinas far, Germanicus, var via ett led sonson till Augustus hustru, Livia Drusilla, och via ett annat dotterson till Marcus Antonius och Octavia den yngre. Germanicus mor Antonia den yngre var dotter till Octavia den yngre och Marcus Antonius. Germanicus var också adoptivson till Tiberius. Agrippina hade förgiftat sin andra make Passienus Crispus, och ett antal antika historiker anklagade henne för att också ha mördat sin tredje make, kejsar Claudius.
I Kejsarbiografier beskriver den romerske historikern Suetonius Nero som varande "av medellängd, hans kropp märkt av fläckar och illaluktande, hans hår ljusblont, hans ansiktsdrag regelbundna snarare än attraktiva, hans ögon blå och något matta, med en kraftig nacke, en framträdande mage och mycket smala ben".
Nero, som då hette Lucius, var från början inte tilltänkt som kejsare. Hans morbror Caligula tillträdde tronen ung och kunde tros ha alla förutsättningar att skaffa egna söner. Neros mor, Agrippina, blev impopulär hos Caligula och efter hennes makes död sändes hon år 39 i exil. Caligula beslagtog Neros arv och skickade honom för att bli uppfostrad av hans mindre välbärgade faster Domitia Lepida, som var mor till Valeria Messalina, Claudius tredje fru.Caligula, hans hustru Caesonia och deras späda dotter Julia Drusilla mördades den 24 januari 41. Denna händelse medförde att en ny kejsare kom till makten och det blev Claudius, Caligulas farbror. Claudius tillät Agrippina att återvända från exilen.
Claudius hade ingått två tidigare äktenskap innan han gifte sig med Valeria Messalina. Dessa äktenskap producerade tre barn, däribland sonen Drusus, vilken dock dog tidigt. Claudius fick därefter två barn med Messalina – Claudia Octavia (född 40) och Britannicus (född 41). År 48 lät Claudius avrätta Messalina.
Året därpå gifte sig Claudius för fjärde gången, nu med Agrippina. I syfte att Nero (Lucius) skulle kunna bistå Claudius politiskt lät denne officiellt adoptera Nero år 50 och han fick då det nya namnet Nero Claudius Caesar Drusus Germanicus. Nero var äldre än sin styvbror Britannicus och blev därför också tronarvinge och kom att ärva tronen vid Claudius död.
År 51 när Nero var 14 år gammal förklarades han vuxen. Han utsågs då till prokonsul, inträdde i och talade för första gången inför Senaten, framträdde offentligt tillsammans med Claudius, och kom att avbildas på mynt. År 53 gifte han sig med sin styvsyster Claudia Octavia.
År 54 dog Claudius och Nero utropades till ny kejsare. Fastän berättelserna skiljer sig mycket åt, hävdar flera antika historiker att Agrippina förgiftade Claudius. Det är inte känt hur mycket Nero visste om eller var inblandad i Claudius död.Nero blev kejsare vid 16 års ålder, den dittills yngste romerske kejsaren. Antika historiker beskriver Neros styre, särskilt under hans första år som kejsare, som starkt influerat av hans mor Agrippina, av hans lärare och rådgivare Lucius Annaeus Seneca, och av praetorianprefekten Sextus Afranius Burrus. Övriga lärare och rådgivare åt Nero, såsom exempelvis Alexander av Aigai, nämns mer sällan i de antika källorna och förefaller ha haft mindre inflytande över Nero.Mycket tidigt under Neros styre uppstod problem i regeringsutövandet genom den konkurrens om inflytande som rådde mellan Agrippina och Neros två huvudsakliga rådgivare, Seneca och Burrus.
År 54 försökte Agrippina få sitta bredvid Nero när han mötte ett armeniskt sändebud, men Seneca hindrade henne och förhindrade därmed en skandal. Neros personliga vänner litade inte heller på Agrippina och sade åt Nero att akta sig för sin mor. Nero sägs ha varit missnöjd med sitt äktenskap med Octavia och inledde en affär med Claudia Acte, en före detta slav. År 55 försökte Agrippina ingripa till förmån för Octavia och krävde att hennes son skulle avvisa Acte. Nero motstod dock, med stöd av Seneca, sin mors inblandning i vad han ansåg vara hans personliga förehavanden.När Agrippinas inflytande över sin son hade avbrutits, började hon enligt vad som påstås verka för att Britannicus, Neros styvbror, skulle bli kejsare. Den knappt femton år gamle Britannicus, vilken innan Nero adopterades varit den tilltänkte tronarvingen, var fortfarande juridiskt minderårig, men närmade sig myndighetsåldern. Enligt Tacitus hoppades Agrippina att med hennes stöd Britannicus, såsom varande Claudius biologiske son, av staten skulle ses som den sanne tronarvingen i stället för Nero. Den unge Britannicus dog dock plötsligt och misstänkt den 12 februari 55, dagen innan hans myndighetsförklaring skulle ha skett. Nero hävdade att Britannicus dog av ett epileptiskt anfall, men alla antika historiker hävdar att Britannicus förgiftades av Nero. Efter Britannicus död anklagades Agrippina för att förtala Octavia, och Nero beordrade henne att lämna kejsarbostaden.
Med tiden blev Nero allt mäktigare, befriade sig från sina rådgivare och eliminerade rivaler om tronen. År 55 flyttade han Marcus Antonius Pallas, en allierad till Agrippina, från dennes position i finansdepartementet. Pallas anklagades tillsammans med Burrus för att konspirera mot kejsaren i syfte att sätta Faustus Sulla på tronen. Seneca anklagades för att samarbeta med Agrippina och för förskingring. Seneca lyckades emellertid få sig själv, Pallas och Burrus frikända. Enligt Dio Cassius minskade vid denna tidpunkt Senecas och Burrus roll i rikets styre från noggrann och detaljerad planering till att enbart dämpa effekterna av Neros nycker.År 58 inledde Nero en kärleksrelation med Poppaea Sabina, hustru till hans vän och den blivande kejsaren, Otho. Eftersom ett giftermål med Poppaea och en skilsmässa från Octavia inte tycktes vara en politisk möjlighet medan Agrippina var i livet, beordrade Nero år 59 att hans mor skulle mördas. Ett antal moderna historiker uppfattar dock detta som ett osannolikt motiv, eftersom Nero trots allt inte gifte sig med Poppaea förrän år 62. Dessutom skilde sig Poppaea, enligt Suetonius, inte från sin make förrän efter Agrippinas död, vilket gör det osannolikt att den redan gifta Poppaea skulle försöka äkta Nero. Några moderna historiker spekulerar om att Neros avrättning av Agrippina föranleddes av att hon planerade att sätta Rubellius Plautus på tronen. Enligt Suetonius försökte Nero mörda sin mor genom ett planlagt skeppsbrott, som tog livet av hennes vän Acerronia Polla, men inte henne. När Agrippina överlevde lät Nero i stället avrätta henne, och försökte få det att framstå som självmord. Denna händelse beskrivs även av Tacitus.
År 62 dog Neros rådgivare Burrus. Dessutom anklagades Seneca ännu en gång för förskingring. Seneca bad Nero om tillåtelse att dra sig tillbaka från det offentliga livet. Nero skilde sig från Octavia och förvisade henne med hänvisning till hennes ofruktsamhet, och blev därmed fri att gifta sig med den då redan gravida Poppaea. Efter protester från allmänheten kände Nero sig dock tvungen att låta Octavia återvända från sin exil, men kort efter sin återkomst avrättades hon. Nero sades också ha sparkat ihjäl Poppaea år 65 innan hon hann föda hans andra barn. Moderna historiker, som noterar att Suetonius, Tacitus och Dio Cassius möjligen var partiska mot Nero och troligen inte hade tillgång till direkta vittnesmål om privata händelser, antar dock att Poppaea kan ha dött i sviter av missfall eller i barnsäng.År 62 framfördes för första gången anklagelser om att ett förräderi mot Nero och Senaten planerades. Senaten dömde praetorn Antistius till döden för att på en fest ha talat illa om Nero. Senare förvisade Nero Fabricius Veiento eftersom denne i en bok hade förtalat Senaten. Tacitus skriver att grunden till den konspiration mot Nero som leddes av Gaius Calpurnius Piso tog sin början detta år. För att befästa sin makt avrättade Nero ett antal personer under åren 62 och 63, däribland sina rivaler Marcus Antonius Pallas, Rubellius Plautus och Faustus Sulla. Enligt Suetonius visade Nero under denna period "vare sig urskiljning eller måtta genom att låta avrätta vemhelst han önskade".Neros befäste också sin makt genom att långsamt överta Senatens makt. Vid hans makttillträde år 54 lovade Nero att ge Senaten befogenheter likvärdiga med de som rådde under republiken. Vid år 65 klagade senatorerna på att de inte längre hade någon makt kvar och denna omständighet ledde till den pisonska sammansvärjningen.
Under sin tid som regent fattade Nero ofta beslut som uppskattades av folket. Nero kritiserades till och med för att vara besatt av att vara populär.Nero inledde sin regeringstid år 54 genom att utlova Senaten större autonomi. Under detta första år förbjöd han andra att hänvisa till honom som ansvarig för att nya lagar antagits. För detta hyllades han av Senaten. Nero var känd för att under denna period tillbringa mycket tid på bordeller och värdshus.År 55 började Nero anta en mer aktiv roll som administratör. Han var konsul fyra gånger mellan åren 55 och 60. Under denna period talar vissa antika historiker väl om Nero och kontrasterar denna tid mot hans senare styre.Under Neros tid infördes begränsningar av de belopp som skulle erläggas för borgen och böter. Advokatarvodena begränsades också. Inom Senaten diskuterades det dåliga uppförandet bland de frigivna slavarna, och ett starkt krav framfördes på att slavägare därför skulle ha rätt att återkalla frigivningarna. Nero stödde de frigivna slavarna och dömde emot slavägarnas rätt att upphäva frigivningarna. Senaten försökte anta en lag om att brott begångna av en viss slav skulle gälla alla slavar i den slavens hushåll. Trots upplopp stödde Nero Senaten i denna fråga, och satte in trupper för att organisera avrättningen av 400 slavar som påverkades av lagen. Han lade dock in sitt veto mot alltför stränga åtgärder mot de frigivna slavar som berördes av ärendet. Efter att anklagelser riktats mot skatteindrivarna för att vara för hårda mot de fattiga, överförde Nero myndigheten för skatteuppbörd till lägre kommissionärer. Nero förbjöd rådmän och förvaltare att skylta med offentliga nöjen, av rädsla för att arenan skulle användas för att skaffa inflytande över massan. Dessutom förekom många åtal och avsättningar av statliga tjänstemän samt arresteringar av dem som idkade utpressning och korruption. När ytterligare klagomål framfördes på att de fattiga beskattades för hårt, försökte Nero avskaffa alla indirekta skatter. Senaten övertygade honom emellertid om att denna handling skulle leda till en statsfinansiell bankrutt. Som en kompromiss sänktes skatterna från 4,5 % till 2,5 %. Dessutom fattades beslut om att statens hemliga skatteregister skulle göras offentliga. För att sänka kostnaden för import av mat förklarades handelsfartyg fråntagna beskattning.
För att efterlikna grekerna byggde Nero ett antal idrottslokaler och teatrar. Enorma gladiatorspel hölls också. Nero instiftade dessutom Neronia, en festival som innefattade spel, poesi och teater. Historiker antyder att det fanns en tro på att teatern ledde till omoral. Andra ansåg att det var gammalmodigt att ha skådespelare klädda i grekiska kläder. Vissa ifrågasatte också de stora offentliga utgifterna för underhållning som dessa åtgärder medförde.År 64 brann Rom. Nero genomförde en räddningsinsats samt vidtog en betydande återuppbyggnad av staden. Ett antal andra stora byggnadsprojekt genomfördes under Neros sena regeringstid. Nero lät fylla sumpmarkerna i Ostia med grus och skräp från resterna efter branden. Han uppförde det stora Domus Aurea. År 67 försökte Nero låta anlägga en kanal vid Korintiska näset. Antika historiker hävdar att dessa och andra projekt tärde hårt på statens budget.Neros ekonomiska politik är ett omdebatterat ämne bland forskare. Enligt antikens historiker var Neros byggnadsprojekt överdrivet slösaktiga och de stora utgifterna lämnade Italien "helt igenom plundrat genom pengaunderstöd" med "provinserna ruinerade." Moderna historiker menar dock att det under stora delar av Neros regeringstid rådde deflation och att det därför är troligt att Neros utgifter till viss del bestod av offentliga arbetsprojekt och allmosor med syfte att lindra de ekonomiska bekymren.
Branden i Rom utbröt på natten mellan den 18 och 19 juli år 64 e.Kr. Den började vid sydöstra änden av Circus Maximus i butiker som sålde eldfängda varor.
Brandens omfattning är osäker. Enligt Tacitus, som vid tiden för branden var nio år gammal, spred den sig snabbt och upphörde först på den sjätte dagen, för att sedan på nytt ta fart. Tre av Roms fjorton distrikt brann ner fullständigt och sju blev så allvarligt skadade att endast "spillror av hus" återstod. Blott fyra av de fjorton distrikten undkom ödeläggelse. Den enda andra samtida historiker som nämnde branden var Plinius den äldre, som dock bara skrev om den i förbigående. Andra samtida historiker som man kunde förvänta sig skulle ha nämnt den, som Josefus, Dion Chrysostomos, Plutarchos och Epiktetos, nämner den inte.
Det är ovisst vem eller vad som faktiskt orsakade branden – om det var en olyckshändelse eller en anlagd mordbrand. Suetonius och Dio Cassius pekar ut Nero som den som startade branden. Syftet skulle då ha varit att ge rum för ett nytt palatskomplex. Tacitus nämner att vissa kristna erkände sig skyldiga till att ha anlagt branden och att "därefter överbevisades på deras angivelse en väldig skara, ej så mycket om skuld till branden som hat till människosläktet". Det är dock inte känt om dessa bekännelser tillkom under tortyr och om de som erkände därför var oskyldiga till det brott de erkänt. Icke anlagda bränder var hur som helst inte ovanliga i antikens Rom. Faktum är att Rom drabbades av en annan stor brand år 69, liksom år 80.Suetonius och Dio Cassius skrev att Nero sjöng eposet "Iliou persis" i scenkostym medan staden brann. I folktron hävdas att Nero spelade fiol vid tiden för branden, en anakronism endast baserad på föreställningen om lyran, ett stränginstrument som förknippades med Nero och hans framträdanden. (Vid denna tid var fiolen inte uppfunnen.) Tacitus anger dock att Nero befann sig i Antium vid tillfället för brandens utbrott. Vidare nämnde Tacitus inget om att Nero skulle ha spelat lyra, däremot att "ryktet hade spritt sig att när staden stod i lågor hade Nero gått upp på sin privata scen och sjungit om Trojas förstöring", och han menar att detta rykte var så ihållande att det inte hjälpte att Nero visade stor omsorg med sitt folks lidande.Enligt Tacitus återvände Nero när han hört nyheten om branden till Rom för att organisera en hjälpinsats, som han betalade för med egna medel. Efter branden öppnade Nero privata områden och ”sina egna parkanläggningar” för att ge husrum åt hemlösa och han lät i en hast ”uppföra tillfälliga bostäder för att hysa den utblottade mängden”, samt såg till att mat levererades för att förebygga svält bland de överlevande. I brandens kölvatten utformade han en ny stadsutvecklingsplan. Hus som byggdes efter branden placerades med större avstånd då man "beredde plats för breda gator". För att ytterligare motverka uppkomsten av nya bränder lät man inskränka "husens höjd" och göra rum för "öppna platser med pelargångar som skulle skydda hyreshusens fasader." Vidare beslutades att "en bestämd del av husen skulle byggas av sten" utan inslag av trä och inga hus tilläts ha gemensamma väggar. Nero byggde också ett nytt palatskomplex som blev känt som Neros gyllene hus (Domus Aurea) i ett område som ödelades av branden. Detta innefattade grönskande konstgjorda landskap och en 30 meter hög staty av honom själv, "Neros koloss". Storleken på detta komplex är omdebatterad (från 0,4 till 1,2 km2). För att få fram den nödvändiga finansieringen för återuppbyggnaden pålades imperiets provinser tributer.Enligt Tacitus sökte folket efter en syndabock och det fanns rykten om att Nero bar ansvaret. För att avvärja beskyllningarna från sig själv utsåg Nero de kristna till måltavla. Han befallde att kristna skulle kastas till vilda djur och hundar, medan andra korsfästes och brändes på bål.Tacitus beskrev händelsen på följande sätt:
Nero tyckte om att köra vagn med enspann, sjunga till lyra och poesi. Han komponerade till och med sånger som framfördes av andra underhållare runtom i imperiet. I början framträdde Nero endast i slutna sällskap.År 64 började Nero dock sjunga offentligt i Neapel för att stärka sin popularitet. Han sjöng också vid den andra Neronia-festivalen år 65. Det sades att Nero törstade efter uppmärksamheten, men historikerna skriver också att Nero uppmuntrades att sjunga och framträda inför publik av Senaten, sin inre krets och folket. Antikens historiker kritiserade med eftertryck hans val att framträda inför publik och kallade det för skamligt.Nero övertygades om att han skulle delta i Olympiska spelen år 67 för att förbättra relationerna med Grekland och kunna visa upp Roms makt och dominans. Som tävlande förde Nero en vagn med tiospann och var nära att dö efter att ha kastats av den. Han framträdde också som skådespelare och sångare. Fastän Nero agerade med tvekan i kapplöpningarna (och i ett fall drog sig ur helt och hållet före slutet) och i skådespeleritävlingarna, vann han ändå segerkransarna i dessa grenar och stoltserade med dem när han återvände till Rom. Att Nero ändå vann dessa segrar förklaras med att han mutade domarna och av hans maktställning som kejsare.
Kort efter Neros trontillträde år 54 störtade den romerska vasallstaten Armenien sin furste Rhadamistus, och denne ersattes av den partiske fursten Tiridates. Detta betraktades som en partisk invasion av romerskt territorium. Det rådde oro i Rom över huruvida den unge kejsaren skulle kunna hantera situationen. Nero reagerade genom att omedelbart skicka militär till området under ledning av Gnaeus Domitius Corbulo. Parterna överlämnade temporärt kontrollen över Armenien till Rom.Freden varade dock inte, och fullskaligt krig bröt ut år 58. Den partiske kungen Vologases I vägrade avsätta sin bror Tiridates som furste över Armenien. Parterna inledde en fullskalig invasion av det armeniska riket. Den romerske befälhavaren Corbulo svarade på attacken och drev tillbaka större delen av den partiska armén samma år. Tiridates slog till reträtt och Rom kontrollerade åter merparten av Armenien.Nero hyllades offentligt för denna inledande seger. Tigranes, en kappadokisk adelsman uppvuxen i Rom, installerades av Nero som ny härskare över Armenien. Som belöning för sin insats utsågs Corbulo till guvernör av Syria.
År 62 invaderade Tigranes den partiska provinsen Adiabene. Rom och Partien var nu åter i krig med varandra och detta krig varade till år 63. Partien rustade för att slå till mot den romerska provinsen Syria. Corbulo försökte övertala Nero att fortsätta kriget, men Nero valde att i stället sluta fred. I Rom oroade man sig över spannmålstillförseln i öster och för ett budgetunderskott.Resultatet blev ett avtal där Tiridates åter blev Armeniens kung, men kröntes i Rom av kejsar Nero. I framtiden skulle kungen av Armenien vara en partisk furste, men tillsättningen krävde Roms godkännande. Tiridates tvingades komma till Rom och delta i ceremonier ämnade att visa upp den romerska överhögheten.Detta fredsavtal av år 63 sågs som en avsevärd politisk seger för Nero. Nero blev mycket populär i Romarrikets östra provinser och även hos parterna. Freden mellan Partien och Rom varade i 50 år tills den romerske kejsaren Trajanus invaderade Armenien år 114.
Kriget mot Partien var inte Neros enda stora krig, men han fick i samband med detta både kritik och beröm för sin motvilja till krig. Liksom många kejsare både tidigare och senare, ställdes Nero inför ett antal uppror och maktkamper inom imperiet.
År 60 utbröt ett stort uppror i provinsen Britannia. Medan guvernören Gaius Suetonius Paullinus och hans trupper var upptagna med att erövra ön Mona (Anglesey) från druiderna, inledde stammarna i sydöst under ledning av icenernas drottning Boudicca en revolt. Boudicca och hennes trupper förstörde tre städer innan Paullinus armé återvände med förstärkningar och kunde slå ner upproret år 61. Nero fruktade att Paullinus själv skulle kunna provocera fram fler uppror, och han ersatte honom därför med den mer undergivne Publius Petronius Turpilianus.
Pisonska sammansvärjningen år 65År 65 organiserade den romerske statsmannen Gaius Calpurnius Piso en sammansvärjning mot Nero med hjälp av tribunen Subrius Flavus och centurionen i praetoriangardet Sulpicius Asper. Enligt Tacitus ville många sammansvurna ”rädda staten” från kejsaren och återställa republiken. Den frigivne slaven Milichus upptäckte sammansvärjningen och rapporterade den till Neros sekreterare Epafroditos. Till följd av att Nero informerades misslyckades sammansvärjningen, och de som stått bakom den avrättades, däribland poeten Marcus Annæus Lucanus. Neros tidigare rådgivare Seneca tvingades begå självmord efter att han medgivit att han hade diskuterat planen med de sammansvurna.
Det första judiska kriget 66–70År 66 utbröt ett judiskt uppror i Judeen, med ursprung i religiösa spänningar hos vissa judiska fraktioner. Året därpå skickade Nero trupper till Judeen under ledning av Vespasianus för att återställa ordningen. Upproret slogs ner vid pass år 70, men då hade Nero redan avlidit. Detta uppror är främst känt för att romarna ödelade Jerusalem och dess tempel.
I mars 68 gjorde guvernören i Gallia Lugdunensis Gaius Julius Vindex uppror mot Neros skattepolitik. Lucius Virginius Rufus, guvernören i Germania Superior, beordrades att slå ner Vindex uppror. I ett försök att vinna stöd utanför sin egen provins uppmanade Vindex guvernören i Hispania Tarraconensis, Servius Sulpicius Galba, att ansluta sig till upproret och vidare att utropa sig själv till kejsare i opposition till Nero. I slaget vid Vesontio i maj 68 besegrade Verginius styrkor med lätthet Vindex styrkor, och Vindex begick självmord. Efter att ha besegrat denne upprorsman försökte dock Verginius legioner utropa sin egen befälhavare till kejsare. Verginius vägrade emellertid agera mot Nero, men de germanska legionernas missnöje och Galbas fortsatta motstånd i Spanien bådade inte gott för Nero.
Medan Nero behöll viss kontroll över situationen, hade stödet för Galba ökat trots att han officiellt förklarades en folkets fiende. Också prefekten över praetoriangardet, Gaius Nymphidius Sabinus, övergav sin lojalitet till kejsaren och stödde Galba.
Som respons till detta uppror flydde Nero Rom med avsikten att resa till hamnen i Ostia och därifrån ta sig till en av de ännu lojala provinserna i öster. Han övergav dock idén när några arméofficerare öppet vägrade lyda hans order, och svarade med en rad från Vergilius Aeneiden: ”Är det så hemskt då att dö?” Nero övervägde sedan möjligheterna; antingen att fly till Partien, eller att på nåd och onåd kapitulera inför Galba, eller vädja till folket och be dem förlåta honom för hans tidigare förseelser och åtminstone låta honom bli prefekt av Egypten. Suetonius berättar att texten till detta tal senare återfanns i Neros skrivbord, men att han inte vågade framföra det av rädsla för att slitas i stycken innan han skulle nå fram till Forum Romanum.Nero återvände till Rom och tillbringade kvällen i palatset. Efter att ha sovit vaknade han omkring midnatt och upptäckte att palatsvakten hade givit sig av. Han skickade meddelanden till sina vänners slottskammare, men ingen svarade. När han personligen gick till deras kammare fann han alla övergivna. Han kallade då på en gladiator eller någon annan med svärdsskicklighet att komma och döda honom, men ingen kom. Han lär då ha skrikit: ”Har jag varken vän eller fiende?” och ha sprungit ut som om han avsåg att kasta sig i Tibern.Nero återvände på nytt och letade efter någon plats där han kunde gömma sig för att samla sina tankar. En kejserlig frigiven slav erbjöd honom sin villa, vilken låg en bit utanför staden. Nero och fyra till honom lojala tjänare färdades i förklädnad till villan, där Nero beordrade dem att gräva en grav åt honom. När denna förbereddes sade han om och om igen: ”Vilken konstnär går inte förlorad i mig!”. Vid denna tidpunkt anlände en kurir med en rapport om att Senaten förklarat Nero vara en folkets fiende och att deras avsikt var att låta avrätta honom genom att slå ihjäl honom.
När Nero hade mottagit denna nyhet förberedde han sig för att ta sitt liv. Han tappade självkontrollen och bad först att en av hans följeslagare skulle föregå med gott exempel genom att begå självmord före Nero. Till slut drev ljudet av annalkande ryttare Nero att möta sitt öde. Efter att ha citerat en rad från Homeros Iliaden (”Hör, nu larmar mitt öra av ljudet från snabbfotade hästars hovslag!”), stötte han en dolk in i sin hals.
Till detta hjälptes han av sin privatsekreterare, Epafroditos. När en av ryttarna anlände och såg att Nero knappt var vid liv, försökte han stoppa blödningen. Med orden ”För sent! Detta är trohet!” dog Nero den 9 juni 68. Detta var årsdagen av Octavias död. Nero begravdes i Domitii Ahenobarbis mausoleum, i det som nu är området Villa Borghese (Pincio) i Rom.Neros död innebar slutet för den julisk-claudiska ätten. Kaos följde under de fyra kejsarnas år fram till dess Vespasianus blev ensam kejsare.
Enligt Suetonius och Dio Cassius firade folket i Rom Neros död. Tacitus beskriver dock ett mer komplicerat politiskt sammanhang. Han nämner att Neros död välkomnades av senatorerna, adeln och överklassen. Underklassen, slavarna, arena- och teaterbesökarna och ”de som gynnades av Neros berömda utsvävningar”, blev å andra sidan bestörta av nyheten om hans död. Inom militären var åsikterna delade, eftersom de svurit trohetsed mot Nero men sedan mutats till att störta honom.Källor från östern, då Apollonios från Tyana enligt vad Filostratos påstod, nämner att Neros död sörjdes eftersom han ”återställde de hellenistiska friheterna med visdom och måtta rätt främmande för hans karaktär”, och att han ”i sina händer upprätthöll våra friheter och respekterade dem”.Modern forskning anser i allmänhet att medan senaten och välbärgade personer välkomnade Neros död, var den stora massan ”lojal in i det sista och bortom, eftersom både Otho och Vitellius ansåg det lönt mödan att vädja till deras nostalgi”.Neros namn kom att raderas från vissa monument, i vad Edward Champlin ser som ett ”anfall av personlig nit”. Många porträtt av Nero kom att göras om så att de föreställde andra personer; enligt Eric R. Varner finns över femtio sådana bilder bevarade. Detta omarbetande av bilder förklaras ofta som en del av vanhedrandet av störtade kejsares minne efter deras död (se damnatio memoriae). Champlin tvivlar dock på att den här praxisen nödvändigtvis gav ett negativt resultat och noterar att nya bilder av Nero skapades långt efter hans död.
Inbördeskriget under revolutionskejsarnas år beskrevs av de antika historikerna som en bekymmersam period. Enligt Tacitus låg orsaken till instabiliteten i det faktum att kejsarna inte längre kunde stödja sig på arvsföljden inom en kejserlig blodslinje, så som Nero och hans föregångare hade gjort. Galba inledde sitt korta styre med att låta avrätta ett stort antal allierade till Nero, liksom möjliga framtida fiender. En sådan notabel fiende var Nymphidius Sabinus, som hävdade att han var son till kejsar Caligula.Otho störtade Galba. Otho sades vara omtyckt bland soldaterna, eftersom han hade varit vän till Nero och påminde om honom till temperamentet. Det berättas att den vanlige romaren hyllade Otho som om denne i själva verket vore Nero. Otho använde ”Nero” som ett av sina efternamn och återuppförde många statyer till Neros ära. Vitellius störtade sedan Otho. Vitellius inledde sitt styre med att anordna en stor begravning för Nero, komplett med sånger skrivna av Nero.Efter Neros självmord 68, trodde många, särskilt i de östra provinserna, att han fortfarande levde och på något sätt skulle återkomma. Denna tro kom att bli känd som Nero Redivivus-legenden. Legenden om Neros återkomst varade i hundratals år efter hans död. Augustinus av Hippo skrev om legenden som en folktro så sent som år 422.Åtminstone tre ”falska Nero” framträdde i samband med var sitt uppror. Den förste, som sjöng och spelade cittra eller lyra och vars ansikte liknade den döde kejsarens, dök upp år 69 under Vitellius styre. Efter att han fått folk att känna igen honom, infångades och avrättades han. Någon gång under Titus styre åren 79–81 dök en ny bedragare upp i Asia; han sjöng också till lyraspel och liknade Nero men blev även han dödad. Tjugo år efter Neros död, under Domitianus styre, framträdde en tredje bedragare. Han hade stöd av parterna och de kunde inte övertalas att överlämna honom, och det hela ledde närapå till krig.
Historien om Neros regeringstid är problematisk därför att inga historiska källor som var samtida med Nero har bevarats. De första historierna om Nero har beskrivits som partiska och fantasibaserade, och antingen överdrivet kritiska eller hyllande. De ursprungliga källorna sades också ge olika uppgifter på ett antal punkter rörande vissa händelseförlopp. Trots detta har dessa tidiga, förlorade primärkällor fungerat som bas för andrahands- och tredjehandskällor om Nero skrivna av nästa generation historiker. Några av de samtida historikerna är kända vid namn. Fabius Rusticus, Cluvius Rufus och Plinius den äldre skrev alla fördömande skrifter om Nero, källor som nu gått förlorade. Där fanns också berättelser som var till Neros fördel, men det är okänt vilka som skrev dem eller vilka förtjänster Nero skulle ha förlänats.Merparten av det som är känt om Nero kommer från Tacitus, Suetonius och Dio Cassius, som alla tillhörde patricierklassen. Tacitus och Suetonius skrev sina historier om Nero mer än femtio år efter hans död, medan Dio Cassius skrev sin historia mer än 150 år efter hans död. Dessa källor motsäger varandra när det gäller ett antal händelser i Neros liv, däribland Claudius död, Agrippinas död och Roms brand år 64, men de är konsekventa i sitt fördömande av Nero.
En handfull andra källor ger också ett begränsat och varierat perspektiv på Nero. Få bevarade källor framställer Nero i ett fördelaktigt ljus. Några källor porträtterar honom dock som en kompetent kejsare som var populär i breda folklager, särskilt i öster.
Dio CassiusDio Cassius (cirka 150–235) var son till Cassius Apronianus, en romersk senator. Han tillbringade större delen av sitt liv i offentlig tjänst. Han var senator under Commodus och guvernör i Smyrna efter Septimius Severus död; och senare consul suffectus omkring 205, och även prokonsul i Africa och Pannonien.
Böckerna 61–63 av Dio Cassius Roms historia beskriver Neros styre. Endast fragment av dessa böcker finns bevarade och det som har bevarats förkortades och ändrades av Joannes Xifilinos, en munk på 1000-talet.
Dion ChrysostomosDion Chrysostomos (cirka 40–120), en grekisk filosof och historiker, skrev att det romerska folket var mycket nöjt med Nero och skulle ha låtit honom härska varaktigt. Folket längtade efter hans styre när han var borta och mottog bedragare med öppna armar när sådana uppträdde:
EpiktetosEpiktetos (cirka 55–135) var slav till Neros sekreterare Epafroditos. Han ger i förbigående ett antal negativa kommentarer om Neros karaktär i sina verk, men gör inga uttalanden om hur hans styre var. Han beskriver Nero som en bortskämd, arg och olycklig man.
Historikern Josefus (cirka 37–100), som kallade Nero en tyrann, var samtidigt den förste som nämnde att vissa var partiska i sina omdömen om Nero. Om andra historiker sade han:
LucanusÄven om han var mer poet än historiker, har Lucanus (cirka 39–65) efterlämnat en av de välvilligaste skildringarna av Neros styre. Lucanus skriver att det rådde fred och välstånd under Neros tid i motsats till de tidigare epokernas krig och stridigheter. Ironiskt nog var Lucanus senare inblandad i en sammansvärjning för att störta Nero och blev till följd av denna gärning avrättad.
FilostratosFilostratos II ”atenaren” (cirka 172–250) skrev om Nero i Apollonios från Tyanas liv (böckerna 4–5). Fastän han allmänt har en bristfällig eller vag bild av Nero, talar han om andras positiva mottagande av Nero i östern.
Plinius den äldrePlinius den äldres (cirka 24–79) Nerohistoria finns inte bevarad. Det finns dock hänvisningar till Nero i Plinius Naturalis Historia. Plinius har en av de mest negativa uppfattningarna om Nero och kallar honom ”mänsklighetens fiende”.
PlutarchosPlutarchos (cirka 46–120) nämner Nero indirekt i sin skildring av Galbas liv och Othos liv. Nero avbildas som en tyrann, men de som ersätter honom som kejsare framställs inte som på något sätt bättre.
Seneca den yngreDet är inte förvånande att Seneca (cirka 4 f.Kr.–65 e.Kr.), Neros lärare och rådgivare, skildrar Nero mycket välvilligt.
SuetoniusSuetonius (cirka 69–130) var medlem av riddarståndet, och var chef för departementet för kejserlig korrespondens. I denna position skrev han biografier om kejsarna, inklusive Nero, och lade tonvikt på anekdotiska och sensationella aspekter.
TacitusAnnalerna av Tacitus (cirka 56–117) utgör den mest detaljerade och uttömmande skildringen av Neros styre, trots att den är ofullständigt bevarad vad gäller Neros två sista år som regent (66–68). Tacitus beskrev de julisk-claudiska kejsarna som allmänt orättfärdiga. Men även han ansåg att de befintliga skrifterna om dem var obalanserade:
Tacitus var son till en prokurator och han hade gift in sig i överklassfamiljen Agricola. Han inledde sitt politiska liv som senator efter Neros död och hade, enligt vad han själv skrev, Neros rivaler att tacka för mycket. Eftersom han var medveten om att detta faktum innebar att andra ansåg att det påverkade hans trovärdighet, förfäktade Tacitus att hans egna skrifter dock var sanna.
I slutet av år 66 utbröt ett uppror bland judarna i Palestina. Enligt Talmud åkte då Nero till Jerusalem och sköt pilar i alla fyra riktningar och alla pilarna landade i staden. Han bad sedan ett förbipasserande barn att upprepa den vers det hade lärt sig den dagen. Barnet svarade: ”Och jag skall utföra min hämnd på Edom genom mitt folk Israel” (Hes. 25:14). Nero blev skräckslagen, då han trodde att Gud ville att Jerusalems tempel skulle förstöras, men skulle bestraffa den som utförde det. Nero sade: ”Han önskar ödelägga sitt Hus och lägga skulden på mig”, varefter han flydde och konverterade till judendomen för att undvika en sådan vedergällning. Vespasianus skickades sedan för att slå ner upproret. Talmud tillägger att den vise rabbin Meir Baal HaNess, en framträdande anhängare till Bar Kokhbas uppror mot det romerska styret åren 132 till 135, härstammade från Nero.
Romerska källor berättar ingenstans om Neros påstådda konvertering till judendomen, en religion som romarna ansåg ytterst barbarisk och omoralisk. Det förefaller osannolikt att sådana källor – nästan undantagslöst fientliga mot kejsaren – skulle ha missat tillfället att svärta ner Nero ytterligare genom att nämna dennes omvändelse till judendomen om den verkligen hade inträffat.
Inte heller finns någon källa som uppger att Nero skulle ha fått barn som överlevde späd ålder. Hans enda registrerade barn, Claudia Augusta, dog fyra månader gammal.
Förste förföljaren av kristnaKristen tradition och sekulära historiska källor betraktar Nero som den förste kejsaren att genomföra omfattande förföljelser av kristna, och ibland som den som dödade apostlarna Petrus och Paulus. Teologer på bland annat 300-talet upptecknade sina föreställningar om att Nero på något sätt skulle återvända som ”Antikrist”. Den romerske historikern Tacitus beskriver cirka år 117 hur Nero efter branden år 64 anklagade kristna för att ha startat den och hur han med stor grymhet torterade och avrättade dem. Omkring år 120 nämner också Suetonius att Nero ”straffade de kristna”, men han kopplar inte samman detta med branden och menar att de var ”en grupp människor hemfallna åt en ny och fördärvlig vidskepelse.”Den kristne författaren Tertullianus (cirka 155–230) var tidigast med att utse Nero till den förste förföljaren av kristna. Han skrev: ”Syna dina anteckningar. Där kommer du att finna att Nero var den förste att förfölja denna lära.” Också Lactantius (cirka 240–320) sade att Nero ”var den förste att förfölja Guds tjänare”., något som också Sulpicius Severus nämner. Emellertid meddelade Suetonius att Claudius ”fördrev från Rom de av Chrestus uppeggade, oavlåtligt oroliga judarna.” (”Iudaeos impulsore Chresto assidue tumultuantis Roma expulit”). Dessa förvisade ”judar” kan ha varit tidiga kristna, även om Suetonius säger att de var judar och på ett annat ställe talar om kristna som en från judarna separat grupp. Inte heller Bibeln är tydlig i det avseendet och kallar Aquila från Pontus och hans fru Priscilla, vilka båda förvisats från Rom vid den här tiden, för "judar".
Avrättandet av Petrus och PaulusDen första text som antyder att Nero skulle ha dödat en apostel är den apokryfiska Jesajas himmelsfärd, en kristen skrift från 100-talet. Den berättar att ”hans moders slaktare, som själv är kung, kommer att förfölja växten som de älskade tolv apostlarna har planterat. Av de tolv kommer en att läggas i hans händer.”Biskop Eusebios av Caesarea (cirka 275–339) var den förste som skrev att Paulus halshöggs under Neros styre. Han meddelar att Neros förföljelse ledde till Petrus och Paulus död. Flera andra rapporter finns om att Paulus skulle ha överlevt sina två år i Rom och därefter rest till Hispania.Den första källa som påstår att Petrus ska ha korsfästs upp och ner i Rom under Neros regim (men inte av Nero), är den apokryfiska skriften Petrus gärningar (eller Petrusgärningarna) från cirka år 200. Denna berättelse slutar med att Paulus fortfarande är i livet och att Nero lyder Guds bud genom att inte förfölja några fler kristna.
AntikristJesajas himmelsfärd är den första skrift som antyder att Nero var Antikrist. Texten hävdar att en ”laglös kung, sin moders egen baneman, … kommer att komma, och han kommer att få all världslig makt, och de kommer att lyssna till honom och lyda alla hans bud.”De Sibyllinska oraklen, böckerna 5 och 8, en text skriven på 100-talet, talar om Neros återkomst och hur han för med sig förödelse. Inom de tidiga kristna församlingarna bidrog dessa skrifter, tillsammans med andra med liknande innehåll, till att sprida tron att Nero skulle återvända som Antikrist. År 310 skrev Lactantius att Nero ”plötsligt försvann och att inte ens det farliga vilddjurets eviga viloplats kunde uppbringas. Detta har bibringat vissa fantasifulla personer uppfattningen att han efter att ha förts till en avlägsen trakt fortfarande lever; och de tillskriver honom de sibyllinska verserna.”År 422 skrev Augustinus av Hippo i en kommentar till det andra Thessalonikerbrevet (2:1–11) att han trodde att Paulus där nämnde den kommande Antikrist. Även om han själv förkastade teorin, nämner Augustinus att många kristna var övertygade om att Nero var Antikrist eller skulle komma att återvända som Antikrist.Flera nutida bibelforskare som Delbert Hillers (Johns Hopkins University) från American Schools of Oriental Research och författarna till the Oxford & Harper Collins study Bibles hävdar att talet 666 (Vilddjurets tal) i Johannes uppenbarelsebok (Upp 13:18) syftar på Nero, en syn som också stöds av Romersk-katolska bibelkommentarer. Om man betraktar Neros namn skrivet på hebreiska med hebreiska bokstäver, summeras de till 666 eller 616, beroende på om man transkriberar från grekiskans (Neron Caesar) eller latinets (Nero Caesar). Då hebreiska i första hand skrivs med konsonanter blir detta NRV(N) QSR eller då נ ר ו ן ק ס ר : nun=50 + resh=200 + vav=6 (+nun=50) + qof=100 + samek=60 + resh=200 = 666, eller utan det andra nun:et 616. Detta representerar de två varianterna av vilddjurets tal som förekommer i tidiga handskrifter av Uppenbarelseboken.
Den här artikeln är helt eller delvis baserad på material från engelskspråkiga Wikipedia
Filostratos II, Life of Apollonius Tyana (Apollonios från Tyanas liv), böckerna 4–5 (ca. 220).
Suetonius, The Lives of Twelve Caesars (Kejsarbiografier), Nero (ca. 121).SekundärkällorHerbert W. Benario, Nero på De Imperatoribus Romanis.
Edward Champlin, Nero, Harvard: Harvard University Press, 2003 (paperback, ISBN 0-674-01822-2).
Miriam T. Griffin, Nero: The End of a Dynasty, New Heaven, CT; London: Yale University Press, 1985 (hardcover, ISBN 0-300-03285-4); London; New York: Routledge, 1987 (paperback, ISBN 0-7134-4465-7).
Richard Holland, Nero: The Man Behind the Myth, Stroud: Sutton Publishing, 2000 (paperback ISBN 0-7509-2876-X).
Brian Herbert Warmington, Nero: Reality and Legend. London: Chatto & Windus, 1969 (hardcover, ISBN 0-7011-1438-X); New York: W.W Norton & Company, 1970 (paperback, ISBN 0-393-00542-9); New York: Vintage, 1981 (paperback, ISBN 0-7011-1454-1).

Nevermind är det amerikanska grungebandet Nirvanas andra studioalbum, släppt den 1 augusti 1991 via skivbolaget Geffen Records. Året efter att Nirvana (då bestående av Kurt Cobain, Krist Novoselic och Chad Channing) hade lanserat sitt debutalbum Bleach 1989 bestämde sig bandet för att trumslagaren Channing skulle lämna Nirvana och de tog istället in hardcorebandet Screams tidigare trumslagare, Dave Grohl. Cobain, som skrev de flesta låtarna på albumet, började nu arbeta med nytt låtmaterial och vid denna tid var han mycket influerad av R.E.M., The Smithereens och Pixies. Cobain ville skriva mer melodiska låtar och ett av de tidigaste exemplen på detta var singeln "Sliver", som Nirvana släppte innan Grohl gick med i bandet 1990. När Sub Pop fick finansiella problem i början av 1990-talet bestämde sig Nirvana för att söka upp ett annat skivbolag och de blev snart signade av Geffen Records dotterbolag DGC Records. 
Det första inspelningstillfället för Nevermind (då kallat Sheep) skedde den 2–6 april 1990 i Smart Studios i Madison, Wisconsin med producenten Butch Vig. Efter att Cobain sjungit sönder sina stämband under inspelningen av "Lithium" fick inspelningssessionen avslutas tidigare än väntat. Innan huvudinspelningen av albumet påbörjades skickade Nirvana en demoutgivning till Vig, som innehöll vissa av låtarna som tidigare spelats in i Smart Studios men även låtar såsom "Come as You Are" och "Smells Like Teen Spirit", där Vig kände att särskilt den senare hade potential. Till en kostnad av $65 000 spelades Nevermind in i Sound City Studios i Van Nuys, Kalifornien den 2–19 maj 1991; det var från början tänkt att albumet skulle spelas in i mars till april 1991, men detta datum sköts upp eftersom bandet hade ångest inför att börja spela in Nevermind.
Nevermind blev en jättesuccé hos både recensenterna och allmänheten. Flera recensenter ansåg att det var detta album som gjorde alternativ rock till en mainstreamgenre i början av 1990-talet och efterfrågan på albumet gjorde att Geffen Records fick upphöra med all annan tryckning av sina andra album för att kunna skeppa ut nya exemplar av Nevermind. Albumet nådde som bäst plats 1 i USA, Kanada, Finland och Sverige samt nådde upp på topp 10 i länder såsom Storbritannien, Australien, Tyskland och Frankrike. Nevermind certifierades för diamant i mars 1999 i USA och har även nått upp till denna nivå i både Kanada och Frankrike. I Sverige har Nevermind certifierats för guld. Albumet kom på plats 17 på Rolling Stones lista "The 500 Greatest Albums of All Time" och på plats 32 på Billboards lista över de bästa albumen från 1990-talet. 2011, tjugo år efter albumets ursprungliga lansering, släpptes Nevermind i både en 20th Anniversary Deluxe Edition och en 20th Anniversary Limited Edition innehållande flera tidigare outgivna låtar av Nirvana.
Året efter att Nirvana (då bestående av Kurt Cobain, Krist Novoselic och Chad Channing) hade släppt sitt debutalbum Bleach via Sub Pop bestämde sig bandet för att trumslagaren Channing skulle lämna Nirvana. Bandet var i behov av en permanent trumslagare och när Cobain och Novoselic gick på en konsert där hardcorepunkbandet Scream uppträdde blev de imponerade av deras trumslagare Dave Grohl. Efter att Scream hade upplösts 1990 kontaktade Grohl Novoselic och han begav sig till Seattle, Washington. Väl där träffade Grohl både Novoselic och Cobain och han fick en permanent plats i Nirvana detta år. Novoselic har efteråt sagt att "vi visste efter två minuter att han var den rätte trumslagaren" och att så fort Grohl gick med i bandet "föll allt på plats".Cobain började nu arbeta med nytt låtmaterial och vid denna tid lyssnade han mycket på R.E.M., The Smithereens och Pixies. Cobain kände att det musikaliskt tunga rocksound som vid tillfället var populärt i Seattle inte riktigt var vad han ville arbeta med och han bestämde sig istället för att skriva mer melodiska låtar. Ett av de tidigaste exemplen på detta var med singeln "Sliver", som släpptes innan Grohl gick med i bandet 1990 och som istället spelades in med Mudhoneys trumslagare Dan Peters. Cobain har sagt att han var tvungen att släppa en mer popinspirerad låt som singel för att på så sätt förbereda Nirvanas fans för vad som skulle komma härnäst. Grohl har sagt att vid denna tid jämförde Nirvana sina låtar med barnlåtar eftersom bandet försökte göra dem så enkla som möjligt.I början av 1990-talet hade Sub Pop finansiella problem. När det började ryktas om att Sub Pop skulle bli ett dotterbolag åt ett annat större skivbolag bestämde sig Nirvana för att lämna Sub Pop och istället leta efter ett annat skivbolag som skulle kunna signa dem. Flera olika skivbolag var intresserade av Nirvana, men i slutändan bestämde de sig för Geffen Records dotterbolag DGC Records. Nirvana hade blivit rekommenderade detta av företaget Gold Mountain, som även hanterade Nirvanas idoler Sonic Youth och Kim Gordon.
Tidigt under 1990 började Nirvana planera för sitt andra studioalbum för Sub Pop, där detta album vid tillfället gick under namnet Sheep. Den dåvarande chefen för skivbolaget, Bruce Pavitt, föreslog Butch Vig som en möjlig producent. Nirvana var imponerade av Vigs tidigare arbete med noiserockbandet Killdozer och de ringde upp honom för att säga att de ville att deras album skulle låta som det han hade producerat för Killdozer. Den 2 april 1990 begav sig Nirvana till Smart Studios i Madison, Wisconsin för att påbörja inspelningen av albumet. Nästan allt runtomkring låtarna var klart förutom låttexterna som Cobain fortfarande arbetade med och bandet var även osäkra på vilka låtar de ville spela in. Till slut spelades åtta låtar in: "Immodium" (senare omdöpt till "Breed"), "Dive", "In Bloom", "Pay to Play" (senare omdöpt till "Stay Away" och då med ny låttext), "Sappy", "Lithium", "Here She Comes Now" och "Polly". Det var från början tänkt att fler låtar skulle spelas in, men när Cobain sjungit sönder sina stämband under inspelningen av "Lithium" fick inspelningssessionen avslutas redan den 6 april, vilket var tidigare än väntat. Det har uppmärksammats att själva inspelningen av "Lithium" var en av händelserna som låg till grund för den växande klyftan mellan Cobain och Channing. Cobain var inte nöjd med Channings trummande på låten och han tvingades säga till Channing att hålla sig till det sätt han ville att Channing skulle spela på. "In Bloom" hade från början en brygga som Vig valde att ta bort; Novoselic har sagt att Vig skar bort bryggan från masterinspelningen med hjälp av ett rakblad och slängde sedan den bortskurna biten i en papperskorg. Nirvana sade åt Vig att de skulle återkomma och spela in fler låtar med honom när Cobain hade fått tillbaka sin röst, men Vig hörde inte av bandet på ett tag framöver. Istället skapade Nirvana en demoutgivning av de låtar de hade spelat in och denna skickades runt till olika skivbolag, vilket gjorde att bandet blev mer uppmärksammade av dem.Efter att Nirvana hade blivit signade till DGC Records föreslogs det flera olika producenter för albumet (bland annat Scott Litt, David Briggs och Don Dixon), men Nirvana sade att de ville fortsätta arbeta med Vig. Novoselic har sagt i en intervju att bandet redan var nervösa inför att spela in ett album för ett större skivbolag och att de producenter som föreslogs ville ha en procentsats av intäkterna för sitt arbete. Istället fortsatte Nirvana sitt arbete med Vig, med vem de kände sig bekväma att arbeta med. Till en kostnad av $65 000 spelades Nevermind in i Sound City Studios i Van Nuys, Kalifornien mellan den 2 till 19 maj 1991. Från början var det tänkt att albumet skulle spelas in i mars till april 1991, men detta datum sköts upp då bandet hade ångest inför att börja spela in Nevermind. För att kunna betala bensinkostnaden för att ta sig till Los Angeles uppträdde Nirvana på OK Hotel i Seattle, Washington den 17 april 1991, där de spelade "Smells Like Teen Spirit" för första gången. Nirvana hade innan själva huvudinspelningen av Nevermind skickat en annan demoutgivning till Vig, som innehöll vissa av låtarna som tidigare spelats in i Smart Studios men även låtar såsom "Smells Like Teen Spirit" och "Come as You Are". Även om ljudet på denna inspelning var väldigt förvrängt, på grund av att Nirvana spelade på en hög volym, kunde Vig ändå urskilja melodin och han kände att särskilt "Smells Like Teen Spirit" hade potential.
När Nirvana väl kom fram till Kalifornien tog de några dagar tillsammans med Vig där de gick igenom och förbättrade några av låtarna. Den enda låten som inte spelades in igen i maj 1991 var "Polly", som bandet valde att behålla som den var från inspelningen i Smart Studios året innan och som innehöll cymbalspelande av Channing. När huvudinspelningen av Nevermind väl påbörjades arbetade Nirvana åtta till tio timmar om dagen. De testade på att spela in instrumentslingorna två-tre gånger och om de fortfarande inte var nöjda med resultatet efter dessa försök gick de vidare till att spela in något annat så länge. Nirvana hade övat på låtarna många gånger innan inspelningen påbörjades så det krävdes oftast enbart ett fåtal försök innan de var nöjda med resultatet. Novoselic och Grohl spelade in sitt basspelande respektive sitt trumspelande på några enstaka dagar, men för Cobain tog det längre tid att spela in hans gitarrspelande och sång. I synnerhet låttexten var problematisk eftersom den ibland skrevs färdigt enbart några minuter innan inspelningen påbörjades. Cobains frasering var så konsekvent i de olika inspelningarna att Vig bestämde sig för att använda de olika inspelningarna som pålägg. Cobain ville till en början inte använda sig av pålägg, vilket kan ha berott på tidspress. För "In Bloom" fick Vig Cobain att använda sig av dubblering genom att säga att John Lennon hade använt sig av detta. Denna teknik använde sig Vig av även på Grohls sång, som användes som harmonistämma i låten, eftersom han kände att om han redan hade gjort det för Cobains sång kunde han lika väl göra det för Grohls sång också. Inspelningssessionerna gick överlag bra, men Vig har sagt att Cobain blev svår att hantera emellanåt. Vig sade att Cobain kunde arbeta på bra i en timme eller så, men att han sedan gick och satte sig i ett hörn och var tyst nästa timme.Efter att inspelningarna var klara mixade Vig låtarna i Devonshire Studios i Los Angeles den 20–28 maj 1991. Efter några dagar kände dock både Vig och Nirvana att de inte var helt nöjda med hur låtarna var mixade. De bestämde sig då för att ta in extern hjälp och DGC Records kom ännu en gång med flera förslag på personer, däribland tidigare föreslagne Litt och Ed Stasium. Cobain kände emellertid att om någon av dessa personer togs in för att mixa albumet skulle de ändra på låtarna till att låta som sådant de mixat tidigare. Cobain valde istället ut Andy Wallace, som tidigare varit medproducent på Slayers Seasons in the Abyss, för att mixa albumet och hans namn stod med som ett av de sista på listan DGC Records hade gett dem. Novoselic mindes att han höll med om Cobains beslut att ta in Wallace för att mixa låtarna eftersom han tyckte att Slayers album hade en väldig musikalisk tyngd. Wallace lade ned mycket tid på att justera trummorna i de olika låtarna och han lyckades mixa ungefär en låt om dagen. När Wallace och Vig år senare mindes tillbaka kom de båda ihåg att Nirvana hade älskat Wallaces mixning första gången de hörde den. Efter albumets lansering kritiserade dock bandet mixningen, då de ansåg att den var alldeles för polerad. Cobain har sagt att när han såg tillbaka på Nevermind skämdes han över hur albumet lät och att han ansåg att det lät mer som något Mötley Crüe hade kunnat släppa än ett punkrockalbum.Nevermind genomgick masteringprocessen på eftermiddagen den 2 augusti 1991 i The Mastering Lab i Hollywood. Howie Weinberg, som var ansvarig för denna process, påbörjade arbetet på egen hand eftersom ingen annan hade dykt upp på utsatt tid. När Nirvana, Wallace och A&R-ansvarige Gary Gersh slutligen kom dit hade Weinberg redan färdigställt större delen av albumet. Den gömda låten "Endless, Nameless", som genomgick masteringprocessen denna dag och som var tänkt att börja spelas efter "Something in the Way", togs av misstag bort från de första tryckningarna av Nevermind. Weinberg har kommenterat det hela med att säga att det enbart var en muntlig överenskommelse att låten skulle komma med i slutet. Han sade även att han kan ha missförstått de instruktioner han fick eller att han glömde skriva ned det, vilket ledde till att ungefär de första 20 000 exemplaren inte hade "Endless, Nameless" på sig. När Nirvana senare lyssnade igenom Nevermind och hörde att låten inte fanns med ringde Cobain till Weinberg och sade åt honom att rätta till sitt misstag. Weinberg gick med på detta och på de senare utgåvorna lade han till "Endless, Nameless" så att den började spelas efter cirka tio minuters tystnad efter det att "Something in the Way" har tagit slut.
Cobain, som skrev de flesta av Nirvanas låtar, använde sig främst av kvintackord på Nevermind och han kombinerade dessa med poppiga melodislingor och disharmoniska gitarriff. Hans mål med albumet var att få det att låta som att "Bay City Rollers ofredades av Black Flag." Många av låtarna på albumet innehåller ett sorts dynamikskifte, vilket innebär att de växlar mellan att ha en lugn och tystlåten vers till att ha en tung och högljudd refräng. Grohl har sagt att de kom fram till denna musikaliska stil cirka fyra månader innan de spelade in Nevermind när de experimenterade med olika sorters dynamikskiften under några jamsessioner. Guitar World har skrivit att Cobains gitarrspelande satte standarden för hela 1990-talets rockmusik. På Nevermind spelade Cobain en Fender Mustang, en Fender Jaguar med DiMarzio-pickup och ett par Fender Stratocaster med humbucker-pickuper. Cobain använde sig även av förvrängda ljud och choruseffekter, då särskilt i låtarna "Come as You Are" och "Smells Like Teen Spirit". Under vissa låtar sänkte Novoselic ned sin elbas till D♭ för att få fram ett unikt basljud."Smells Like Teen Spirit" är skriven att spelas i f-moll medan de huvudsakliga gitarriffen består av fyra kvintackord (F5–B♭5–A♭5–D♭5), spelade med en synkopisk sextondelsnot av Cobain. Ibland övergick ackorden till sus-ackord eftersom Cobain spelade på de fyra nedre strängarna på sin gitarr för att ge ljudet en annan volym. Sus-ackorden, vilka varken var i dur eller moll, gjorde att ackordföljden i riffet lät som en ackordföljd i dur av slaget I–IV–♭III–♭VI. Denna ackordföljd har beskrivits som "en tvetydig, harmoniskt förskjuten del" och det har även sagts att det är det asymmetriska med Cobains riff som gör ackordföljden så pass bra. Musikforskaren Graeme Downes, som grundade bandet The Verlaines, ansåg att "Smells Like Teen Spirit" var ett praktexempel på en låt som innehöll både genomföring och variationsform. På "Come as You Are" sänkte Cobain och Novoselic tonarten på sina gitarrer, vilket de även gjorde på "Lithium" och "Drain You", och detta resulterade i att de spelade i e-moll. Cobain använde sig av en effektpedal med märket Electro-Harmonix Small Clone för att ge sitt instrument ett unikt ljud som används under versen och precis innan refrängen. "Come as You Are" innehåller även att av Cobains längsta gitarrsolo. Vig har sagt att Cobain inte brukade spela gitarrsolo, men att det stämde in med låtens melodi i detta fall. Under verserna i "In Bloom" använde sig Cobain av en Mesa Boogie-gitarrförstärkare för att i refrängen istället använda sig av en Fender Bassman-förstärkare, vilket var ett förslag av Vig, för att på så sätt få fram ett tyngre och mer förvrängt ljud. Grohl och Novoselic bestämde sig för att spela sina stycken på ett så enkelt sätt som möjligt; Grohl har sagt att det var en oskriven regel att inte lägga in för många trumslingor i låten medan Novoselic kände att hans roll enbart var att "betjäna" låten.
Cobains filosofi var att melodin kom i första hand och låttexten i andra hand. Cobain arbetade fortfarande med låttexterna när inspelningen av Nevermind hade påbörjats. Dessutom var Cobains frasering svårförstådd på albumet och hans låttexter missuppfattades ofta. Särskilt låttexten till "Smells Like Teen Spirit" var svår för lyssnaren att förstå, dels på grund av den bestod av rappakalja och dels på grund av Cobains sångröst. En del av problemet låg i att musikhäftet som medföljde Nevermind inte innehöll låttexter utöver några specifikt utvalda textrader från de olika låtarna på albumet. Låttexten till "Smells Like Teen Spirit" släpptes sedan i musikhäftet till singeln "Lithium" i juli 1992. Vig har sagt att det viktigaste inte låg i hur Cobains frasering var utan att även om lyssnaren inte riktigt förstod vad han sjöng så förstod lyssnaren att det var extremt intensivt. Flera rockjournalister försökte tolka låttexterna och skrev ned sina egna förslag på vad de trodde Cobain sjöng. Detta gjorde Cobain upprörd och han undrade varför dessa rockjournalister valde att försöka tolka hans låttexter när de nästan alltid hade fel.
Cobain har beskrivit låttexten till "Come as You Are" som motsägelsefull och har sagt att låten handlar om folk i allmänhet och de sätt som dessa förväntas vara på. Catherine J. Creswell skrev i en essä att textraderna klumpas ihop till tomma klichéer och att den påstådda meningen bakom dessa tvingas in i motsägelser och enklare rim. Creswell lyfte speciellt fram textraderna "Take your time, hurry up, the choice is yours, don't be late" för att argumentera för sin sak. Efter Cobains död i april 1994, vilket orsakades av ett hagelgevärsskott, ansåg Mark Deming från Allmusic att när lyssnaren hör Cobain sjunga textraderna "And I swear that I don't have a gun" får detta en helt ny innebörd än vad som var menat när Nevermind först släpptes 1991. Deming menade att när Cobain sjöng dessa textrader ville han övertyga lyssnarna om att han siktade in sig på hela världen istället för på enskilda individer.Nirvanas levnadstecknare Michael Azerrad beskrev namnet på "Lithium" som en referens till Karl Marx uttryck att "religion är folkets opium". Cobain sade själv att låten handlar om en man som, sedan hans flickvän dött, blir religiös då detta var det enda som kunde hålla honom levande; det var det som hindrade honom från att begå självmord. Även om denna handling var fiktiv har Cobain sagt att han tog med delar av sina egna personliga upplevelser i låten, såsom att vara i en dålig relation med någon eller göra slut med sin flickvän. Cobain har sagt att handlingen i "Lithium" kan vara inspirerad av den tid han tillbringade med sin vän Jesse Reed och hans pånyttfödda, kristna föräldrar. Deming tolkade "Lithium" som att den handlade om någon som vägrade befria sig rent emotionellt från något och att denna person därigenom fick betala ett fruktansvärt pris för sina handlingar.Cobains låttext för "In Bloom" riktade sig mot de fans som vanligtvis inte lyssnade på undergroundmusik, då dessa personer hade börjat dyka upp på Nirvanas konserter sedan bandet hade släppt sitt debutalbum 1989. Azerrad har skrivit att han tyckte att låttexten passade ännu bättre in för att beskriva den popularitet som bandet fick uppleva i och med lanseringen av Nevermind. Vad det gällde låtens refräng ansåg Azerrad att det geniala med ironin i låttexten var att den var så snärtig att miljoner av människor faktiskt sjöng med till den. Deming ansåg att "In Bloom" var den låt på Nevermind som var starkast influerad av hårdrocken.Charles R. Cross hävdade i sin biografi om Kurt Cobain att flera av låtarna på Nevermind handlade om Cobains dysfunktionella förhållande med Tobi Vail. Efter att de båda hade gjort slut började Cobain skriva och måla våldsamma verk, i vilka han uttryckte hat mot både sig själv och andra. Även om låtarna som skrevs under denna tid var mindre argsinta fanns det dock en inneboende ilska i dem som saknades i hans tidigare låtar. Cross skrev att från det att Cobain och Vail hade gjort slut, och fyra månader framöver, skrev Cobain sex av sina mest minnesvärda låtar som alla handlade om Vail. Cross hänvisade till två textrader i låten "Drain You" för att argumentera för sin sak: "One baby to another said 'I'm lucky to have met you'" (detta ska Vail ha sagt till Cobain vid ett tillfälle) och "It is now my duty to completely drain you" (vilket symboliserar den makt Vail hade över Cobain i deras förhållande). Enligt Novoselic handlar låten "Lounge Act" om Vail och textraderna "I'll arrest myself, I'll wear a shield" syftar på den K Records-tatuering (där deras logotyp är en sköld med ett K i) Cobain tatuerade på sin arm för att imponera på Vail. Cross skrev dessutom att även om "Lithium" skrevs innan Cobain kände Vail ändrades låttexten om till att handla om henne.
Albumets arbetsnamn, Sheep, var något Cobain kom på som ett internt skämt riktat mot de personer han trodde skulle köpa albumet. I sin dagbok skrev han en falsk marknadsföringsslogan för albumet som löd: "Eftersom du inte vill; eftersom alla andra är." Novoselic har sagt att namnet Sheep var inspirerat av allmänhetens reaktion över Operation Ökenstorm och den cynism bandet kände gällande detta. När albumet sedan var färdiginspelat hade Cobain tröttnat på namnet och han föreslog istället för Novoselic att det nya namnet skulle vara Nevermind. Cobain gillade detta eftersom det reflekterade hans attityd över livet och för att det var språkligt inkorrekt. Den inkorrekta stavningen var ett lyckat resultat som uppkom efter att ett svenskt band som hette Never Mind just släppt en singel med en Joy Division-coverversion, som inte sålde många exemplar utanför Sveriges gränser men som ändå blev omskriven på grund av hyllningen till Ian Curtis. Vid det här laget var Nirvana inte ett väletablerat varumärke, varför man valde samma namn fast med inkorrekt stavning för att fastslå att det inte var Never Mind som släppte en skiva som hette Nirvana.På skivomslaget av Nevermind syns ett manligt, naket spädbarn. Detta spädbarn är ensamt under vattnet och simmar mot en amerikansk dollar som är fastsatt på en fiskekrok. Cobain har sagt att han kom på idén till skivomslaget när han och Grohl såg på ett TV-program som handlade om vattenförlossningar. Cobain nämnde idén för Geffen Records reklamformgivare Robert Fisher och Fisher fiskade då fram några arkivbilder på vattenförlossningar. Dessa bilder visade sig dock vara för extrema för skivbolaget och dessutom krävde företaget som ägde upphovsrättigheterna till arkivbilderna att de skulle få $7 500 om året för att någon av deras bilder skulle få användas. Istället anlitade Fisher fotografen Kirk Weddle som i sin tur kontaktade sina vänner Renata och Rick Elden. De gick med på att deras tre månader gamla son, Spencer Elden, skulle få användas som modell på skivomslaget och de betalades $200 för detta; Weddle själv fick $1 000 för sina fotografier. Spencer Elden fotograferades i Rose Bowl Aquatic Center i Pasadena, Kalifornien och Weddle tog fem bilder under fotosessionen. Efter att Nirvana hade bestämt sig för vilket fotografi de ville använda på skivomslaget uppstod det en viss oro på Geffen Records eftersom Eldens penis syntes på fotografiet. Geffen Records tog därför fram ett alternativt skivomslag där penisen inte syntes, men Cobain gjorde det klart att den enda sortens censur han gick med på var en klisterlapp över penisen på vilken det stod: "Om du blir förolämpad av detta måste du vara en smygpedofil." Bland annat Walmart vägrade sälja albumet på grund av dess skivomslag. 2001 placerade Q skivomslaget av Nevermind på plats 3 på deras lista "The 100 Best Album Covers Ever" och 2015 placerade Rolling Stone skivomslaget på plats 7 på listan "The 50 Greatest Album Covers of All Time".På baksidan av albumet syns ett fotografi av en konstgjord apa framför ett kollage skapat av Cobain. I kollaget syns saker såsom fotografier av råbiffar från ett reklamblad, bilder från Dante Alighieris Inferno från hans epos Den gudomliga komedin och fotografier på sjukdomssmittade slidor från Cobains samling av medicinska bilder. Cobain har även sagt att om man studerar baksidan noga kan man se en bild av Kiss stående på en skiva biff. Albumhäftet innehöll inga kompletta låttexter utan enbart ett urval av vissa textrader från de olika låtarna, som Cobain satte ihop till en sorts dikt.
Nevermind släpptes den 1 augusti 1991 i Storbritannien, den 23 augusti 1991 i Sverige och den 24 september 1991 i USA. Den första amerikanska skeppningen bestod av 46 251 exemplar, medan 35 000 exemplar skickades till Storbritannien där Bleach hade varit en succé. Huvudsingeln, "Smells Like Teen Spirit", skickades runt till radiostationer i USA från och med den 27 augusti 1991 och singeln släpptes den 10 september samma år. Singeln tog sig från början inte upp på några topplistor och den sålde endast över förväntningarna på de platser i USA där bandet redan var välkända. "Smells Like Teen Spirit" var aldrig tänkt att bli en hitlåt utan den skulle enbart locka till sig fans av alternativ rock, där det istället var "Come as You Are" som var tänkt att bli den stora hitlåten från Nevermind. Dock hörde fler och fler radiostationer över USA talas om låten och de började spelade "Smells Like Teen Spirit" flera gånger om dagen. Danny Goldberg, som arbetade med Nirvana vid tidpunkten, sade att han inte trodde att låten skulle locka till sig mainstreamfans, men att effekten blev omedelbar när låten väl började spelas på radio. Nirvana gav sig ut på en kortare turné fyra dagar innan Nevermind lanserades för att på så sätt marknadsföra albumet. Från början hoppades Geffen Records att Nevermind skulle sälja runt 250 000 exemplar, vilket var samma försäljningssiffra som skivbolaget tidigare hade haft med Sonic Youths Goo. Geffen Records största förhoppningar var att om alla inblandade arbetade hårt kunde Nevermind möjligtvis nå upp till att bli certifierad guld i USA tills september 1992.Nevermind debuterade på plats 144 på Billboard 200. Hälften av den första skeppningen av Nevermind i USA gick till de nordvästra delarna, där albumet sålde slut väldigt fort och det var omöjligt att få tag på under flera dagar. För att möta efterfrågan ska Geffen Records då ha upphört all annan tryckning av deras andra album för att kunna skeppa ut nya exemplar av Nevermind till området. Nevermind sålde redan bättre än förväntat, men albumet började sälja ännu bättre när "Smells Like Teen Spirit" oväntat nog blev en hitlåt. Musikvideon för "Smells Like Teen Spirit" hade världspremiär på MTV:s program 120 Minutes, som sände alternativa rock-musikvideor under natten, den 29 september 1991, men då musikvideon visade sig vara väldigt populär började MTV att även sända den under dagtid. Vid slutet av 1991 hade "Smells Like Teen Spirit", dess musikvideo och Nevermind blivit stora hits. Både låten och albumet blev ovanligt populära bland de flesta sorters rockfans. Inte långt efter att Nevermind hade släppts certifierades det guld i USA, något som Nirvanas medlemmar verkade ta med ro. Novoselic har sagt att han tyckte det var roligt att albumet certifierades guld, men att han egentligen inte brydde sig om sådana utmärkelser.När Nirvana gav sig ut på sin Europaturné i början av november 1991 hade Nevermind nått plats 35 på Billboard 200. Denna oväntade succé gjorde att Geffen Records stod helt handfallna eftersom ingen av deras tidigare planerade marknadsföringsstrategier var nödvändiga. Den dåvarande VD:n, Ed Rosenblatt, sade till The New York Times i en intervju att de inte gjorde något för att marknadsföra albumet utan att de bara stod bredvid och lät det sälja sig självt. Nirvana märkte under sin Europaturné att deras konserter alltid var utsålda, TV-kameror fanns överallt på scenen när de uppträdde och att "Smells Like Teen Spirit" spelades hela tiden på både radio och TV.Nevermind blev det första albumet av Nirvana att ta sig upp på plats 1 på Billboard 200, vilket skedde den 11 januari 1992 när det ersatte Michael Jacksons Dangerous. Vid denna tidpunkt såldes Nevermind i runt 300 000 exemplar i veckan. Månaden efter släpptes den andra singeln, "Come as You Are", och den hamnade som bäst på plats 32 på Billboard Hot 100 och singeln låg kvar på topplistan i 18 veckor. Singeln tog sig även upp på plats 9 på i Storbritannien och plats 24 i Sverige. Den tredje singeln, "Lithium", släpptes i juli 1992 och hamnade som bäst på plats 64 på Billboard Hot 100 och låg kvar på topplistan i 9 veckor. Singeln tog sig upp på plats 11 i Storbritannien. Den sista singeln att lanseras från Nevermind var "In Bloom" som släpptes i november 1992. Singeln nådde som bäst plats 28 i Storbritannien och plats 30 i Sverige. Fastän singeln inte hade någon officiell lansering i USA nådde den ändå upp till plats 5 på Hot Mainstream Rock Tracks.1996 lanserade företaget Mobile Fidelity Sound Lab Nevermind i LP-format, som en del av deras Anadisq 200-serie, och albumet släpptes då även i CD-format i en 24-karats guldutgåva. LP-utgåvan sålde snabbt slut, men CD-utgåvan trycktes i nya upplagor i flera år framöver. 2011, tjugo år efter albumets ursprungliga lansering, släppte DGC Records och Universal Music Enterprises två olika utgåvor av albumet: en 20th Anniversary Deluxe Edition innehållande två CD och en 20th Anniversary Limited Edition innehållande fyra CD och en DVD.
När Nevermind lanserades fick det främst starka positiva reaktioner. Stephen Thomas Erlewine från Allmusic skrev att albumet gjorde alternativ rock till en mainstreamgenre i början av 1990-talet och att även om albumet inte längre är livsförändrande är det sannerligen livsbejakande, vilket Erlewine anser kan vara ännu bättre. Erlewine gav albumet betyget 5 av 5. Lou Thomas från BBC Music skrev en positiv recension om Nevermind och kallade det för ett riktigt bra mainstream rockalbum. Dock ansåg Thomas att Nevermind hade en viss "MTV-aktig" känsla över sig och att albumet må vara en klassiker, men en bristfällig sådan. Andrzej Lukowski från Drowned in Sound skrev att albumets eftermäle är mycket tack vare "Smells Like Teen Spirit" och att låten än idag kan få folk att tappa hakan. Han skrev även att albumet gick emot allt vad 1980-talet stod för och precis som Erlewine noterade Lukowski att det var tack vare Nevermind som alternativ rock blev en mainstreamgenre i början av 1990-talet. Lukowski gav albumet 8 av 10 i betyg. David Browne från Entertainment Weekly skrev att Nirvana inte försökte låta som alla andra band vid den tidpunkten utan att de hade ett unikt sound, men han skrev även att Nirvana nog aldrig kommer att nå upp till samma försäljningssiffror som Guns N' Roses. Browne gav albumet betyget A-. Joey Esposito från IGN skrev att han ansåg att Grohls trummande på detta album var mycket bättre än det Channing åstadkom på Bleach och han skrev att om man precis har upptäckt Nirvana är detta album det bästa att börja lyssna på. Esposito gav Nevermind betyget 8,5 av 10. Nirvanas levnadstecknare Everett True skrev en väldigt positiv recension för Nevermind i Melody Maker där han hävdade att sedan Nirvana hade släppt Bleach förstod han vilken potential bandet hade och han väntade sig ett album som översteg allas förväntningar, vilket han tyckte att Nevermind gjorde. Jess Harvell på Pitchfork ansåg att Nevermind inte hade samma råhet som Bleach och inte heller samma konstnärlighet som uppföljaren In Utero, men att albumet ändå är unikt på grund av sin poppunkblandning. Harvell gav albumet 10 av 10 i betyg. Rolling Stone har recenserat albumet åtminstone två gånger: en gång när det först släpptes och en andra gång tjugo år senare. Båda recensionerna var positiva och 1991 fick albumet betyget 4 av 5 medan betyget 5 av 5 gavs 2011. Steven Hyden på The A.V. Club ansåg att Nevermind definierade en hel tidsepok, men att albumet ändå inte var särskilt innovativt. Hyden gav Nevermind betyget A.Nevermind hamnade överst på The Village Voices lista Pazz & Jop över de bästa albumen från 1991 och Robert Christgau beskrev själv detta som en "jordskredsseger". Albumet kom på plats 17 på Rolling Stones lista "The 500 Greatest Albums of All Time" och på plats 32 på Billboards lista över de bästa albumen från 1990-talet. Josh Tyrangiel på Time kallade Nevermind för det bästa albumet från 1990-talet på listan "All-TIME 100 Albums" från 2006 och Pitchfork utsåg albumet till det sjätte bästa från 1990-talet. 2004 hamnade Nevermind på plats 9 på Blenders lista "100 Greatest American Albums of All Time". Q placerade Nevermind på plats 1 på deras lista "Q Readers 100 Greatest Albums Ever" och samma tidskrift har även listat albumet på listorna "The Best 50 CD's of the Last 15 Years" (plats 3), "Q Readers All Time Top 100 Albums" (plats 5), "Q Readers Best Albums Ever" (plats 3) samt att Nevermind placerade sig som ett av albumen på listan "In Our Lifetime: Q's 100 Best Albums" och att det nominerades av Q som ett av tio album på listan "Album of the Year" 1991, där vinnaren av utmärkelsen var Massive Attacks Blue Lines. 2015 placerade Spin Nevermind på plats 1 på listan "The 300 Best Albums of the Past 30 Years (1985–2014)". 2006 utsåg läsarna av Guitar World albumet till det åttonde bästa albumet på listan "100 Greatest Guitar Recordings" och samma år placerade Kerrang! Nevermind på plats 4 på sin lista över de 50 bästa punkrockalbumen någonsin. 2004 antog USA:s kongressbibliotek Nevermind i deras National Recording Registry, som är menat att samla ljudupptagningar som anses vara kulturellt, historiskt och/eller estetiskt viktiga för att kunna skildra USA:s historia. Nevermind certifierades för både guld och platina i USA i november 1991 av Recording Industry Association of America och för diamant i mars 1999. Albumet har även certifierats för diamant i både Kanada och Frankrike. I Sverige har Nevermind certifierats för guld.2005 gjordes en dokumentär om inspelningen av albumet i serien Classic Albums.
Låten "Endless, Nameless" (6:44) finns med på vissa versioner av albumet. Låten (som är skriven av Cobain, Novoselic och Grohl) kom till under den första inspelningsdagen av "Lithium" när Cobain blev väldigt frusterad över att det tog så lång tid att få allt att stämma med låten. Han och de andra bandmedlemmarna bestämde sig då för att jamma istället och de testade på en instrumentell låt de hade arbetat med tidigare. Detta jam spelades in av Vig och döptes senare till "Endless, Nameless".
Kurt Cobain – sång, sologitarr och fotografi (skrivet som Kurdt Kobain vid Monkey Photo)
Den här artikeln är helt eller delvis baserad på material från engelskspråkiga Wikipedia, Nevermind, 25 juli 2012.
Azerrad, Michael (1994) (på engelska). Come as You Are: The Story of Nirvana. New York: Doubleday. ISBN 0385471998 
Berkenstadt, Jim; Cross, Charles (1998) (på engelska). Classic Rock Albums: Nirvana - Nevermind. Schirmer. ISBN 0028647750 
Clover, Joshua (2009) (på engelska). 1989: Bob Dylan Didn't Have This to Sing About. Berkeley, Los Angeles, London: University of California Press. ISBN 0520267877 
Cross, Charles R. (2001) (på engelska). Heavier Than Heaven: A Biography of Kurt Cobain. Hyperion. ISBN 0786884029 
Gaar, Gillian G. (2006) (på engelska). In Utero 33⅓. Continuum International Publishing Group. ISBN 0826417760 
Kent, David (1993; 2006) (på engelska). Australian Chart Book 1970–1992; Australian Chart Book 1993–2005. St Ives; Turramurra: Australian Chart Book Pty Ltd. ISBN 0646119176 
Oricon (2006) (på japanska). Album Chart-Book Complete Edition 1970~2005. Orikonmāketingupuromōshon (オリコン・マーケティング・プロモーション，). ISBN 4871310779 
Pennanen, Timo (2003) (på finska). Sisältää hitin: levyt ja esittäjät Suomen musiikkilistoilla vuodesta 1972. Otava Publishing Company Ltd. ISBN 951121053X 
Roberts, David (2006) (på engelska). British Hit Singles & Albums (19). HIT Entertainment. ISBN 1904994105 
Rooksby, Rikky (2000) (på engelska). How to Write Songs on Guitar. San Francisco: Backbeat. ISBN 0879306114 
Sandford, Christopher (1995) (på engelska). Kurt Cobain. Carroll & Graf. ISBN 0786713690 
Scapolo, Dean (2001) (på engelska). New Zealand Music Charts, 1975–2000: Albums. ISBN 0908876343 
True, Everett (2007) (på engelska). Nirvana: The Biography. Da Capo Press. ISBN 9780306815546 

Nikola Tesla (serbisk kyrilliska: Никола Тесла), född 10 juli 1856 i Smiljan i Kejsardömet Österrike (i nuvarande Kroatien), död 7 januari 1943 i New York, var en serbisk-amerikansk uppfinnare och maskin- och elektroingenjör. Tesla var en av de mest betydelsefulla bidragsgivarna vad gäller tillkomsten av kommersiell elektricitet. Han är mest känd för sina många revolutionerande bidrag inom elektromagnetism under slutet av 1800-talet och början av 1900-talet. 
Stora delar av Teslas patent och teoretiska arbeten bildade grund för modern växelströmsteknik inklusive flerfasiga distributionssystem och växelströmsmotorer, vilka banade vägen för den andra industriella revolutionen. Han var etnisk serb, född i Kejsardömet Österrike och blev sedermera amerikansk medborgare.Efter Teslas demonstration av trådlös kommunikation (radio) 1893 och efter att ha vunnit det så kallade "strömkriget" var han allmänt känd som en av de största elektroingenjörerna som arbetade i USA. Under denna period kunde få amerikanska uppfinnare och vetenskapsmän konkurrera med Tesla som den mest berömda, men på grund av sin excentriska personlighet och sina otroliga och ibland bisarra påståenden om möjliga vetenskapliga och tekniska genombrott blev Tesla till slut utfryst och betraktad som en galen vetenskapsman. Tesla var aldrig särskilt insatt i sin privata ekonomi och dog utfattig vid 86 års ålder.Vid Conférence Générale des Poids et Mesures i Paris 1960 beslutades att Tesla skulle få SI-enheten för magnetisk flödestäthet eller magnetisk induktion (känd som det magnetiska fältet B) uppkallad efter sig. Även "teslaeffekten" är uppkallad efter honom. Teslaeffekten syftar på den trådlösa energiöverföringen till trådlösa kraftelektronikutrustningar som Tesla demonstrerade i liten skala med glödlampor så tidigt som 1893 och som var avsedd att användas för interkontinental kraftöverföring på industriell nivå i hans ofullbordade projekt Wardenclyffetornet.
Vid sidan av sitt arbete med elektromagnetism och elektromekanik har Tesla bidragit i varierande omfattning till skapandet av robotteknik, fjärrkontroll, radar- och datavetenskap samt utvidgat områdena ballistik, kärnfysik och teoretisk fysik. 1943 tillkännagav USA:s högsta domstol att det var Tesla som uppfunnit radion och inte Guglielmo Marconi. Några av hans bidrag till vetenskapen har, kontroversiellt nog, använts för att stötta olika pseudovetenskaper, ufoteorier och tidig new age-ockultism.
Nikola Tesla föddes i byn Smiljan i dåvarande Kejsardömet Österrike nära staden Gospić, som ligger i regionen Lika i dagens Kroatien. Av hans dopbevis framgår att han föddes den 28 juni (10 juli enligt den gregorianska kalendern) 1856, som son till Milutin Tesla, präst i den serbisk-ortodoxa kyrkan i stiftet Sremski Karlovci, och Đuka Mandić. Faderns släkt förmodas härstamma antingen från någon av de lokala serbiska klanerna i Taraflodens dalgång eller från den hercegovinske ädlingen Pavle Orlović. Hans mor Đuka var dotter till en serbisk-ortodox präst och kom från en släkt med hemmahörande i Lika och Banija, men med rötter längre tillbaka i Kosovo. Hon var duktig på att tillverka hemslöjdsredskap och kunde många serbiska episka dikter utantill, men lärde sig aldrig att läsa.Nikola var det fjärde av fem barn. Han hade en äldre bror, Dane, som dog i en ridolycka när Tesla var fem år gammal och tre systrar: Milka, Angelina och Marica. Familjen flyttade 1862 till Gospić. Tesla gick i en skola i Karlovac och han genomförde den fyraåriga skolgången på tre år. Tesla studerade därefter elektroteknik vid Tekniska universitetet i Graz (1875), där han även studerade användningsområden för växelström. Vissa källor hävdar att han avlade kandidatexamen vid universitetet, medan universitetet självt hävdar att han inte tog någon examen, eftersom han inte fortsatte sina studier efter den första terminen under tredje året, eftersom han hade slutat närvara vid föreläsningarna. Andra har hävdat att han inte fick fortsätta, eftersom han inte betalat sina skolavgifter. En student som Tesla delade rum med vid universitetet hävdade också att Tesla aldrig fullföljde sin utbildning.I december 1878 lämnade Tesla Graz och bröt kontakten med sin familj. Hans vänner trodde då att han hade drunknat i floden Mura, men sanningen var att han åkte till Maribor (i dagens Slovenien) där han fick arbete som andremaskinist under ett år. Under tiden i Maribor drabbades han av ett mentalt nervsammanbrott. Tesla blev senare övertalad av sin far att börja på Karlsuniversitetet i Prag, vilket han gjorde under sommaren 1880. Där blev han influerad av Ernst Mach. Efter sin fars död lämnade han universitetet, efter att endast ha fullföljt en termin.Tesla hade ett mycket stort litterärt intresse, han kunde minnas hela böcker och hade förmodligen fotografiskt minne. Tesla skrev i sin självbiografi att han under sitt liv upplevt "stunder av stor inspiration". Som ung drabbades Tesla ofta av sjukdomar. Han drabbades bland annat av en märklig åkomma som framträdde genom att han upplevde att han såg ett bländande ljus som blinkade framför hans ögon, ofta åtföljt av hallucinationer. Ofta var visionerna knutna till ett ord eller en idé som han hade stött på. Bara genom att höra namnet på en sak kunde han ofrivilligt tänka sig den i realistisk detalj. Detta liknar mycket det man idag kallar synestesi. Tesla kunde visualisera en uppfinning i sin hjärna precis som den skulle komma att se ut och användas innan den ens hade byggts. Tesla hade ofta flashbacks om händelser som inträffat tidigare i hans liv, där detta började redan i barndomen.Tesla flyttade 1880 till Budapest i Ungern för att arbeta åt Tivadar Puskás på det nationella telebolaget. Där träffade han Nebojša Petrović, en ung serbisk uppfinnare som var bosatt i Österrike. Även om deras tid som arbetskamrater inte blev långvarig hann de arbeta tillsammans på ett projekt som med hjälp av två turbiner skulle skapa kontinuerlig kraft. Vid öppnandet av det allmänna telenätet i Budapest år 1881 blev Tesla chefselektriker på företaget och senare ingenjör för landets första telenät. Han utvecklade också en apparat som enligt vissa var en telefonrepeater eller en förstärkare, men som enligt andra kunde ha varit den första högtalaren.
Tesla flyttade 1882 till Paris för att arbeta som ingenjör på Continental Edison Company, där han främst var sysselsatt med förbättringar på olika elektriska utrustningar. Under samma år skapade Tesla asynkronmotorn och började utveckla olika anordningar som använder roterande magnetfält. Han tog sedan patent på detta 1888. En liten tid därefter väcktes Tesla av en dröm vari hans mor hade dött. Tesla kommenterade med att säga "Och jag visste att det var så". Efter hennes död blev Tesla sjuk. Han tillbringade tre veckor i Gospić och byn Tomingaj nära Gračac, moderns födelseort, för att återhämta sig.
Första gången Tesla kom till USA var den 6 juni 1884, då han anlände till New York. Med sig hade han endast fyra cent, några matematiska uträkningar, en skiss på en flygmaskin och ett rekommendationsbrev från Charles Batchelor (hans förra chef och en av Edisons affärskontakter i Europa) till Thomas Edison. I brevet till Edison skrev Batchelor: 
Edison anställde Tesla för att arbeta i sitt företag, Edison Machine Works. Teslas arbete för Edison började med enkla elektrotekniska uppgifter, men det tog inte lång tid innan han började arbeta med att lösa företagets svåraste problem. Han erbjöds även att göra en ny utformning av bolagets likströmsgeneratorer. Tesla hävdar att han erbjöds 50 000 dollar (motsvarande 1,2 miljoner dollar i 2008 års penningvärde) om han omarbetade Edisons ineffektiva motor och generator. Han skulle förbättra både servicen och ekonomin. Tesla sade att han arbetade både dag och natt för att göra förbättringar. Han gav också Edisons företag flera nya patent som förbättrade maskinerna under arbetets gång. Under 1885, när Tesla ställde en fråga om sin lön för arbetet, svarade Edison honom: "Tesla, du förstår inte vår amerikanska humor" och bröt därmed sitt löfte. Med en lön på 18 dollar i veckan skulle Tesla fått arbeta i mer än 53 år för att få det han blivit utlovad och beloppet motsvarar företagets startkapital. Tesla slutade sedan han fått avslag på lönekravet 25 dollar i veckan. Tesla arbetade efter detta en kort period med att gräva diken för Edisonbolaget och han fokuserade under denna tid på sitt flerfassystem.
Tesla bildade 1886 sitt första företag, Tesla Electric Light & Manufacturing. De ursprungliga investerarna ogillade Teslas planer på en växelströmsmotor och avsatte honom från tjänsten på företaget, då Edison motarbetade honom eftersom han ansågs vara en ärkerival. Tesla arbetade i New York som en vanlig arbetare från 1886 till 1887 för att tjäna ihop till brödfödan och för att skaffa kapital till nästa projekt. År 1887 konstruerade han den första borstlösa asynkronmotorn för växelspänning, vilken han 1888 visade upp för American Institute of Electrical Engineers (nu Institute of Electrical and Electronics Engineers). Samma år utvecklade han också principerna för sin teslaspole och började arbeta med George Westinghouse på Westinghouse Electric & Manufacturing Company's laboratorium i Pittsburgh, Pennsylvania. Westinghouse lyssnade på Teslas idéer om flerfassystem som skulle möjliggöra överföring av växelström över långa avstånd.
Tesla började i april 1887 att undersöka det som senare skulle kallas röntgenstrålning med hjälp av sitt egentillverkade elektronrör (vilket liknar hans patent nummer 514170). Denna apparat skilde sig från andra tidiga röntgenrör i det att den inte hade någon mottagningselektrod. Den moderna benämningen för fenomenet som Teslas apparat skapade är bromsstrålning. Det har senare framkommit att apparaten verkade genom att skicka strålar av elektroner från en enda elektrod genom en kombination av fältemission och termisk emission. De frigjorda elektronerna är starkt frånstötta av det höga elektriska fältet nära elektroden under negativa spänningstoppar från den pulserande högspänningen i teslaspolen, vilket genererar röntgenstrålar när de kolliderar med glaset. Tesla använde också geisslerrör.  Tesla blev 1892 medveten om hudskadorna som Wilhelm Röntgen senare skulle identifiera som en effekt av röntgenstrålning.
I början av denna forskningsperiod konstruerade Tesla flera olika experimentella sätt att skapa röntgenstrålning. Tesla ansåg att med hans kretsar "kommer instrumenten att generera röntgenstrålar, vilka är mycket starkare än vad som är möjligt med vanliga apparater". Tesla kommenterade också riskerna med att arbeta med hans kretsar och röntgenapparater. Bland hans många anteckningar från de tidiga undersökningarna av detta fenomen ansåg han att skadorna på hans hud kunde bero på flera olika orsaker. En av möjligheterna, som inte överensstämmer med nuvarande fakta om röntgenstrålning, var att det bildades ozon som orsakade skadorna, snarare än strålning. Han ansåg tidigt att skadorna på huden inte var förorsakade av röntgenstrålning utan att det var ozon som bildats vid kontakt med huden och i mindre utsträckning salpetersyrlighet. Tesla ansåg att dessa i själva verket var longitudinella vågor, likt de som skapas i plasma. I plasma eller i ett slutet utrymme kan det finnas vågor som är longitudinella eller transversella eller en blandning av båda. Det finns kända exempel på detta och dessa plasmavågor kan uppstå i en situation av kraftfria magnetfält. Hans hypoteser och experiment har bekräftats av andra som forskat om detta. Tesla fortsatte sin forskning inom området och observerade senare att en assistent hade bränt sig allvarligt av röntgenstrålningen i hans laboratorium. Han genomförde flera experiment före Röntgens upptäckt inom ämnet (inklusive fotografering av benen i sin egen hand; fotografier som han senare skickade till Röntgen), men offentliggjorde inte sina upptäckter. Stora delar av hans forskning gick förlorat då hans laboratorium på 5th Avenue i New York brann ned i mars 1895.Tesla demonstrerade så tidigt som 1891 "överföring av elektrisk energi utan ledningar". "Teslaeffekten" (uppkallat efter honom själv) är en äldre term för detta sätt att leda ström, det vill säga förflyttning av energi genom rum och massa och inte enbart spänningsalstring i ledare. Tesla föreslog ett "världssystem" för "överföring av elektrisk energi utan ledare". I praktiken skulle man kunna med principen av en ultraviolett högeffektstråle skapa en trådlös energiöverföring genom att bilda en vertikal joniserad kanal i luften mellan en sändar- och mottagarstation. Samma princip används i åskledare, elektrolaser samt elchockvapen och har föreslagits för att sätta fordon ur funktion.Tesla blev den 30 juli 1891 medborgare i USA, vid en ålder av 35 år. Samma år etablerade Tesla ett laboratorium på 35 South Fifth Avenue i New York. Senare skulle Tesla bygga sitt Houston Street-laboratorium i New York på 46 East Houston Street. En gång när han i detta laboratorium utförde mekaniska resonansexperiment med elektromagnetiska oscillatorer skapades en resonans hos flera omgivande byggnader, men inte i hans egen lägenhet på grund av de frekvenser som användes. Detta medförde flera klagomål till polisen. När frekvensen ökade började han själv känna av vibrationer i sin egen byggnad och insåg faran han utsatte sig själv för. Tesla blev till slut tvungen att ta hjälp av en slägga för att avbryta experimentet, ungefär samtidigt som en förvånad polispatrull kom till platsen.Tesla tände också elektriska lampor trådlöst på ömse sidor av New York för att visa potentialen av trådlös energiöverföring. Några av Teslas närmaste vänner var konstnärer. Han hjälpte redaktören för The Century Magazine, Robert Underwood Johnson, med att översätta texter som den serbiske poeten Jovan Jovanović Zmaj skrivit. Under denna tid blev Tesla influerad av den vedantistiske (det vill säga hinduistiske) filosofen Swami Vivekananda.När Tesla var 36 år gammal fick han sitt första patent på flerfasteknik beviljat. Han fortsatte arbetet med systemet och principerna för roterande magnetfält. Tesla satt från 1892 till 1894 som vicepresident i American Institute of Electrical Engineers, föregångaren (tillsammans med Institute of Radio Engineers) till dagens IEEE. Från 1893 till 1895 arbetade Tesla med högfrekventa växelspänningar. Han alstrade växelspänning på över en miljon volt med hjälp av en konisk teslaspole och undersökte skineffekten i elektriska ledare, det vill säga högfrekventa strömmar som går i ytterkanten av ledaren. Tesla skapade även en maskin för att framkalla sömn, glödtrådslösa lampor och en maskin för att trådlöst skicka elektromagnetisk energi (med andra ord den första radiosändaren). Tesla utförde 1893 en demonstration av radiokommunikation i Saint Louis för The Franklin Institute och National Electric Light Association, i vilken han beskrev och i detalj visade upp dess principer. För detta fick Tesla stor uppmärksamhet i media. Tesla undersökte också om det gick att samla ihop den kosmiska bakgrundsstrålningen. Han trodde själv att det bara var en fråga om tid innan människan skulle kunna använda denna energi.
Under 1893 års världsutställning (World's Columbian Exposition i Chicago) togs för första gången på en internationell utställning en byggnad i anspråk för enbart elektriska utställningar. Det var en historisk händelse när Tesla och George Westinghouse demonstrerade växelström för besökarna genom att lysa upp hela världsutställningen med växelström. På utställningen var bland annat Teslas lysrör och enkelnodrör utställda. Tesla förklarade också principerna för roterande magnetfält och asynkronmotorer genom att visa hur ett ägg gjort av koppar kunde stå på högkant med hjälp av en konstruktion han hade byggt. Problemet om hur man får ett ägg att stå på högkant är känt som Columbi ägg.I slutet av 1880-talet blev Tesla och Edison konkurrenter, delvis på grund av Edisons marknadsföring av likström för elektrisk kraftdistribution i stället för den mer effektiva växelströmmen, som förespråkades av Tesla och Westinghouse. Fram till det att Tesla uppfann asynkronmotorn uppvägdes växelströmmens fördel, långväga elkraftöverföringar (högspänningsöverföringar), av oförmågan att driva motorer. Som ett resultat av det så kallade "strömkriget" gick Edison och Westinghouse nästan i konkurs. Därför avlöste Tesla 1897 Westinghouse från sitt kontrakt så att Westinghouse slapp betala avgifter för Teslas patent. Under 1897 forskade Tesla också om partikelstrålning, vilket senare ledde till den första teorin om kosmisk strålning.När Tesla var 41 år gammal skickade han in sitt första patent på radion (patentnummer: 645576). Ett år senare demonstrerade han en radiostyrd båt för den amerikanska militären, i tron att militären önskade sig saker såsom radiostyrda torpeder. Tesla hade utvecklat en form av robotteknik samt teknik för fjärrkontroll. Under 1898 blev en radiostyrd båt uppvisad för allmänheten under en utställning om elektricitet i Madison Square Garden. Dessa maskiner hade en innovativ detektor och en serie av logiska grindar. Tesla kallade sin båt för en "teleautomaton" och gjorde gällande: "Du ser här den första rasen av robotar, mekaniska män, som kommer att utföra allt det slitsamma arbetet för mänskligheten". Radiostyrda fjärrkontroller fortsatte att vara en nymodighet fram till 1960-talet. Under samma år lanserade Tesla en "elektrisk tändare" eller tändstiftet för förbränningsmotorer. Han fick ett amerikanskt patent, "Electrical Igniter for Gas Engines", för detta mekaniska tändsystem (patentnummer: 609250). Tesla bodde i det som tidigare varit Gerlach Hotel, vilket hade blivit omdöpt till The Radio Wave Building, på 49 West 27th Street (mellan Broadway och Sixth Avenue) på nedre Manhattan. Innan 1800-talet tog slut utförde han också experiment med radiovågor. En minnestavla placerades på byggnaden 1977 för att hedra det arbete han hade utfört.
Tesla beslutade 1899 att flytta sin forskning till Colorado Springs, där han hittat en plats med det utrymme som krävdes för hans högspännings- och högfrekvensexperiment. Vid sin ankomst berättade Tesla för reportrarna att han höll på med ett telegrafiexperiment, som gick ut på att trådlöst skicka signaler mellan Pikes Peak och Paris. Teslas dagbok innehåller förklaringar om hans experiment rörande jonosfären och markens jordströmmar via transversella vågor och longitudinella vågor. I sitt laboratorium bevisade Tesla att jorden var en elektrisk ledare, genom att skapa konstgjorda blixtar (vilka hade över en miljon volts spänning och var upp till 40 meter långa). Tesla undersökte också atmosfärens elektricitet genom att studera blixtnedslag med hjälp av en åskledare. Reproduktioner av Teslas mottagare och kohärkretsar visar att de var av oförutsedd hög komplexitet. Tesla hävdade att han hade observerat stående vågor under denna tid.Tesla undersökte olika sätt att överföra effekt och energi trådlöst över längre distanser. Han sände ut extremt lågfrekventa signaler genom marken samt mellan jordytan och e-skiktet i atmosfären. Han fick patent på trådlösa sändare som utvecklade stående vågor med hjälp av denna metod. Under sina experiment utvecklade han matematiska beräkningar baserade på sina experiment och upptäckte att jordens resonansfrekvens ligger på cirka åtta hertz (Hz). Under 1950-talet bekräftade forskare att resonansfrekvensen i jordens jonosfär ligger kring detta intervall (detta kom senare att kallas Schumannresonansen).I Colorado genomförde Tesla olika kraftöverföringsexperiment över långa avstånd. Teslaeffekten är användningsområdet för en typ av elektrisk överföring (det vill säga energiförflyttning genom rymd och materia, inte bara spänningsalstring genom en ledare). Med hjälp av longitudinella vågor överförde Tesla energi till mottagaranordningar. Han skickade elektrostatisk energi genom luften med hjälp av en ledare som befinner sig i det föränderliga magnetflödet och överför kraft till en mottagande enhet (såsom Teslas trådlösa glödlampa).
I laboratoriet i Colorado Springs observerade Tesla ovanliga signaler som han senare skulle tro var bevis på utomjordiska livsformers radiokommunikation från Venus eller Mars. Han lade märke till återkommande signaler från sin mottagare som avsevärt skiljde sig från de signaler som han fångat in vid stormar och jordbrus. Han kunde senare erinra att signalerna kom i grupper om ett, två, tre eller fyra klick i följd. Tesla hade tidigare, och många gånger senare, nämnt att han trodde att hans uppfinningar skulle ha kunnat användas till att kommunicera med livsformer på andra planeter. Det har till och med hävdats att han uppfann ett "teslaskop" för just ett sådant syfte. Det kan diskuteras vilken typ av signaler Tesla fångade upp eller om han alls tog emot några signaler. Senare undersökningar har antytt att Tesla kan ha missuppfattat den nya teknik han arbetade med eller att signalerna som Tesla observerade kan ha varit från en naturlig radiokälla som inte finns på jorden, till exempel signalerna från Jupiters plasmaringar.Tesla lämnade Colorado Springs den 7 januari 1900. Laboratoriet revs och inventarierna såldes för att betala skulder. Experimenten i Colorado hade förberett Tesla inför hans nästa projekt nämligen att upprätta en station för trådlös kraftöverföring i Shoreham på Long Island, som senare skulle bli känt som Wardenclyffetornet. Tesla fick även ett amerikanskt patent för en metod att öka intensiteten hos elektriska oscillationer.
Under år 1900 började Tesla att planera byggandet av Wardenclyffetornet, med ett kapital på 150 000 amerikanska dollar (varav 51 procent kom från den amerikanska finansmannen J.P. Morgan). I juni 1902 flyttades Teslas laborationsaktiviteter från Houston Street till Wardenclyffe. Tornet blev till slut rivet och skrotat under första världskriget. Tidningarna på den tiden skrev om Wardenclyffetornet som "Teslas dårskap för miljontals dollar". Under 1904 drog amerikanska patentverket tillbaka sitt beslut om att Tesla var skaparen av radion och tilldelade Guglielmo Marconi patentet, vilket var starten på Teslas kamp för att få tillbaka patentet. På sin 50-årsdag (1906) visade han upp sin 200 hästkrafters (150 kW) 16 000 rpm bladlösa turbin (även kallad "teslaturbinen"). Under 1910–1911 prövades flera av hans bladlösa turbiner, på mellan 100–5000 hästkrafter, vid Waterside Power Station i New York. 
Efter att 1909 års Nobelpris i fysik gått till Guglielmo Marconi för radion, blev Thomas Edison och Tesla nämnda i ett pressmeddelande som potentiella pristagare till att dela Nobelpriset i fysik 1915. Detta ledde till en av Nobelprisets många kontroverser. Vissa källor har hävdat att fientligheten mellan Edison och Tesla var orsaken till att ingen av dem fick något Nobelpris, detta trots deras stora bidrag till vetenskapen. Båda försökte förminska den andres prestationer samt vägrade ta emot ett pris som den andre redan fått eller att dela ett eventuellt pris. Varken Tesla eller Edison fick någonsin något Nobelpris även om Edison fick en av de 38 rösterna till 1915 års Nobelpris och Tesla en av rösterna till 1937 års Nobelpris.Tesla skickade 1915 in en stämningsansökan i ett misslyckat försök att få rättens instämmande mot Marconis anspråk på radiopatentet. Efter Wardenclyffetornet byggde Tesla en trådlös station för Telefunken i Sayville, Long Island. Några av de saker som han ville uppnå vid Wardenclyffe klarade han av här. År 1917 beslagtogs anläggningen och revs av den amerikanska marinkåren, då det misstänktes att den kunde användas av tyska spioner.Före första världskriget började Tesla att söka efter utländska investerare för att kunna finansiera sin forskning. När kriget startade förlorade Tesla sina intäkter från sina patent i de europeiska länderna. Tesla förutsade vad som skulle hända efter första världskriget slut i en tryckt artikel den 20 december 1914. I en opublicerad artikel från 1920-talet menade han att Nationernas förbund inte är rätt botemedel mot ett nytt världskrig. Tesla började också visa symtom på tvångssyndrom under åren efter kriget. Han blev besatt av talet 3 och kände sig ofta tvingad att gå runt ett hus tre gånger innan han gick in i det. Han var också tvungen att ha tre servetter i en hög bredvid sin tallrik när han åt. Tvångssyndrom var inte någon välkänd psykiatrisk diagnos vid den tiden, varpå ingen behandling fanns att få.  Teslas symptom ansågs vara en sinnessjukdom, vilket tveklöst skadade det som fanns kvar av hans anseende.Vid den här tiden bodde Tesla på hotellet Waldorf-Astoria, men eftersom han inte hade råd med hyran fick han skjuta upp betalningarna. Till slut skänkte Tesla Wardenclyffetornet till George Boldt, som vid denna tidpunkt ägde hotellet, för att på så sätt betala räkningen på 20 000 dollar. 1917, ungefär samtidigt som Boldt rev Wardenclyffetornet för att öka fastighetens värde, fick Tesla IEEE:s finaste utmärkelse: IEEE Edison Medal.
I augusti 1917 etablerade Tesla sina grundläggande principer om frekvens och effektnivå för den första primitiva radarn. Under 1934 arbetade ingenjören Émile Girardeau med det första franska radarsystemet och sade under den tiden han byggde systemet att han följde Teslas principer. Under 1920-talet var Tesla i förhandlingar med Storbritanniens regering om ett radarsystem. Tesla hade också ingått en överenskommelse om att försöka skapa den så kallade "dödsstrålen". Det förmodas att Chamberlainregeringens avgång avslutade förhandlingarna.
På sin sjuttiofemårsdag 1931 hamnade Tesla på omslaget till Time. Texten på framsidan beskrev hans bidrag till elproduktionen. Tesla fick sitt sista patent 1928 för en apparat för luftburen transport, vilket var ett av de första systemen för VTOL-flygmaskiner (flygmaskiner som inte behöver start- eller landningsbana för att kunna starta eller landa). Under slutet av 1931 gav Tesla ut boken On Future Motive Power, som handlar om ett system för havsvärmekraft. Under 1934 skrev Tesla till konsuln, Janković, för sitt hemland. Brevet innehöll ett meddelande om Teslas tacksamhet till Mihajlo Pupin, som hade tagit initiativet till en insamling varigenom amerikanska företag kunde hjälpa Tesla. Han avböjde emellertid denna hjälp och valde i stället att leva på den blygsamma pension han fick från Jugoslavien för att fortsätta med sin forskning. År 1936 skrev Tesla i ett telegram till den kroatiske politikern Vladko Maček: "Tack så mycket för dina gratulationer och din vänlighet. Jag är lika stolt över mitt serbiska ursprung som mitt kroatiska hemland. Länge leve alla jugoslaver."
Vid 81 års ålder hävdade Tesla att han förfärdigat en "dynamisk gravitationsteori". Han framhöll att den var "utarbetad i alla detaljer" och hoppades att snart kunna lägga fram den för världen. Teorin publicerades dock aldrig. Större delen av teorin utvecklades mellan 1892 och 1894. Under den perioden ledde Tesla experiment med elektromagnetism med hög frekvens och potential och patenterade anordningar för detta ändamål. Tesla slog 1925 fast om något som påminner om Machs princip:
Tesla har uttryckt sig kritisk till Einsteins relativitetsteorier och han kallade det för "[...] [en] storartad matematisk dräkt som fascinerar, bländar och gör folk blinda för de underliggande felaktigheterna. Teorin är som en purpurklädd tiggare som de okunniga misstar för kung [...] dess förespråkare är briljanta människor, men de är metafysiker snarare än vetenskapsmän [...]". Tesla menade även att mycket av Einsteins relativitetsteorier redan hade förts fram av den kroatiske filosofen och matematikern Ruđer Josip Bošković. Tesla har sagt följande i en opublicerad intervju från 1936: "[...] relativitetsteorin är förresten mycket äldre än dess nutida förespråkare. Den lades fram för mer än 200 år sedan av min lysande landsman Ruđer Bošković, den store filosofen, som skrev några tusen band utmärkt litteratur inom väldigt varierande ämnen. Boškovićs arbete behandlade relativitet, däribland det så kallade rumtidkontinuet [...]. Sin egen uppfattning om relativitetsteorierna beskrev Tesla i stället med följande ord: "Jag anser att rymden inte kan vara krökt av den enkla anledningen att det inte kan besitta några egenskaper. Man skulle lika gärna kunna säga att Gud har egenskaper. Det har han inte utan bara kännetecken och dessa har vi själva skapat. Egenskaper kan man bara tala om när man har att göra med materia som fyller rymden. Att säga att rymden kröks vid förekomsten av stora kroppar är som att hävda att någonting kan påverkas av ingenting. Jag, och flera med mig, vägrar skriva under på en sådan uppfattning."
Under senare delen av sitt liv gjorde Tesla anmärkningsvärda uttalanden om ett så kallat "fjärrkraftsvapen". Media däremot benämnde detta som antingen "fredsstrålen" eller "dödsstrålen". Sammantaget inbegreps följande komponenter och metoder i detta fjärrkraftsvapen:
En anordning för att framställa kraftyttringar i fria luften i stället för i vakuum som tidigare (enligt Tesla hade detta uppnåtts innan eller under 1934).
En mekanism för att generera en oerhörd elektrisk kraft (även detta skall ha uppnåtts, enligt Tesla).
Metoder att intensifiera och förstärka kraften som utvecklats av den andra anordningen.
En ny metod att framställa en oerhörd elektrisk repellerande kraft (detta skulle vara konstruktionens projektor eller kanon).Tesla planerade vapnet från början av 1900-talet fram till sin död 1943. 1937 författade Tesla en avhandling med titeln The New Art of Projecting Concentrated Non-dispersive Energy Through Natural Media rörande laddade partikelstrålar. Tesla lade fram arbetet i ett försök att förklara den tekniska beskrivningen av ett "supervapen som skulle göra slut på alla krig". Avhandlingen om partikelstrålar finns för närvarande i Nikola Tesla-museets arkiv i Belgrad, Serbien. Den beskriver ett speciellt vakuumrör, en metod att ladda partiklar till miljoner volt och en metod att skapa samt leda icke-dispersiva partikelstrålar (genom elektrostatisk repulsion). Teslas journal antyder att det baserades på en smal ström av atomkluster av flytande kvicksilver eller volfram accelererad av högspänning. Tesla ger följande beskrivning över partikelkanonens funktion:
Vapnet var tänkt att användas emot markbaserat infanteri eller för luftvärnssyften. Tesla försökte få USA:s krigsdepartement intresserat av konstruktionen och han erbjöd också uppfinningen till europeiska stater. Ingen regering tecknade dock kontrakt för att låta bygga apparaten och Tesla kunde inte sätta sina planer i verket.
En annan av Teslas teoretiska uppfinningar kallas ofta för "Teslas flygande maskin", vilken liknar ett jondrivet flygplan. Tesla påstod att en av hans drömmar var att skapa en flygmaskin utan flygplansmotor, skevroder, propellrar eller bränslekälla ombord. Inledningsvis funderade Tesla på en elmotor driven av basstationer på marken. Efter ett tag föreslog Tesla att ett liknande flygplan som kunde drivas endast på ett elektromekaniskt sätt. Den var tänkt att vara antingen cigarr- eller tefatsformad.
Tesla hade en vision av ett nätverk av informationskällor över hela världen som skulle göra det möjligt för människor att med elektricitet kommunicera på olika sätt. Detta kallade Tesla för "World System". Ritningarna för detta World System presenterades år 1900 och bestod av följande punkter:
Hemlig och säker överföring av meddelanden för regeringar, myndigheter och privatpersoner.
Överföring av maskinskrivna eller handskrivna brev, checkar, fotografier, teckningar och dokument.
Material till tidningar för tryckning var som helst, till lands och till sjöss.
Möjlighet att påverka väder och klimat.Majoriteten av dessa punkter är numera en del av vardagen för de flesta människor. Trådlös överföring av kraft existerar, men används ännu endast i en mycket liten skala. Metoder för att i viss utsträckning styra väderleken finns i verkligheten (som exempelvis molnsådd). Under Olympiska sommarspelen 2008 i Peking, Kina användes till exempel speciella "väderkanoner" för att hålla regnoväder borta från tävlingsområdena.
Tesla var 188 centimeter lång och vägde runt 65 kilo; hans vikt ändrades ytterst lite mellan 1888 och 1926. Även om flera av Teslas förfäder var mörkögda var färgen på Teslas ögon mer åt det gråblåa hållet. Tesla själv sade att hans ögon var mörkare under hans första levnadsår, men att de ändrade nyans när han började använda sin hjärna på ett mer extremt sätt än tidigare. Dock hade både hans mor och några av hans kusiner gråa ögon, vilket kan förklara att den gråa nyansen i Teslas ögon var nedärvd. Tesla hade ett mycket stort litterärt intresse. Han kunde minnas hela böcker och hade förmodligen ett fotografiskt minne. Tesla talade flera språk flytande. Vid sidan av serbiska/kroatiska kunde han sju andra språk: tjeckiska, engelska, franska, tyska, ungerska, italienska och latin.Tesla kan ha lidit av tvångssyndrom, och hade många ovanliga karaktärsdrag och fobier. Han utförde saker i tretal och skulle ovillkorligen bo i hotellrum som hade nummer som var jämnt delbara med tre. Tesla observerades även fysiskt reagera avvisande mot smycken, särskilt pärlörhängen. Han var mycket noga med renlighet och hygien och lär ha varit mysofobiker. Tesla var även besatt av duvor: han beställde specialfrön till duvorna som han matade i Central Park och tog till och med några med in på sitt hotellrum. Tesla älskade djur och han tänkte ofta belåtet på sin barndoms katt, som han benämnde "den magnifike Mačak". Tesla gifte sig aldrig. Han levde i celibat och hävdade att kyskheten gagnade hans vetenskapliga förmåga.  Likväl tävlade åtskilliga kvinnor om att vinna Teslas tillgivenhet; somliga var till och med vansinnigt förälskade i honom. I romantiskt avseende, uppträdde Tesla tämligen avvaktande, men samtidigt artigt, mot dessa kvinnor. Tesla var benägen att alienera sig själv och var i allmänhet dämpad, fast när han väl deltog i umgängeskretsar omtalades han mycket positivt och beundrande av många. Robert Underwood Johnson beskrev honom som förvärvande en "förnämlig söthet, uppriktighet, anspråkslöshet, finess, generositet och styrka." Hans sekreterare, Dorothy Skerrit, skrev: "[h]ans vänliga leende och nobla uppträdande utmärkte alltid de gentlemannamässiga karaktärsdragen som var djupt inrotade i hans själ." Teslas vän Hawthorne skrev att "[s]ällan möter man en vetenskapsman eller ingenjör som också uppskattar god musik och är poet, filosof, lingvist och gourmet." Dock uppvisade Tesla ibland ett grymt drag: han gav öppet uttryck för sin avsky för överviktiga. Vid ett tillfälle avskedade han en sekreterare på grund av hennes vikt. Han var dessutom snar att anmärka på andras klädsel och vid flera tillfällen krävde han att en underlydande skulle gå hem och byta kläder.Tesla arbetade varje dag från nio på morgonen till sex på eftermiddagen, ibland ännu längre än så. Han åt middag från åtta till tio på kvällarna på först Delmonico's och senare Waldorf-Astoria. Det var endast hovmästaren som fick servera Teslas mat och han åt oftast ensam. Tesla hävdade att han aldrig sov mer än två timmar per natt och vid ett tillfälle arbetade han i sitt laboratorium i åttiofyra timmar i sträck utan vila eller sömn. Tesla hade även en förkärlek för spel, då främst biljard, schack och olika sorters kortspel. Han kunde ibland spela i mer än fyrtioåtta timmar i sträck.Tesla förblev indignerad efter episoden med Edison. Dagen efter Edisons död innehöll The New York Times omfattande bevakning om Edisons liv, där det enda negativa omdömet kom från Tesla vars uttalande citerades: 
Strax före sin död sa Edison att hans största misstag hade varit att försöka utveckla likströmmen i stället för den överlägsna växelströmmen, som Tesla hade tagit sig an.När Tesla var i medelåldern blev han nära vän med Mark Twain och de tillbringade mycket tid tillsammans antingen i Teslas laboratorium eller på andra ställen. Även Tesla och Robert Underwood Johnson var goda vänner. Tesla hade vänskapsrelationer med författaren Francis Marion Crawford, arkitekten Stanford White, ingenjören Fritz Lowenstein, George H. Scherff och Kenneth M. Swezey. Tesla rev upp ett kontrakt med Westinghouse Electric Corporation som skulle ha gjort honom till världens första miljardär, delvis på grund av följderna det skulle få för hans framtidsvision om fri elkraft och delvis för att det skulle driva Westinghouse i konkurs och Tesla hade ingen lust att ha att göra med borgenärerna.Tesla trodde att krig inte kunde undvikas förrän orsaken till dess uppkomst avlägsnades, men han var allmänt motståndare till krig. Han försökte minska avstånden i kommunikationen för bättre förståelse, transport och energiöverföring liksom i att säkerställa vänliga internationella relationer. Liksom många på hans tid blev livstidsungkarlen Tesla förespråkare för en variant av rashygien, inbegripande självpåtvingad selektiv fortplantning. 1937 fastslog han i en intervju att:
1926 kommenterade Tesla vådan av kvinnans sociala underdånighet och att kvinnornas kamp för jämställdhet mellan könen tydde på att människans framtid skulle styras av "drottningbin". Han trodde att kvinnan skulle bli det dominerande könet i framtiden. På senare år blev Tesla vegetarian. I en artikel för Century Illustrated Magazine skrev han: "Det är tvivelsutan att föredra att odla grönsaker och därför tycker jag att vegetarianism är en rekommendabel avvikelse från en etablerad barbarisk sedvänja." Tesla framhöll att det var fel att äta oekonomiskt kött när stora mängder människor svälter. Han trodde också att växtföda var "överlägsen det [kött], både i avseende på mekaniskt och mentalt utförande." Han ansåg att djurslakt var "omoraliskt och grymt".Tesla tillbringade de sista tio åren av sitt liv i rum 3327, en tvårumssvit på trettiotredje våningen, på New Yorker Hotel i New York. Där, vid slutet av sitt liv, uppvisade Tesla tecken på tilltagande mental ohälsa. Han hävdade bland annat att en viss vit duva besökte honom varje dag och att deras kärlek för varandra var ömsesidig. Många biografier nämner att Tesla såg duvans död som den "sista stöten" mot honom och hans verksamhet. Under sina sista år led han av extrem känslighet för ljus, ljud och andra intryck.
Tesla dog av hjärtsvikt på rum 3327 på New Yorker Hotel den 7 januari 1943. Hans lik hittades av städerskan Alice Monaghan som valde att ignorera den "var vänlig stör inte"-skylt som Tesla hade hängt upp på sin dörr två dagar innan han avled. Trots att Tesla hade sålt sina växelströmspatent dog han med stora skulder. Senare samma år kom USA:s högsta domstol fram till att det var Tesla och inte Guglielmo Marconi som hade uppfunnit radion.Omedelbart efter att Teslas död blev känd tog FBI:s avdelning för icke amerikaner hand om hans skrifter och egendom trots hans amerikanska medborgarskap. Hans kassaskåp på hotellet blev också öppnat. Vid tidpunkten för sin död arbetade Tesla med sitt "fjärrkraftsvapen" (den så kallade "dödsstrålen"), vilket han hade misslyckats att få amerikanska krigsdepartementet att bli intresserade av. Det verkade som att hans forskning om dödsstrålen också var relaterad till hans forskning om klotblixtar och plasma samt att strålen var tänkt som ett partikelstrålsvapen. De amerikanska myndigheterna hittade dock ingen prototyp av vapnet i kassaskåpet. Efter att krigsdepartementet hade kontaktat FBI blev dokumenten stämplade som "topphemligt". De personliga tillhörigheterna beslagtogs på inrådan av presidentens rådgivare J. Edgar Hoover. Ett av dokumenten fastslår att "Tesla skall ha haft 80 koffertar på olika platser med skrifter och planer som var relaterade till hans experiment [...]". Teslas familj och den jugoslaviska ambassaden fick kämpa mot de amerikanska myndigheterna för att få tillbaka de beslagtagna ägodelarna efter hans död på grund av den potentiellt betydelsefulla informationen i hans forskning. Till slut fick hans systerson, Sava Kosanoviċ, tag på vissa av hans ägodelar som nu finns utställda på Nikola Tesla-museet i Belgrad, Serbien. Professorn John G. Trump hittade senare Teslas "fjärrkraftsvapen" i en låda, vars innehåll bestod av grundläggande elektrisk utrustning.Teslas begravning ägde rum den 12 januari 1943 i Cathedral of Saint John the Divine på Manhattan i New York. Hans kropp blev kremerad och hans aska togs till Belgrad i Jugoslavien 1957. Den sfäriska urnan togs till Nikola Tesla-museet, där den finns än idag.
Tesla önskade sig en staty av sin nära vän, den kroatiske skulptören Ivan Meštrović, men dog innan han fick se den. Meštrović gjorde år 1952 en bronsbyst som återfinns på Nikola Tesla-museet i Belgrad i Serbien och en staty (som gjordes under 1955–1956) utanför Ruđer Bošković-institutet i Zagreb i Kroatien. Statyn flyttades till korsningen av gatorna Masarykova och Preradovićeva i Zagrebs centrum under 150-årsjubileet av Teslas födelse år 2006, varvid Ruđer Bošković-institutet erhöll en kopia av statyn. 1976 uppställdes en bronsstaty, gjord av den kroatiske skulptören Frano Kršinić, vid Niagarafallen. Det var en kopia av en staty som redan hade uppförts i Belgrad i Serbien år 1963. Det finns även ett annat monument över Tesla, föreställande honom stående på en bit av en växelströmsgenerator, som är rest i Queen Victoria Park vid Niagarafallen i den kanadensiska provinsen Ontario. Monumentet avtäcktes officiellt på söndagen den 9 juli 2006 i samband med 150-årsjubileet av Teslas födelse. Monumentet sponsrades av Sankt Georgs serbiska kyrka i Niagarafallen och var utformad av Les Drysdale från Hamilton, Ontario. Drysdales förslag var det vinnande i en internationell designtävling.Tesla gillade inte att posera för porträttörer. Den enda gången han gjorde det var för den ungerska prinsessan Vilma Lwoff-Parlaghy år 1916; detta resulterade i ett porträtt som går under namnet Blue Portrait. Teslas porträtt har även förekommit på flera jugoslaviska och serbiska dinarsedlar samt på frimärken.
Serbiens största elkraftanläggning (TPP Nikola Tesla) hette tidigare TPP Obrenovac, men bytte år 1975 namn till just TPP Nikola Tesla. Bolaget TESLA var ett stort statsägt elektrotekniskt konglomerat i det forna Tjeckoslovakien, där några av dotterbolagen fortfarande är verksamma i Tjeckien. Bolaget grundades den 18 januari 1921 under namnet Elektra, men bytte den 7 mars 1946 namn till TESLA. Namnets koppling sades från början vara till Nikola Tesla, men avslöjades senare vara en förkortning för TEchnika SLAboproudá. Ett elbilsföretag från Silicon Valley, Kalifornien med namnet Tesla Motors är uppkallat till Teslas ära. På deras webbplats står att läsa: "Vår Tesla Roadsters namne är geniet Nikola Tesla [...] Vi är säkra på att om Nikola Tesla hade levt idag hade han granskat vår bil och nickat både förstående och instämmande". Ett av Ericssons dotterbolag i Kroatien har fått namnet Ericsson Nikola Tesla d.d., för att hedra Teslas pionjärinsats inom trådlös kommunikation. Nikola Tesla var tidigare namnet på en telefontillverkare i Zagreb, Kroatien innan L.M. Ericsson köpte upp företaget på 1990-talet.I samband med 150-årsjubileet av Teslas födelse 2006 bytte Serbiens största flygplats namn från JP Aerodrom "Beograd" till JP Aerodrom "Beograd - Nikola Tesla".
Tesla förekommer i romanen Skenverk av Christopher Priest, som filmatiserades 2006 som The Prestige av Christopher Nolan, där rollen som Tesla spelades av David Bowie. Tesla förekommer även som hastigast i boken Månpalatset av Paul Auster och han är en återkommande karaktär i Spider Robinsons berättelser om Callahan's Crosstime Saloon.
Hårdrocksbandet Tesla, som bland annat gjort den berömda rockballaden "Love Song", är uppkallade efter Nikola Tesla. På skivan Psychotic Supper finns låten "Edison's Medicine" som handlar om Teslas ojämna kamp mot den "osportslige" Thomas Edison. På omslagen till bandets album Mechanical Resonance, Psychotic Supper och The Great Radio Controversy syns tydliga kopplingar till uppfinnaren Tesla. Den serbiske låtskrivaren och artisten Željko Joksimović skrev år 2006 låten "Nikola Tesla" till Jelena Tomaševićs text för en dokumentär på Serbiens radio-television (RTS). Låten gavs två år senare ut på Balkan Routes Vol. 1: Nikola Tesla som är ett album tillägnat Tesla. Låten "Tesla's Hotel Room" av The Handsome Family från albumet Last Days of Wonder är en uppdiktad redogörelse för Teslas sista år på New Yorker Hotel i New York. Det brittiska synthpopbandet Orchestral Manoeuvres in the Dark släppte låten "Tesla Girls" på sitt album Junk Culture och på Joy Electrics album Hello Mannequin finns det en låt med namnet "Nikola Tesla".
Efter Teslas död har många av hans innovationer, teorier och påståenden använts för att stödja allehanda ytterlighetsteorier som anses ovetenskapliga. Det mesta av Teslas eget arbete skedde med vetenskapligt godtagbara principer och metoder, men hans extravaganta personlighet och ibland orealistiska påståenden i kombination med hans obestridliga genialitet har gjort att han har använts av fabulister och de som tror på konspirationer om "dold kunskap". Redan på Teslas tid trodde somliga att han egentligen var en änglavarelse från Venus som sänts till jorden med kunskap åt mänskligheten. Denna tro finns kvar hos de nutida nuwaubianisterna.
År 2006 firade Unesco ett 150-årsjubileum av vetenskapsmannen Nikola Teslas födelse och Kroatiens och Serbiens regeringar proklamerade året som Tesla-året. På jubileumsdagen, den 10 juli 2006, öppnades den renoverade byn Smiljan (som hade förstörts under det kroatiska självständighetskriget i början av 1990-talet) för allmänheten med bland annat Teslas hus (som ett museum) och ett nytt multimediacentrum till minne av Teslas liv och arbete. Sockenkyrkan Sankt Peter och Paul, vari Teslas far hade officierat vid gudstjänster, renoverades också. I museet och multimediacentret finns kopior av Teslas uppfinningar. Museet har samlat nästan alla skrivna arbeten som någonsin publicerats av och om Tesla; det mesta av detta material är donerat av Ljubo Vujović från Teslasällskapet. Bredvid Teslas hus har man uppfört ett monument av skulptören Mile Blažević. I den närbelägna staden Gospić öppnade, på samma dag som invigningen av den återskapade byn och museerna, en skola för högre utbildning med namnet Nikola Tesla och en kopia av en staty av Tesla av Frano Kršinić avtäcktes.
SI-enheten tesla (T) för magnetisk flödestäthet gavs namn efter Tesla på Conférence Générale des Poids et Mesures i Paris, Frankrike år 1960. Institute of Electrical and Electronics Engineers (IEEE), vari Tesla hade varit vice ordförande, instiftade ett pris till hans ära. IEEE Nikola Tesla Award föräras personer eller forskarlag som gjort betydelsefulla 
bidrag till framställningen eller nyttjandet av elektrisk kraft.Kratern Tesla på månens baksida och småplaneten 2244 Tesla är uppkallade efter honom. Den 10 juli 2009 hade Google en Tesla-inspirerad "doodle" som logotyp för sin söktjänst.
Den här artikeln är helt eller delvis baserad på material från engelskspråkiga Wikipedia, Nikola Tesla, 8 juli 2009.
Bertuca, David J.; Hartman, Donald K.; Neumeister, Susan (1996) (på engelska). The World's Columbian Exposition: A Centennial Bibliographic Guide. Greenwood. ISBN 0313266441 
Bouvier, Friedrich (2006). Josef W. Wohinz. red (på tyska). Nikola Tesla und die Technik in Graz. Graz, Österrike: Verlag der Technischen Universität Graz. ISBN 3-902465-39-5 
Carey, Charles W. (1989) (på engelska). American inventors, entrepreneurs & business visionaries. Infobase Publishing. ISBN 0-8160-4559-3 
Chambers, Julius (1912) (på engelska). The Book of New York: Forty Years' Recollections of the American Metropolis. New York Public Library. ISBN 115192721X 
Cheney, Margaret (2001) [1979] (på engelska). Tesla: Man Out of Time. New York: Simon and Schuster. ISBN 0-7432-1536-2 
Cheney, Margaret; Uth, Robert; Glenn, Jim (1999) (på engelska). Tesla: Master of Lightning. Barnes & Noble Publishing. ISBN 0-7607-1005-8 
Hatcher Childress, David (1993) (på engelska). The Fantastic Inventions of Nikola Tesla. Adventures Unlimited Press. ISBN 0932813194 
Hatcher Childress, David (2000) (på engelska). The Tesla Papers: Nikola Tesla on Free Energy & Wireless Transmission of Power. Kempton, Illinois: Adventures Unlimited Press. ISBN 0932813860 
Corum, Kenneth L.; Corum, James F. (1994) (på engelska). Nikola Tesla, Lightning Observations, and Stationary Waves 
Corum, Kenneth L.; Corum, James F.; Aidinejad, Abdul Hamid (1994) (på engelska). Atmospheric Fields, Tesla's Receivers and Regenerative Detectors 
Corum, Kenneth L.; Corum, James F. (1996) (på engelska). Nikola Tesla and the Electrical Signals of Planetary Origin 
Dommermuth-Costa, Carol (1994) (på engelska). Nikola Tesla: A Spark of Genius. Twenty-First Century Books. ISBN 0822549204 
Filiquarian Publishing, LLC (2008) (på engelska). Thomas Edison: Life of an Electrifying Man. Biographiq. ISBN 9781599862163 
Gillispie, Charles Coulston (1981) (på engelska). Dictionary of Scientific Biography. Charles Scribner's Sons. ISBN 068480588X 
Griffiths, David Jeffrey (1999) (på engelska). Introduction to Electrodynamics. Prentice Hall. ISBN 013805326X 
Jackson, John David (1962) (på engelska). Classical Electrodynamics. Classical. ISBN 047130932X 
Jonnes, Jill (2004) (på engelska). Empires of Light: Edison, Tesla, Westinghouse, and the Race to Electrify the World. Random House. ISBN 0-375-75884-4 
Klooster, John W. (2009) (på engelska). Icons of Invention: The Makers of the Modern World from Gutenberg to Gates. Greenwood. ISBN 0313347433 
Lossing, Benson John; Wilson, Woodrow (1906) (på engelska). Harper's Encyclopædia of United States History from 458 A.D. to 1906. Harper & Brothers. ISBN 1274046475 
O'Neill, John J. (1978) (på engelska). Prodigal Genius: The Life of Nikola Tesla, Inventor Extraordinary. Angriff Press. ISBN 0854354832 
Pickover, Clifford A. (1999) (på engelska). Strange Brains and Genius: The Secret Lives of Eccentric Scientists and Madmen. HarperCollins. ISBN 0688168949 
Samardžić, Obrad Mićov (1992) (på serbiska). Porijeklo Samardžića i ostalih bratstava roda Orlovića. Mostar. ISBN 86-82271-53-2 
Schneider, Norman Hugh (1907) (på engelska). Induction Coils: How to Make, Use, and Repair Them (4). Spon & Chamberlain. ISBN 9781444643831 
Seifer, Marc J. (1996) (på engelska). Wizard: The Life and Times of Nikola Tesla; Biography of a Genius. Secaucus, New Jersey: Carol Publishing Group. ISBN 0-8065-1960-6 
Shrady, George Frederick (1897). Thomas Lathrop Stedman. red (på engelska). Medical Record. W. Wood. ISBN 1174693460 
Spencer, John (1991) (på engelska). The UFO Encyclopedia. New York: Avon Books. ISBN 0380768879 
Swartz, Tim (2000) (på engelska). The Lost Journals of Nikola Tesla: HAARP - Chemtrails and Secret of Alternative 4. Secaucus, New Jersey: Inner Light - Global Communications. ISBN 1892062135 
Valone, Thomas (2002) (på engelska). Harnessing the Wheelwork of Nature: Tesla's Science of Energy. Adventures Unlimited Press. ISBN 1931882045 
Walker, Evelyn Harriet (1900) (på engelska). Leaders of the 19th Century with Some Noted Characters of Earlier Times: Their Efforts and Achievements in Advancing Human Progress Vividly Portrayed for the Guidance of Present and Future Generations. A.B. Kuhlman Co 
White, Michael J. (2001) (på engelska). Rivals: Conflict as the Fuel of Science. London: Secker & Warburg. ISBN 0-436-20463-0 
Wilson, James Grant (1901) (på engelska). Appletons' Cyclopædia of American Biography 
York-El, Malachizodok (1995) (på engelska). Science of the Pyramid. Holy Tabernacle Ministries
CW: Nikola Tesla - ett elektrotekniskt geni (artikel från Vivotopia den 16 mars 2001).
Kadric, Sevko: Nikola Tesla - Godhetens geni (artikel i Läsarnas Fria Tidning den 24 januari 2008).
Lotsson, Anders: Nikola Tesla mannen som uppfann 1900-talet (artikel i Computer Sweden den 20 december 2002).
Runesson, Anders (2009). ”Tesla: vetenskaplig visionär vars idéer lever än (serie: Människan bakom enheten)”. Allt om Vetenskap (1):  sid. 104-105.
