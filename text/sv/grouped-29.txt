
Mary Wollstonecraft /ˈwʊlstənkrɑːft/, född 27 april 1759 i Spitalfields, död 10 september 1797 i London, var en brittisk författare och feministisk filosof. Under sin korta karriär skrev hon romaner, essäer, reseskildringar, en historik över franska revolutionen, en bok om etikett och en barnbok. Hon är mest känd för Till försvar för kvinnans rättigheter (A Vindication of the Rights of Woman) där hon argumenterar för att kvinnor inte är underlägsna män av naturen, utan bara framstår som sådana för att de saknar formell utbildning. Hon förde fram idéerna om att både män och kvinnor skulle betraktas som rationella varelser och att samhället bör grundas på förnuft. Hon drev bland annat en skola för flickor och skrev Thoughts on the Education of Daughters. I A Vindication of the Rights of Men (1790) kritiserade hon Edmund Burke och tog ställning för franska revolutionen. Wollstonecrafts make gav ut hennes memoarer året efter hennes död, Memoirs of Mary Wollstonecraft (1798).
Wollstonecrafts liv har intresserat både allmänhet och feminister, inte bara för hennes litterära alster, utan även för hennes okonventionella och ofta stormiga relationer. Efter två misslyckade utomäktenskapliga förhållanden med Henry Fuseli och Gilbert Imlay gifte sig Wollstonecraft med filosofen William Godwin, en av anarkismens förgrundsgestalter. Parets dotter, Mary Shelley, blev senare känd för sin roman Frankenstein. Wollstonecraft dog i barnsäng vid 38 års ålder och lämnade flera oavslutade manuskript efter sig.
Idag anses hon vara en portalfigur inom feministisk filosofi. Hennes tidiga förespråkande av kvinnors lika rättigheter och hennes kritik mot traditionell kvinnlighet och kvinnoförnedring förebådade framväxten av den feministiska rörelsen. Feministiska forskare och aktivister nämner ofta både hennes filosofiska teser och hennes livsöde som inspirationskällor.
Wollstonecraft föddes 27 april 1759 i Spitalfields i London. När hon var barn var hennes familj välbärgad, men fadern spekulerade bort deras tillgångar. Familjen hamnade på obestånd och de var tvungna att flytta när Wollstonecraft var ung. Familjens ekonomiska situation blev till slut så dålig att Wollstonecrafts far övertalade henne att ställa de besparingar hon skulle använt när hon blev äldre till familjens förfogande. Fadern var också våldsam och slog sin fru när han drack, och som tonåring brukade Wollstonecraft lägga sig utanför dörren till sin mors sovrum för att beskydda henne. Hon tog även på sig en beskyddande roll gentemot sina systrar Everina och Eliza som skulle vara resten av hennes liv. Ett tydligt exempel var när hon övertalade Eliza, som drabbats av något som troligen var amningspsykos, att lämna sin man och sitt nyfödda barn. Wollstonecraft ordnade med alla praktiska förberedelser för hennes flykt. Eliza fördömdes av sin omgivning på grund av detta och eftersom hon inte kunde gifta om sig var hon dömd till ett liv i fattigdom och hårt arbete.Två vänskapsförhållanden satte mycket tydliga spår i Wollstonecrafts tidiga liv. Den första var med Jane Arden i Beverley. De läste ofta böcker tillsammans och gick på föreläsningar som hölls av Ardens far, en självutnämnd filosof och vetenskapsman. Wollstonecraft var hänförd av den intellektuella omgivningen i Ardens familj och prisade sin vänskap med Jane högt, emellanåt till den grad att hon blev svartsjuk. Wollstonecraft skrev till henne, "Jag har börjat utveckla romantiska tankar kring vänskap... Jag är något besatt av mina tankar om kärlek och vänskap; jag måste prioriteras först eller inte alls." I några av hennes brev till Arden visar hon tecken på det depressiva sinnestillstånd som skulle hemsöka henne hela livet.Det andra vänskapsförhållandet var med Fanny Blood, som Wollstonecraft ansåg hade öppnat hennes sinnen. Wollstonecraft föreställde sig att hon skulle leva i en kvinnlig utopi med Blood. De hade planer på att hyra rum tillsammans för att ge varandra ekonomiskt och känslomässigt stöd, men en hård ekonomisk verklighet grusade drömmarna. Wollstonecraft insåg också till slut att hon hade idealiserat Blood då hon var mer inställd på traditionellt kvinnliga värderingar än Wollstonecraft. Men Wollstonecraft förblev Blood och hennes familj trogen genom hela livet, till exempel stöttade hon Bloods bror ekonomiskt vid flera tillfällen. För att tjäna sitt levebröd startade Wollstonecraft, tillsammans med sina systrar och Blood, en skola i Newtington Green vilket var ett icke-konformistiskt dissenterkollektiv. Snart förlovade sig dock Fanny Blood med Hugh Skeys, som tog med henne till europeiska fastlandet i ett försök att förbättra hennes hälsa som alltid varit vacklande. När Blood blev gravid försämrades hennes hälsa ytterligare. 1785 försökte Wollstonecraft förgäves rädda hennes liv genom omvårdnad, något som fick henne att försumma skolan, vilket ledde till att den fick stänga. Blood avled, vilket var ett hårt slag för Wollstonecraft och kom att fungera som inspirationen till hennes första roman, Mary.
Efter Bloods död återvände Wollstonecraft till Storbritannien där hon fick anställning som guvernant hos den aktningsvärda familjen Kingsborough på Irland. Trots att hon inte kom väl överens med Lady Kingsborough var hon omtyckt av barnen som en inspirerande lärare. Margeret King sa senare om henne att hon "hade frigjort sitt sinne från alla vidskepligheter". Några av Wollstonecrafts erfarenheter ifrån denna period inspirerade henne till hennes enda barnbok, Original Stories from Real Life (1788).
Möjligheterna att göra karriär för respektabla men fattiga kvinnor var vid denna tid begränsade, och hennes frustration över detta faktum skildras i ett kapitel ur Thoughts on the Education of Daugthers (1787). Trots detta bestämde hon sig, efter bara ett år vid den nya anställningen, för att bli författare. Det här var ett radikalt beslut eftersom få kvinnor vid den tiden kunde leva på att enbart skriva. Som hon skrev till sin syster Everina 1787, försökte hon att bli "den första av ett nytt släkte". Hon flyttade till London där hon med hjälp av förläggaren Joseph Johnson ordnade bostad och började sin nya karriär. För att kunna översätta skrifter studerade hon franska och tyska och översatte texter som Of the Importance of Religious Opinions av Jacques Necker och Elements of Morality, for the Use of Children av Christian Gotthilf Salzmann. Hon var även literaturkritiker, främst av romaner för Johnsons Analytical Review. Wollstonecrafts intellektuella vyer vidgades under denna period, inte enbart utifrån det texter hon läste utan även på grund av de umgängekretsar hon frekventerade, som Johnsons välkända middagar där hon träffade celebriteter som Thomas Paine och William Godwin.
I London inledde Wollstonecraft ett förhållande med konstnären Henry Fuseli trots att han var gift. Hon var, som hon själv skrev, hänförd av hans briljans, "storheten i hans själ, det skarpa förståndet och hans ömma omtanke". Hon framförde en plan för ett platonskt förhållande med Fuseli och hans fru, men Fuselis fru chockerades av förslaget och Henry bröt därefter med Wollstonecraft. Efter Fuselis avslag bestämde sig Wollstonecraft att resa till Frankrike för att undkomma den skam som orsakats av debaclet och för att delta i de revolutionära händelser som hon nyligen hade hyllat i Vindication of the Rights of Men (1790). Hon skrev boken som en reaktion till Edmund Burkes konservativa kritik av franska revolutionen i Reflections on the Revolution in France (1790). Hon fullföljde sin tankar kring detta, fast mer indirekt, i Till försvar för kvinnans rättigheter 1792, hennes mest kända och inflytelserika verk.
Wollstonecraft reste till Paris i december 1792 och anlände ungefär en månad innan Ludvig XVI hamnade i giljotinen. Landet var i uppror. Hon sökte upp andra britter som Helen Maria Williams och anslöt sig till kretsen av utlänningar som befann sig i staden. Precis efter att ha avslutat A Vindication of the Rights of Woman kände Wollstonecraft att hon borde sätta sina teorier på prov och i den nydanande intellektuella andan som rådde under revolutionen gav hon sig in i sitt mest romantiska förhållande hittills. Hon träffade och föll handlöst för Gilbert Imlay, en amerikansk äventyrare. Om Wollstonecraft ville gifta sig eller inte är inte känt, men Imlay var inte ute efter äktenskap och det förefaller som om hon förälskade sig för en starkt idealiserad bild av honom. I A Vindication hade Wollstonecraft förkastat sex som en del av romantiska förhållanden, men ändå väckte Imlay hennes sexuella begär. Wollstonecraft blev snart gravid och 14 maj 1794 födde hon sitt första barn, Fanny, som troligen döptes efter hennes närmsta väninna. Trots stormiga och våldsamma omgivningar kring henne upphörde Wollstonecraft aldrig med sitt skrivande. Under sin vistelse i Frankrike samlade hon information för en historik över revolutionens första skeden och skrev flitigt i Le Havre. I december 1794 gavs An Historical and Moral View of the French Revolution ut i London.
Allt eftersom den politiska situationen i Frankrike förvärrades, förklarade Storbritannien Frankrike krig och gjorde därmed framtiden för alla brittiska undersåtar i Frankrike ytterst farlig. För att skydda Wollstonecraft anmälde Imlay henne som sin fru 1793, trots att de inte var gifta. Några av Wollstonecrafts vänner kom inte undan lika lätt; många, som Thomas Paine, greps och vissa hamnade i giljotinen. Efter att Wollstonecraft lämnade Frankrike fortsatte hon att kalla sig själv "fru Imlay", till och med inför sina systrar, för att inte hennes barn skulle bli stämplad som en bastard.Imlay blev desillusionerad av Wollstonecrafts nya vurm för hemmalivet och lämnade henne efter en tid. Han lovade att han skulle återvända till Le Havre där hon senare skulle föda sitt barn, men det faktum att han blev mindre aktiv i sin korrespondens med henne och hans allt längre perioder av frånvaro övertygade henne om att han hade hittat en annan. Hennes brev till honom vid den här tiden är fulla av beklaganden, något som av de flesta kritiker tolkas som ett uttryck av depression, men av vissa även av de många svårigheter hon måste upplevt som en ensam mor mitt i en blodig revolution.
Wollstonecraft återvände till London och Imlay i april 1795 , men blev avvisad. I maj 1795 försökte hon begå självmord, troligen med hjälp av laudanum, men Imlay räddade hennes liv (dock oklart på vilket sätt). I ett sista försök att få tillbaka Imlay åtog hon sig att utföra en del affärsförhandlingar åt honom i Skandinavien. Wollstonecraft gav sig iväg på denna strapatsfyllda resa med sina lilla dotter och enbart en husjungfru som sällskap. Hon återgav sina intryck av och tankar om resan i brev till Imlay, varav många gavs ut 1796 under titeln Letters Written During a Short Residence in Sweden, Norway, and Denmark. Efter att hon återvänt till England insåg hon till slut att förhållandet med Imlay var slut, och hon försökte begå självmord en andra gång. Hon gick ut en regnig kväll och "för att göra kläderna tunga av väta gick hon av och an ungefär en halvtimme" innan hon kastade sig i Themsen, men blev räddad av en förbipasserande som såg henne hoppa. Wollstonecraft ansåg att hennes självmordsförsök var fullt rationellt och skrev efteråt: "Jag kan bara beklaga över att när min bitterhet över att dö hade lämnat mig, rycktes jag bryskt tillbaka in till liv och lidande. Men en fast beslutsamhet är inget som ska störas av ett nederlag; inte heller kommer jag tillåta att det som var väl avvägt och genomtänkt kallas en desperat handling. I det avseendet är jag enbart ansvarig inför mig själv. Brydde jag mig om det som kallas anseende så skulle det vara enligt andra omständigheter som jag borde vara skymfad."Sakta återvände Wollstonecraft till sitt skrivande och började åter umgås i kretsen kring Joseph Johnson, i synnerhet med Mary Hays, Elizabeth Inchbald och Sarah Siddons, genom William Godwin. Godwins och Wollstonecrafts säregna uppvaktning började lågmält/försiktigt, men blommade senare ut till en passionerad kärleksaffär. Godwin hade läst den skandinaviska reseskildringen och skrev senare att: "Fanns det någonsin en bok som var beräknad att få en man att förälska sig i dess författare, tycks mig denna vara den boken. Hon berättar om sina sorger på ett sätt som fyller oss med vemod och upplöser oss i ömhet, och visar samtidigt på en briljans som väcker allas vår beundran." När Wollstonecraft blev gravid bestämde de sig för att gifta sig så att barnet skulle vara inomäktenskapligt. Deras giftermål avslöjade att Wollstonecraft aldrig hade varit gift med Imlay, något som ledde till att många av parets vänner sade upp sin bekantskap. Godwin blev också kritiserad, eftersom han hade förespråkat avskaffandet av äktenskapet i sin filosofiska An Enquiry Concerning Political Justice. Efter giftermålet den 29 mars 1797 flyttade de in i angränsande hus, kallad The Polygon, "polygonen", så att de kunde behålla sin självständighet; det hände ofta att de kommunicerade via brev. Av allt att döma var det ett lyckligt och stabilt men kort förhållande.
Den 30 augusti 1797 födde Wollstonecraft sin andra dotter, Mary. Förlossningen var lyckad, men moderkakan brast under födseln och blev infekterad, en vanlig åkomma vid den tiden. Efter flera dagars lidande dog Wollstonecraft av blodförgiftning den 10 september. Godwin var helt förkrossad; till sin vän Thomas Holcroft skrev han, "Jag tror bestämt att hennes like inte finns i denna värld. Jag vet av erfarenhet att vi var ämnade för att göra varandra lyckliga. Jag har inte den minsta förhoppning att jag någonsin kan känna lycka igen." Hon begravdes på kyrkgården vid St. Pancras Old Church och senare restes ett minnesmärke där. Efter Godwins död (1836) flyttades både hennes och Godwins kvarlevor till Bournemouth. På hennes gravsten står inskriptionen "Mary Wollstonecraft Godwin, författare av Till försvar för kvinnans rättigheter: född 27 april 1759: död 10 september 1797".Godwin publicerade Memoirs of the Author of a Vindication of the Rights of Woman i januari 1798. Trots att han själv kände att han med kärlek, ömhet och uppriktighet skildrade sin fru blev många läsare chockade över att han avslöjade Wollstonecrafts oäkta barn, kärleksaffärer och självmordsförsök. Robert Southey anklagade honom för att "sakna all medkänsla när han klädde av sin döda fru." Godwins biografi beskriver Wollstonecraft som en kvinna belägrad av känslor som balanserades av hans eget förnuft och som betydligt mer skeptisk till religion än hennes egna verk antydde.
Wollstonecraft lämnade efter sig ett säreget arv: "för en aktivist och både skicklig och mångsidig författare [...] har Wollstonecrafts liv fram till det senaste kvartsseklet varit flitigare studerat än hennes litterära alster." Godwins biografi gjorde att Wollstonecrafts rykte blev mycket skamfilat i ett drygt sekel efter hennes död. Hon blev till och med häcklad av författare som Maria Edgeworth, som baserade den udda Harriet Freke i Belinda (1801) på Wollstonecraft. Det var inte förrän under sent 1800-tal som Wollstonecraft åter blev hyllad. Kvinnor i den nyväckta feministiska rörelsen, från Virginia Woolf till Emma Goldman, omfamnade Wollstonecrafts öde och hyllade hennes vågade "livsexperiment", som Woolf uttryckte det. Goldman betraktade henne som en av historiens största rebeller. Dock var det fortfarande många som fördömde Wollstonecrafts livsstil.
Den tredje vågens feminism som fick ett uppsving under 1960- och 1970-talen satte åter Wollstonecrafts arbeten i rampljuset. Intresset för hennes verk gick hand i hand med rörelsens framgångar. I mitten av 1970-talet gavs inte mindre än sex större biografiska verk ut som återberättade hennes passioner, radikalism och vurm för det rationella. Wollstonecrafts betraktades som en fängslande och paradoxal person som inte alltid stämde överens med den feministiska analys, "det personliga är politiskt", som var då var förhärskande. På 1980- och 1990-talet trädde ytterligare en bild av Wollstonecraft fram som beskrev henne mer som en produkt av sin tid. Akademiker som Claudia Johnson, Gary Kully och Virginia Sapiro visade på ett samband mellan Wollstonecrafts tankar och andra viktiga intellektuella 1700-talsfenomen, som förnuft, ekonomi och statskunskap.
Wollstonecrafts två första verk kretsar kring utbildning. Det första, Thoughts on the Education of Daughters, är en uppförandebok, det vill säga, det är en text som ger råd inte bara om moraliska ämnen såsom välvilja, utan även om etikettsfrågor såsom klädsel. Sådana texter var ytterst populära under hela 1700-talet, särskilt inom den framväxande medelklassen, som i dem såg ett sätt att utveckla en medelklasslivssyn som kunde utmana den aristokratiska uppförandekoden. En stor del av denna text består av plattityder, men det finns ställen, som Wollstonecrafts beskrivning av den lidande ensamma kvinnan, som antyder att hon inte nöjde sig med att enbart imitera andra författare.
Ett år senare skrev Wollstonecraft en annan utbildande text, denna gång en barnbok.                                                                                                 I Original Stories from Real Life blir två unga flickor, Mary och Caroline (uppkallade efter två av Lady Kingsboroughs döttrar), undervisade av en vis och välvillig modersfigur, Mrs. Mason. Genomgående i Original Stories betonar Wollstonecraft betydelsen av rationellt tänkande för kvinnors utbildning, ett tema som skulle bli ett genomgående kännetecken i hennes verk. Flickorna uppmuntras att känna sympati för djur och för de fattiga, men de blir uttryckligen varnade att inte låta sina känslor ta överhanden. Det är denna balans mellan förnuft och passion som tillåter dem att bli medmänskliga vuxna. Boken trycktes i nio upplagor innan den så småningom blev utgången någon gång mellan 1820 och 1835. Den andra upplagan, som trycktes 1791, innehöll gravyrer av William Blake.
1790 publicerade Edmund Burke Reflections on the Revolution in France. Burke, som hade stött den amerikanska revolutionen, chockerade sina samtida genom att argumentera emot de franska revolutionärerna. Hans bok inledde det som nu kallas "Revolutionskontroversen", en serie stridsskrifter som svarade på Burkes text. Wollstonecrafts Vindication of the Rights of Men var den första av många utfall i ett krig som omfattade så epokgörande verk som Thomas Paines Rights of Man. Men Wollstonecraft svarade inte bara på Burkes Reflections, hon besvarade också hans A Philosophical Enquiry into the Origin of Our Ideas of the Sublime and Beautiful (1756), där han hävdar att det vackra är förknippat med svaghet och kvinnlighet och att det sublima är förknippat med styrka och manlighet. Wollstonecraft vänder Burkes retorik i Reflections mot honom; hon hävdar att teatraliska iscensättning, såsom den kända scen där han i utsirad prosa beskriver de hemskheter Marie-Antoinette var tvungen att genomgå, gör Burkes läsare — medborgarna — till svaga kvinnor som blir förledda av ett skådespel. Hon kritiserar vidare Burkes argumentation genom att fokusera på klass, och visar, liksom många andra av Burkes kritiker, att han, medan han blev rörd av Marie-Antoinettes lidande, var oberörd av de fattiga, svältande kvinnornas svåra situation i Frankrike, och till och med är öppet fientlig mot dem.
Wollstonecraft ifrågasätter också Burkes argument att tradition skulle vara grundvalen till politisk teori. Hon argumenterar för förnuftsmässighet och påpekar att Burkes system logiskt skulle leda till fortsatt slaveri helt enkelt därför att det hade varit en nedärvd tradition. Wollstonecraft avvisar inte det behov av sympati i mänskliga relationer som Burke betonar, men hon hävdar ofta att sympati är otillräckligt för social sammanhållning, och skriver på ett ställe "Sådant elände kräver mer än tårar -  jag stannar upp för att samla mig - man måste alltid också analysera varje situation rationellt."
Huvudartikel: Till försvar för kvinnans rättigheterTill försvar för kvinnans rättigheter är en hybrid av flera genrer — en politisk avhandling, en uppförandebok och en utbildningsavhandling. För att diskutera kvinnornas ställning i samhället skisserar Wollstonecraft förbindelserna mellan fyra begrepp: rättigheter, förnuft, dygd och plikt. Rättigheter och plikter är nödvändigt sammankopplade för Wollstonecraft — om man har medborgerliga rättigheter, har man också medborgerliga plikter. Som hon konstaterar koncist: "utan rättigheter kan det inte finnas några åliggande plikter."
Ett av Wollstonecrafts huvudargument i Till försvar för kvinnans rättigheter är att kvinnor bör utbildas rationellt, så att de kan bidra till samhället. Wollstonecraft besvarar mycket bitande sådana uppförandeboksförfattare som James Fordyce och John Gregory och sådana utbildningsfilosofer som Jean-Jacques Rousseau, som hävdar att en kvinna inte behöver en rationell utbildning. (Rousseau hävdade i Émile (1762) att kvinnor skulle undervisas för att behaga män.) I motsats till dessa framför Wollstonecraft att fruar bör vara förnuftiga "kamrater" till sina män. Om påpekar att om ett samhälle beslutar att överlåta undervisningen av dess barn på kvinnor, måste dessa kvinnor vara välutbildade för att föra vidare kunskap till nästa generation. Wollstonecraft framför att kvinnor är löjliga och ytliga (hon beskriver dem exempelvis på ett ställe som "spaniels" och "leksaker"), men säger att detta inte beror på en medfödd mental ofullständighet utan på att män inte har låtit dem få tillgång till utbildning. Wollstonecraft är mycket inriktad på att illustrera de begränsningar som kvinnor har drabbats av på grund av sina utbildningar. Hon skriver poetiskt: "Då de lärts från sin späda barndom att skönhet är kvinnans spira, formar sig sinnet efter kroppen, genomströvar sin förgyllda bur och försöka bara smycka sitt fängelse." Den naturliga följden av yttrandet är att utan den skadliga ideologi som uppfordrar unga kvinnor från tidig ålder att inrikta sin uppmärksamhet på skönhet skulle kvinnor kunna åstadkomma mycket mer. 
Det är diskutabelt i vilken utsträckning Wollstonecraft ansåg att kvinnor var likvärdiga män. Hon var säkerligen inte feminist i ordets nutida betydelse (orden feminist och feminism uppstod inte förrän på 1890-talet), då hon varken förespråkade lika rättigheter eller kvinnlig rösträtt i sina texter. Hon hävdar dock att alla män och kvinnor är jämlika i Guds ögon och att alla är underkastade samma moraliska lagar. Men sådana påståenden om jämlikhet går emot hennes uttalanden som respekterar överlägsenheten hos manlig styrka och tapperhet.Bland de saker som Wollstonecraft häftigast kritiserar i Till försvar för kvinnans rättigheter är falsk och överdriven känslighet, särskilt hos kvinnor. Hon hävdar att kvinnor som hemfaller åt känslosamhet blir "bortblåsta av varje tillfällig pust av känsla" och eftersom de är "sina sinnens rov" inte kan tänka rationellt. Hon menar att de faktiskt skadar inte bara sig själva utan hela civilisationen: dessa är inte kvinnor som kan bidra till att förfina en civilisation - en populär idé på 1700-talet - utan kvinnor som kommer att förstöra den. Wollstonecraft förespråkar inte att förnuft och känsla ska verka oberoende av varandra, utan anser snarare att de ska upplysa varandra. 
Förutom de större filosofiska resonemangen framlägger Wollstonecraft också en uttrycklig utbildningsplan. I kapitel 12, "On National Education", förespråkar hon att alla barn ska skickas till en "dagskola på landet" ("country day school") och dessutom ges en del undervisning i hemmet "för att inspirera en kärlek till hem och glädjeämnen i hemmet." Hon framför också att skolundervisning borde vara könsintegrerad, och hävdar att män och kvinnor, vars äktenskap är "samhällets cement", borde bli "undervisade efter samma modell." 
Wollstonecraft riktade sin text till medelklassen, som hon kallade det "mest naturliga tillståndet", och på många sätt är Till försvar för kvinnans rättigheter präglad av en borgerlig syn på världen. Hon uppmuntrar enkelhet och flit och angriper de välbärgade med samma språk som hon anklagar kvinnor för att vara värdelösa. Men hon är inte nödvändigtvis en vän till de fattiga. Exempelvis föreslår hon i sin nationella utbildningsplan att fattiga efter nio års ålder ska skiljas från rika och undervisas i en annan skola.
Båda Wollstonecrafts romaner inriktar sig på kvinnors ibland desperata situation under 1700-talet. I hennes första roman, Mary: A Fiction (1788), blir huvudpersonen med samma namn, som i början ignoreras som barn, plötsligt arvtagerska. Hon blir därefter bortgift av sin familj som del av en egendomsöverenskommelse till en man som hon inte ens känner. Marys make, Charles, försvinner snabbt från romanen, och huvuddelen av berättelsen inriktar sig på vänskapen mellan Mary och hennes sjukliga vän, Ann. De reser till kontinenten tillsammans i hopp om att förbättra Anns hälsa, men utan framgång; hon dör. Medan hon är där möter Mary Henry, som hon blir förälskad i. Efter Anns död återvänder Mary och Henry till England. Henry är också sjuk, men Mary väljer att leva med honom och hans mor under hans sista återstående veckor. Mary hämtar sig aldrig från förlusterna av Ann och Henry, och när hennes man återvänder i slutet av boken kan hon inte stå ut med att befinna sig i samma rum som han. Slutet av romanen antyder att hon kommer att dö ung, Liksom Maria är denna bok en kommentar om äktenskapet. Det finns inga lyckliga äktenskap i romanen, och i slutet, medan hon dör, tänker Mary att hon skyndar sig till den värld där giftermål inte finns, vilket förmodligen är ett positivt tillstånd. De enda lyckliga förhållandena i denna bok är vänskapsförhållanden, och till och med dessa slutar tragiskt för Mary.
Maria: or, The Wrongs of Woman är en ofullbordad roman och anses ofta som Wollstonecrafts mest radikala verk. I den beskriver hon många av "kvinnans orättvisor" inte bara på individnivå utan även på systemnivå. Huvudpersonen, Maria, är inspärrad i ett hospital av sin slösaktiga make, som vill stjäla hennes pengar. Hennes barn blir, sorgligt nog, också stulet från henne. När hon är på hospitalet möter Maria, och blir möjligen förälskad i, en man vid namn Darnford, men eftersom romanen är oavslutad är det oklart om Wollstonecraft avsåg att upplösa den romantiska bihandlingen lyckligt eller avsluta romanen tragiskt. Maria blir också vän med en av sköterskorna, Jemima, som, liksom Maria själv, har en hemsk berättelse att berätta om livet som gift. Jemimas berättelse ger Wollstonecraft en möjlighet att visa banden mellan kvinnor från olika klasser. Detta är ett av de första tillfällena i feminismens historia som antyder ett klassöverskridande resonemang, det vill säga att kvinnor av olika ekonomisk ställning har gemensamma intressen eftersom de är kvinnor. Wollstonecraft, som var djupt påverkad av sina egna romantiska bindningar och upplevelser i Frankrike, ändrade en del av sina tidigare åsikter i klassfrågor. Hon skulle inte ha resonerat på samma sätt sex år tidigare när hon beskrev medelklassen som "det naturliga tillståndet".
Letters Written During a Short Residence in Sweden, Norway, and Denmark. 1796  är en reseberättelse, men en mycket personlig sådan. Den består inte enbart av hennes reflektioner om Skandinavien och dess folk utan också om förhållandet med Imlay (även om han inte nämns vid namn). Detta var Wollstonecrafts sista fullbordade större verk, och hon var starkt influerad av teman i Rousseaus Les Rêveries du promeneur solitaire ("Den ensamme vandrarens drömmerier") (1782): "sökandet efter källan till mänsklig lycka, avvisandet av materiella ägodelar, den extatiska omfamningen av naturen, och känslans essentiella roll i förståelsen". Medan Rousseau ytterst avvisar samhället, hyllar Wollstonecraft scener ur hemlivet och industriella framsteg i sin text. Wollstonecraft utforskar också förbindelserna mellan det sublima och sinnligheten. Många av breven beskriver Skandinaviens storslagna natur och Wollstonecrafts önskan att skapa en känslomässig förbindelse till denna naturliga värld. När hon gör så ger hon större värde åt fantasin än hon hade gjort i tidigare verk. Hon kontrasterar denna fantasifulla förbindelse med världen med en affärsmässig och egennyttig, en attityd som hon förknippar med Imlay och som genomgående kritiserar i texten.
A Vindication of the Rights of Woman (Till försvar för kvinnans rättigheter) (1792)
 Letters Written During a Short Residence in Sweden, Norway, and Denmark. 1796 ;elektronisk utgåva hos Projekt Runeberg;svensk översättning av Jane Lundblad,  Brev skrivna under en kort vistelse i Sverige, Norge och Danmark. 1978. ISBN 91-550-2265-0 
Maria: or, The Wrongs of Woman (1798, utgiven postumt; ofullbordad) (Maria, eller Missödet at vara qvinna 1799)
Elizabeth Laurin-Cederschiöld: Alla tiders kvinna: Mary Wollstonecraft (1759-1797) i liv, brev och verk, 1997
Mary Wollstonecraft; Till försvar för kvinnans rättigheter, Ordfronts förlag 2003
Den här artikeln är helt eller delvis baserad på material från engelskspråkiga WikipediaConger, Syndy McMillen. Mary Wollstonecraft and the Language of Sensibility. Rutherford: Fairleigh Dickinson University Press, 1994. ISBN 0-8386-3553-9.
Falco, Maria J., ed. Feminist Interpretations of Mary Wollstonecraft. University Park: Penn State Press, 1996. ISBN 0-271-01493-8.
Favret, Mary. Romantic Correspondence: Women, politics and the fiction of letters. Cambridge: Cambridge University Press, 1993. ISBN 0-521-41096-7.
Godwin, William. Memoirs of the Author of a Vindication of the Rights of Woman. Eds. Pamela Clemit and Gina Luria Walker. Peterborough: Broadview Press Ltd., 2001. ISBN 1-55111-259-0.
Janes, R.M. "On the Reception of Mary Wollstonecraft’s A Vindication of the Rights of Woman". Journal of the History of Ideas 39 (1978): 293–302.
Johnson, Claudia L., ed. The Cambridge Companion to Mary Wollstonecraft. Cambridge: Cambridge University Press, 2002. ISBN 0-521-78952-4.
Johnson, Claudia L. Equivocal Beings: Politics, Gender, and Sentimentality in the 1790s. Chicago: University of Chicago Press, 1995. ISBN 0-226-40184-7.
Kaplan, Cora. "Pandora's Box: Subjectivity, Class and Sexuality in Socialist Feminist Criticism." Sea Changes: Essays on Culture and Feminism. London: Verso, 1986. ISBN 0-86091-151-9.
Kaplan, Cora. “Wild Nights: Pleasure/Sexuality/Feminism.” Sea Changes: Essays on Culture and Feminism. London: Verso, 1986. ISBN 0-86091-151-9.
Kelly, Gary. Revolutionary Feminism: The Mind and Career of Mary Wollstonecraft. New York: St. Martin's, 1992. ISBN 0-312-12904-1.
Myers, Mitzi. "Impeccable Governess, Rational Dames, and Moral Mothers: Mary Wollstonecraft and the Female Tradition in Georgian Children's Books." Children's Literature 14 (1986):31–59.
Myers, Mitzi. "Sensibility and the 'Walk of Reason': Mary Wollstonecraft's Literary Reviews as Cultural Critique." Sensibility in Transformation: Creative Resistance to Sentiment from the Augustans to the Romantics. Ed. Syndy Conger Mcmillen. Rutherford: Fairleigh Dickinson University Press, 1990.
Poovey, Mary. The Proper Lady and the Woman Writer: Ideology as Style in the Works of Mary Wollstonecraft, Mary Shelley and Jane Austen. Chicago: University of Chicago Press, 1984. ISBN 0-226-67528-9.
Sapiro, Virginia. A Vindication of Political Virtue: The Political Theory of Mary Wollstonecraft. Chicago: University of Chicago Press, 1992. ISBN 0-226-73491-9.
St Clair, William. The Godwins and the Shelleys: The biography of a family. New York: W. W. Norton and Co., 1989. ISBN 0-8018-4233-6.
Taylor, Barbara. Mary Wollstonecraft and the Feminist Imagination. Cambridge: Cambridge University Press, 2003. ISBN 0-521-66144-7.
Todd, Janet. Mary Wollstonecraft: A Revolutionary Life. London: Weidenfeld and Nicholson, 2000. ISBN 0-231-12184-9.
Tomalin, Claire. The Life and Death of Mary Wollstonecraft. Rev. ed. New York: Penguin, 1992. ISBN 0-14-016761-7.
Wollstonecraft, Mary. The Collected Letters of Mary Wollstonecraft. Ed. Janet Todd. New York: Columbia University Press, 2003. ISBN 0-231-13142-9.
Wollstonecraft, Mary. The Complete Works of Mary Wollstonecraft. Ed. Janet Todd and Marilyn Butler. 7 vols. London: William Pickering, 1989. ISBN 0-8147-9225-1.
Wollstonecraft, Mary. The Vindications: The Rights of Men and The Rights of Woman. Eds. D.L. Macdonald and Kathleen Scherf. Toronto: Broadview Literary Texts, 1997. ISBN 978-1-55111-088-2
Rydholm, Claes (2015). Göteborgsadresser med betydelse - i stort och i smått: berättelser från dåtid till nutid. TNF-bok 186. [Stockholm]: Trafik-Nostalgiska Förlaget. sid. 48-49. Libris 17831487. ISBN 9789186853907
Memoirs of the Author of a Vindication of the Rights of Woman, av William Godwin, Projekt Gutenberg

Mass Effect 2 är ett actionrollspel utvecklat av Bioware och utgivet av Electronic Arts till Microsoft Windows och Xbox 360 i januari 2010, och till Playstation 3 i januari 2011. Spelet är den andra delen i Mass Effect-serien och uppföljaren till Mass Effect från 2007. Spelet utspelar sig i Vintergatan under 2200-talet, där mänskligheten blir hotad av en utomjordisk ras kallad Collectors. Spelaren antar rollen som Commander Shepard, en mänsklig elitsoldat som måste bygga upp och vinna lojaliteten hos en mångsidig grupp för att besegra fienden i ett självmordsuppdrag. Med hjälp av en färdig sparfil från det föregående spelet kan spelaren påverka berättelsen i spelet på olika sätt.
Bioware förändrade flera spelelement och lade ytterligare tonvikt på spelets tredjepersonsskjutaraspekter, såsom en begränsad ammunition och hälsa som återhämtas över tiden. I motsats till det uteslutande fokuset på huvudberättelsen i det ursprungliga Mass Effect valde utvecklarna att skapa en handling där valfria uppdrag hade lika mycket intensitet som i huvuduppdragen. Mass Effects kompositör Jack Wall återvände till att komponera musiken i Mass Effect 2, och siktade på en mörkare och mer mogen musik för att matcha stämningen i spelet. Mass Effect 2 stöder också en mängd nedladdningsbara innehållspaket som släpptes separat från januari 2010 till maj 2011. Det nedladdningsbara innehållet varierar från enstaka utrustningar till helt nya handlingsrelaterade uppdrag.
Mass Effect 2 blev en kommersiell succé och fick positivt mottagande från flera recensenter. Det är ofta citerat som ett av de bästa datorspelen som någonsin skapats. Enligt webbplatserna Gamerankings och Metacritic har Xbox 360-versionen genomsnittsbetygen 95,69% respektive 96 av 100. Spelet fick beröm för dess interaktiva berättande, karaktärsteckning och stridsmekanik, men fick däremot kritik för dess förenklade spelupplägg jämfört med det första spelet i serien. Spelet fick ett flertal utmärkelser, bland annat "Årets spel" på Academy of Interactive Arts & Sciences och "Bästa spel" på British Academy of Film and Television Arts Awards. Uppföljaren Mass Effect 3 släpptes i mars 2012.
Mass Effect 2 är ett actionrollspel där spelaren antar rollen som Commander Shepard genom ett tredjepersonsperspektiv. Innan spelet börjar bestämmer spelaren vad Shepard ska ha för kön, utseende, militär bakgrund, stridsträning och förnamn. Spelaren kan välja att importera en karaktär från en sparfil från det första Mass Effect-spelet eller starta spelet med en ny hjälte. När spelaren importerar en gammal karaktär kan flera beslut som spelaren gjort i det första spelet påverka berättelsen i Mass Effect 2 och ger spelaren en uppsättning av bonusar under början av spelet. Spelet innehåller sex olika karaktärsklasser för spelaren att välja mellan. Varje klass är skicklig inom en viss uppsättning av krafter och vapentyper. Till exempel är Vanguard (förtrupp)-klassen specialiserad på närstrider och hagelgevär, medan Infiltrator (infiltratör)-klassen förlitar sig på prickskyttegevär och att smyga sig förbi fiender.Mass Effect 2:s värld är en galaxkarta som spelaren kan utforska för att hitta och slutföra uppdrag. De flesta uppdrag består av stridsuppdrag, men vissa uppdrag kräver att spelaren interagerar med lokala datorspelsfigurer när spelaren besöker rymdbosättningar. Medan spelaren går vidare i spelet kommer nya platser och gruppmedlemmar att finnas tillgängliga. Spelaren får erfarenhetspoäng genom att slutföra uppdrag. Varje gång spelaren uppnår en tillräcklig mängd erfarenhet kommer spelaren att "levla upp" och tilldelas Squad Points som kan användas för att uppgradera Shepards och hans gruppmedlemmars krafter. Krafter ger förbättrade stridsförmågor, där varje kraft har fyra grader som kan låsas upp. Varje grad kostar samma antal Squad Points som dess grad. För att exempelvis låsa upp den första graden av en kraft krävs en poäng, men för att låsa upp alla fyra grader i en enda kraft krävs totalt tio poäng. När spelaren uppgraderar en kraft till dess fjärde grad måste spelaren utveckla kraften till en av två givna former.Spelarens primära transportmedel är ett rymdskepp som fungerar som Shepards högkvarter. Ombord på skeppet kan spelaren interagera med sina gruppmedlemmar, anpassa spelarens rustning, resa till flera planetsystem och skanna planeter för att skaffa mineraltillgångar. Dessa resurser tillåter spelaren att forska efter ett flertal uppgraderingar som finns i uppdragen, vilket ger förmåner som till exempel ökad vapenskada, förstärkning av spelarens hälsa eller utökning av skeppets bränslekapacitet. För att skanna planeter krävs att spelaren flyttar ett hårkors över en planet och avfyrar en sond när ett oscilloskop varnar för närliggande resurser. Ytterligare uppgraderingar, utrustning och mindre viktiga objekt såsom tidningar och skeppsdekorationer kan köpas från butiker i olika bosättningar.
Striderna i Mass Effect 2 är gruppbaserade och högst två gruppmedlemmar kan följa spelaren på slagfältet. Spelaren har direkt kontroll över Shepard medan gruppmedlemmarna styrs av spelets artificiella intelligens. Strider äger rum i realtid, men spelaren kan pausa striden när som helst för att sikta på fiender och välja olika krafter för gruppmedlemmarna att använda. Spelet använder ett halvsubjektivt perspektiv som är vanligt inom tredjepersonsskjutare, och lägger stor vikt på att använda betäckning för att undvika att ta skada medan spelaren strider mot fiender. Spelaren kan också ge order till gruppmedlemmarna, såsom att skicka dem att ta skydd bakom ett manuellt utvalt objekt eller fokusera sin eldgivning mot en viss fiende.Till skillnad från det ursprungliga Mass Effect, där vapen överhettas om spelaren skjuter kontinuerligt under längre perioder, har vapnen i Mass Effect 2 begränsade magasin och måste laddas om efter ett visst antal skott. Shepard och gruppmedlemmarna skyddas av en skadeabsorberande sköld. När skölden är helt urladdad kommer ytterligare skador minska spelarens sekundära hälsomätare. Både sköldmätaren och hälsomätaren regenereras automatiskt när spelaren inte blir beskjuten under en kort period. Spelaren kan återuppliva fallna gruppmedlemmar genom att använda Unity (enighet)-kraften. Men om Shepard dör måste spelaren starta om spelet från den senaste sparpunkten.Alla fiender är skyddade av hälsa, sköldar, rustningar, barriärer eller en kombination av dessa. Varje typ av skydd har sina egna svagheter. Till exempel är rustningar oftast sårbara för krafter såsom Incinerate (förbränning), som bränner fiender under en viss tid, och vapen med låg eldhastighet såsom prickskyttegevär och tunga pistoler. I motsats är sköldar sårbara för krafter som Overload (överbelastning) och till snabbskjutande vapen som kulsprutepistoler och automatkarbiner. Barriärer används vanligtvis av boss-liknande fiender och är sårbara för vissa vapen och krafter. När en fiendes sköld, rustning eller barriär har tömts kan spelaren använda statuseffektiva krafter som Pull (dra), som tillfälligt får fienden att sväva i luften, för att oskadliggöra fienden. Andra krafter kan ge tillfälliga förmåner för spelaren. Till exempel kan Adrenaline Rush (adrenalinrus) få spelaren att hamna i bullet-time. Krafterna laddas upp efter användning och kräver ingen form av förbrukningsresurs.
Under samtal med datorspelsfigurer utnyttjar Mass Effect 2 ett dialogträd kallat Dialogue Wheel (dialoghjul) där spelarens dialogalternativ beror på vilken riktning som hjulet pekar på. Den vänstra sidan av hjulet reserveras vanligtvis för alternativ som kommer att få konversationen att fortsätta, medan alternativen på den högra sidan tenderar att få konversationen att avslutas. Svarsalternativen på toppen av hjulet är vanligtvis mer artiga och osjälviska, medan alternativen längst ner är mer aggressiva och fientliga. Spelet introducerar också ett sammanhangsberoende system vilket gör att spelarna kan under vissa stunder avbryta samtalet med direkta åtgärder. Dialogvalen påverkar hur andra datorspelsfigurer reagerar på Shepard, belöningen för slutförda uppdrag, eventuella rabatter från butiker, romanser och Shepards moral.Moral mäts av två olika poäng: Paragon (charm) och Renegade (avskräcka). Dessa poäng påverkar tillgången till nya speciella Paragon- och Renegade-dialogalternativ som har en mycket stor betydelse för spelet. Till exempel har spelet några uppdrag för att vinna gruppens lojalitet. Vad spelaren gör under ett av dessa uppdrag kommer att avgöra om Shepard får en gruppmedlems lojalitet. Om spelaren får lojaliteten av en gruppmedlem kommer denne att låsa upp en särskild kraft och även hjälpa till i spelets sista uppdrag. Spelets olika slut är allt från att hela gruppen överlever, till att hela gruppen och Shepard dödas, och allt däremellan. När spelaren avklarat spelet kommer ett New Game+-alternativ att låsas upp, som tillåter spelaren att spela om spelet med samma karaktär som denne använde för att avklara spelet.
Mass Effect 2 utspelar sig i Vintergatan under 2200-talet där det är möjligt att göra interstellära resor genom användning av masstransportanordningar kallade Mass Relays (Mass-reläer), en teknik som påstås ha byggts av en utdöd utomjordisk ras kallade Protheans. En konglomerad grupp av regeringar under namnet Citadel Council (Citadellrådet) styr en stor del av galaxen och är ansvarig till att upprätthålla lag och ordning bland det galaktiska samhällets raser. De raser som hör till Citadel Council inkluderar människor, asari, salarians och turians. Övriga utomjordiska raser i spelet inkluderar de reptilliknande krogan och drell, de miljöklädda quarians och en fientlig ras av artificiella intelligenser under namnet Geth.Under händelserna i det första Mass Effect försökte en Geth-armé att öppna en portal för en högt avancerad maskinras av syntetiska-organiska rymdskepp kallade Reapers. Man tror att Reapers utrotar alla organiska civilisationer i galaxen vart 50.000:e år. Det galaktiska samhället har sedan dess levt i skräck för en annan möjlig invasion. Samtidigt anser en pro-mänsklig organisation kallad Cerberus att människor förtjänar en större roll i det galaktiska samhället och stöder principen att alla metoder för att föra mänskligheten framåt är helt berättigade, inklusive sådant som olagliga eller farliga experiment, terroristverksamhet, sabotage och lönnmord. Som sådan förklarade Citadel Council Cerberus som en terroristorganisation och i enlighet med detta kommer de att åtala Cerberus agenter.
Huvudpersonen i spelet är Commander Shepard (röst av Mark Meer eller Jennifer Hale), en mänsklig elitsoldat som är befälhavaren för rymdskeppen SSV Normandy och Normandy SR-2. Shepards gruppmedlemmar inkluderar den mänskliga Cerberus-officeren Miranda Lawson (Yvonne Strahovski), den mänsklige Cerberus-agenten Jacob Taylor (Adam Lazarre-White), salarian-vetenskapsmannen Mordin Solus (Michael Beattie), turian-vigilanten Garrus Vakarian (Brandon Keener), den mänskliga brottslingen Jack (Courtenay Taylor), den gentekniska krogan-soldaten Grunt (Steve Blum), quarian-teknikern Tali'Zorah (Liz Sroka), drell-lönnmördaren Thane Krios (Keythe Farley), asari-justitiarius Samara (Maggie Baird) eller hennes seriemördardotter Morinth (Natalia Cigliuti), samt den rörliga Geth-plattformen Legion (D. C. Douglas). Ytterligare två gruppmedlemmar, prisjägaren Zaeed Massani (Robin Sachs) och mästertjuven Kasumi Goto (Kym Hoy), medverkar i DLC-paketen Zaeed - The Price of Revenge respektive Kasumi - Stolen Memory. Övriga figurer i spelet är bland andra Normandys pilot Jeff "Joker" Moreau (Seth Green), Cerberus ledare Illusive Man (Martin Sheen) och Normandy SR-2:s artificiella intelligens EDI (Tricia Helfer).
Mass Effect 2 börjar några veckor efter händelserna i originalspelet. SSV Normandy patrullerar efter Geth-trupper och blir plötsligt angripen av ett okänt rymdskepp, vilket tvingar besättningen att överge Normandy. Under evakueringen hjälper Shepard att föra Joker till Normandys sista räddningskapsel innan hen blir bortsprängd i rymden. Shepards rymddräkt blir skadad och hen dör av syrebrist och dras in i en närliggande planets omloppsbana. Shepards kropp återhämtas kort efter döden av Cerberus, som inrättar Lazarus Project med det enda syftet att återuppliva Shepard. Två år senare vaknar Shepard upp på ett operationsbord i en forskningsstation, som precis blir angripen av sina egna säkerhetsrobotar. Shepard slår sig ihop med Jacob Taylor och läkaren Wilson för att ta sig till ett flyktskepp. Men Miranda Lawson, som redan väntade på stationens hangar, skjuter Wilson, då hon betraktar honom som stationens förrädare. Shepard förs till Illusive Man, som avslöjar att hela befolkningar av mänskliga kolonier försvinner över hela galaxen.Shepard arbetar nu för Cerberus och skickas iväg för att undersöka en nyligen attackerad koloni, där hen finner ledtrådar om att Reapers arbetar med fullmakt genom en insektsras kallad "Collectors". Illusive Man förklarar att Shepard måste bygga upp en grupp för att stoppa Collectors som vistas utanför Omega-4 Relay, en plats från vilken inget rymdskepp har någonsin återvänt från. Shepard får också befäl över ett nytt rymdskepp, Normandy SR-2, som återigen styrs av Joker och som är utrustad med en inbyggd AI vid namn EDI. Shepard rekryterar fyra nya gruppmedlemmar – Mordin Solus, Garrus Vakarian, Jack och (eventuellt) Grunt – innan de får besked från Illusive Man om att en annan mänsklig koloni är under attack. Med hjälp av Mordins studier angående Collectors biologi lyckas Shepard stoppa attacken, men en stor del av kolonins befolkning blir tillfångatagna. Shepard fortsätter att rekrytera gruppmedlemmar, och tillsätter Tali'Zorah, Thane Krios och Samara, tills Illusive Man kontaktar Shepard om ett förmodat inaktiverat Collector-skepp. Shepard och hans grupp bordar skeppet men möter inget motstånd från Collectors. De får reda på att Collectors ursprungligen var Protheans som förvandlats till slavar till Reapers. Med EDI:s hjälp får Shepard reda på hur man kan kringgå Omega-4 Relay, tills hen hamnar i ett bakhåll av Collectors. Shepard och hens grupp lyckas fly från Collectorskeppet och relationerna mellan Shepard och Illusive Man blir spänd eftersom Illusive Man hade vetskap om Collectors fälla.Efter att Shepard genomfört valfria uppdrag för att intjäna gruppmedlemmarnas lojalitet besöker hen en övergiven Reaper och förvärvar en igenkänningstransponder (IFF), vilket krävs för att kunna göra en säker resa genom Omega-4 Relay. Shepard kan förvärva en inaktiverad Geth som, om den är aktiverad, går frivilligt med gruppen och ges namnet Legion. Normandy integrerar IFF i hennes system medan Shepard och gruppen lämnar skeppet. Under deras frånvaro blir Normandy angripen och bordas av Collectors. Endast Joker undviker fångenskap och med EDI:s hjälp lyckas han styra bort Normandy från bakhållet. Efter att Shepards grupp återvänder till Normandy använder de Omega-4 Relay för att komma till Collectors bas. I basen räddar gruppen den överlevande besättningen från Normandy och kämpar sig vidare till den centrala kammaren. Gruppmedlemmarna kan överleva eller avlida under uppdraget, beroende på deras lojalitet till Shepard, de uppgraderingar som man byggt upp i Normandy och de uppgifter som utdelas för specifika medlemmar för att utföra striden.I den centrala kammaren upptäcker Shepard att Collectors har konstruerat en ny Reaper byggt av de bortförda människornas genetiska material, men EDI är osäker på dess verkliga syfte. Shepard förstör maskinen som driver den mänskliga Reapern och förbereder sig för att förinta Collectors bas. Men innan hen gör det får Shepard kontakt av Illusive Man och beordras att sterilisera basen med en strålningspuls så att dess information kan användas emot Reapers. Efter att Shepard valt att förinta eller sterilisera basen förintar hen den mänsklige Reaperns larv och, om tillräckligt många gruppmedlemmar överlevde striden, flyr från basen innan bomben detoneras. Om inga gruppmedlemmar överlever kommer Shepard inte att undkomma Collectors bas och kommer att dö. Tillbaka på Normandy talar Shepard med Illusive Man, som antingen berömmer eller fördömer Shepards beslut. Medan Shepard sammanträder i Normandys lastrum med de överlevande från uppdraget ger Joker till Shepard ritningar för en Reaper. Mänskligheten har nu väckt Reapers fulla uppmärksamhet, vilka nu vaknar upp och stiger ner över galaxen, vilket påbörjar händelserna för Mass Effect 3.
Mass Effect 2 utvecklades av den kanadensiska datorspelsutvecklaren Bioware och regisserades av Casey Hudson, som tidigare ledde utvecklingen av det första Mass Effect-spelet. Utvecklingen av spelet inleddes i början av 2008, strax innan lanseringen av Microsoft Windows-versionen av det ursprungliga spelet Innan den faktiska produktionen för Mass Effect 2 började skapade Bioware en förteckning över mål som de ska arbeta mot baserat på återkopplingar från fans, recensenter och interna personer. Arbetslagets främsta mål var att "skapa en upplevelse som var mindre om att vara ett spel och mer om att vara en upplevelse." I motsats till den uteslutande fokuseringen på huvudberättelsen i det ursprungliga Mass Effect, förklarade Hudson att Bioware var intresserade av en handling där sidohistorier hade lika mycket intensitet som huvudberättelsen. För att kunna undersöka dessa möjligheter beslutade arbetslaget att arbeta med idén om att rekrytera datorspelsfigurer och göra dem lojala mot spelaren så att de kunde överleva ett självmordsuppdrag. Han noterade att "det roliga är att folk kommer att säga: "Det finns inte så mycket berättelse, annat än att samla din besättning och bygga din grupp och göra dig redo för detta uppdrag.' Men det är berättelsen."Under de första utvecklingsstadierna var designarnas prioritet enbart på att effektivisera och polera eldstridsaspekterna; rollspelselementen startade inte förrän denna process blev klar. Chefsdesigner Christina Norman konstaterade att "vi ville ha en mer tillfredsställande stridsmekanik och en stor del av det var att göra vapnen mer precisa och kraftfulla på nivå ett – så i grund och botten: låt oss ta rollspelet ut ur skjutspelet." Eftersom Bioware inte hade någon erfarenhet med skjutspel tillbringade arbetslaget ungefär tre månader med att utforma hur stridsmekaniken skulle fungera med det ursprungliga Mass Effect som grund. Norman förklarade att de ville att varje vapen skulle ha en egen identitet, och konstaterar att den färdiga versionen av spelet har 19 vapen med 108 vapentillägg. Införandet av begränsad ammunition var inte från början en del av den huvudsakliga speldesignen och implementerades snabbt för vissa tidiga speltestningar. Utvecklarna ansåg dock så småningom att det förbättrade eldstridernas spänning och tempo.
Bioware ville ha ett spelupplägg i mer realtid med tonvikt på vapen och betäckning. Norman förklarade att det konstanta pausandet av striden för att välja krafter avbryter intensiteten av striderna. Av den anledningen tillade arbetslaget fler alternativ till att tilldela olika förmågor till spelkontrollen för användning i realtid. Arbetslaget har också beslutat att införa regenererande hälsa eftersom det hindrar spelare från att spela oförutsägbart och tvingar dem att förlita sig på hälsopaket. Norman påpekade att det var viktigt att inte förenkla rollspelselementen, men att fortfarande göra dem enklare att använda. Hon förklarade att det ursprungliga spelet erbjöd "alltför många val som inte var särskilt representativa för hur de skulle påverka spelet. I Mass Effect 2 har levlingalternativen avskalats och gjorts mer beskrivande." För karaktärsklasserna ville arbetslaget skapa väldigt olika spelstilar, "även om det innebar att klippa bort några av de möjliga valen." Krafterna balanserades med en enhetlig uppladdningstid, då det tidigare systemet där krafterna skulle kunna användas i tur och ordning betraktades som "löjligt och simplistiskt i slutspelet."Mass Effects förråd kritiserades av datorspelsjournalister och spelare, och det var ett av de viktigaste målen under utvecklingen att designa ett nytt förrådssystem för Mass Effect 2. Tanken var att spelaren skulle enkelt kunna hantera ett stort antal datorspelsfigurer. För detta ändamål tillbringade Norman tid med att undersöka andra datorrollspels förrådssystem, men ingen skulle kunna användas för att stödja ett så stort antal datorspelsfigurer. Arbetslaget beslutade till slut att genomföra ett enhetligt system där en datorspelsfigur kan använda ett vapen utan att ta bort den från någon annan. Norman förklarade att förrådet i Mass Effect 2 är "så enkelt att en del människor säger att det inte är ett förrådssystem." Att hålla reda på fiendens styrkor och svagheter gjordes mer i linje med olika typer av hälsomätare så att spelarna inte behövde bedöma vilka typer av utmaningar de står inför när de strider mot nya fiender. Spelets head-up display reviderades åtta gånger under utvecklingen.I mars 2009 tillsattes ett nytt arbetslag på 30 personer till att arbeta på spelstudion EA Montreal för att komplettera de arbetslag som redan arbetade på spelet. Det nya arbetslaget bestod av ett antal personer som arbetade på det ursprungliga spelet, men majoriteten var nyanställda. Mass Effect 2 innehåller röster från 90 röstskådespelare som spelar 546 datorspelsfigurer och talar över 25 000 dialograder. Röstinspelningen för spelet tog dubbelt så lång tid som det ursprungliga Mass Effect. Hudson nämnde två stora utmaningar som störde utvecklingen: Stora recessionen 2008-2012 begränsade spelets budget, och arbetslaget var tvungen att gå igenom det utan att påverka sina ambitiösa mål. Dessutom var en stor del av arbetslaget sjuka under de sista månaderna av utvecklingen, på grund av spridningen av H1N1-viruset 2009, vilket resulterade i en tidsförlust på ett manår. Trots dessa faktorer beskrev Hudson att utvecklingen av spelet gick framgångsrikt "i tid, inom budget, och överträffade kvalitetsmålen."Mass Effect 2 utvecklades samtidigt med samma hängivenhet för plattformarna Microsoft Windows och Xbox 360. Greg Zeschuk, tidigare viceordförande för Bioware och Electronic Arts, sade att "vår filosofi är att kärleksfullt bygga varje version så att spelarna har en annan ingångspunkt, olika gränssnitt, olika kontroller som fungerar riktigt bra." Bioware förnekade inledningsvis att en Playstation 3-versionen var under utveckling. Trots detta rapporterades att Microsoft Windows-versionen av spelet innehöll kodrader som refererade till Playstation 3. Bioware svarade att Unreal Engine, spelmotorn som Mass Effect 2 använder, är en multiplattform, vilket är anledningen till att det innehåller Playstation 3-koder. Så småningom släpptes en Playstation 3-version av Mass Effect 2 ett år senare än Xbox 360- och Microsoft Windows-versionerna av spelet. Playstation 3-versionen utnyttjar en modifierad version av Unreal Engine 3 kallat Mass Effect 3-motorn; samma motor som Bioware använde för det då kommande Mass Effect 3. I denna nyare version förbättrades lite av karaktärsmodellerna och kontrollerna uppdaterades för att stödja Playstation 3-kontrollen, även om det också tillsattes ett alternativ där spelarna kan växla tillbaka till Xbox 360:s kontrollschema.
Mass Effect 2 tillkännagavs officiellt vid Game Developers Conference den 17 mars 2009 ihop med en teaser-trailer som förklarade att Shepard "dödades i strid". Tillkännagivandet bekräftade också att spelet skulle släppas till både Microsoft Windows och Xbox 360. I juni 2009 presenterades spelet vid Electronic Entertainment Expo. Nya funktioner visades upp och, för första gången, fick fansen titta på en guidad demo. Demon bekräftade också att Shepard skulle vara vid liv och spelas i Mass Effect 2, men att karaktären kan dö i slutet av spelet. Spelets släppdatum offentliggjordes den 16 oktober 2009. Om spelet förhandsbokades av vissa återförsäljare kunde spelarna få speciella föremål såsom rustningar och vapen i spelet. Spelarna kunde även lösa in koder på speciellt markerade Dr Pepper produkter för en eller tre huvudbonadsdelar, och på registrerade kopior av Dragon Age: Origins för en ny rustning. Under månaderna som ledde till spelets utgivning lanserade Bioware en trailer där Norman berättar om de sex karaktärsklasserna och släppte till sist en filmisk trailer.Mass Effect 2 släpptes till Microsoft Windows och Xbox 360 den 26 januari 2010 i Nordamerika och 29 januari 2010 i Europa. Spelet släpptes i flera utgåvor. Vid sidan av standardversionen fanns också en digital deluxe-utgåva och en samlarrutgåva tillgängliga att köpa. Samlarutgåvan inkluderade en annan förpackning, en konstbok, bonusmaterial för spelet, bakom kulisserna-DVD och en utgåva av serietidningsserien Mass Effect: Redemption. Electronic Arts skeppade mer än två miljoner exemplar av spelet till återförsäljare runt om i världen under dess första vecka på marknaden. Trots att det släpptes i slutet av månaden blev Mass Effect 2 det näst bästsäljande spelet i januari 2010 med 572 100 sålda exemplar, bakom Nintendos New Super Mario Bros. Wii. Sen november 2014 har Mass Effect 2 sålt i 4,8 miljoner exemplar.På Gamescom 2010 tillkännagav Bioware att en Playstation 3-versionen av spelet var under utveckling. Microsoft svarade på tillkännagivandet att, trots att Xbox 360 förlorar spelets exklusivitet var det fortfarande den lämpligaste konsolen för att spela spelet på grund av spelets kompatibilitet med det ursprungliga Mass Effect, som på den tiden endast var tillgängligt på Microsoft Windows och Xbox 360. Playstation 3-versionen släpptes den 18 januari 2011 i Nordamerika och 21 januari 2011 i Europa. Till skillnad från Xbox 360 och Microsoft Windows-versionerna av spelet, vilka omfattar två DVD-skivor, passar Playstation 3-versionen av Mass Effect 2 på en Blu-ray Disc. Den nedladdningsbara Playstation Network-versionen stod för mer än 10 % av spelets totala försäljning på Playstation 3. Från och med april 2011 rapporterades att både det ursprungliga Mass Effect och Mass Effect 2 tillsammans sålt mer än sju miljoner exemplar över hela världen. Under 2012 släpptes en samlingsutgåva med de tre huvudspelen i serien, under titeln Mass Effect Trilogy, till Microsoft Windows, Xbox 360 och Playstation 3.Nya inköp av spelet är försedda med en engångsbrukskort som ger en accesskod för att kunna låsa upp spelets Cerberus Network, ett onlinebaserat nedladdningsbart innehåll och nyhetstjänst som ger åtkomst till bonusmaterial för spelet. Men de spelare som köpt en begagnad version av spelet måste betala för Cerberus Network separat om de ville få tillgång till det nya innehållet. Denna policy tillåter utgivare att bekämpa den begagnade spelmarknaden; företag som Gamestop har tillåtit kunder att sälja sina spel till återförsäljaren så att företaget kan sälja dem för en liten rabatt till andra kunder, men utgivaren för spelen kommer inte göra vinst. Biowares online-utvecklingschef Fernando Melo avslöjade att 11 % av Mass Effect 2:s nedladdningsbara innehålls samlade intäkter kom från Cerberus Network. Policyn fick kritik från en del av fansen, som betraktar det nedladdningsbara innehållet som dyra och som ett incitament för utvecklare att ta bort föremål från den första utgåvan.
Strax efter spelets utgivning rapporterades att spelets textstorlek hade formaterats på ett sådant sätt att texten i spelet blir svårlästa på standardupplösta tv-apparater. Representanter från Bioware konstaterade att problemet var "ett designval, inte en bugg". Mark Barlet, ordförande för webbplatsen Ablegamers, som förespråkar att göra spel mer tillgängliga för funktionshindrade, konstaterade att "det är inte bara storleken på texten i Mass Effect 2 som är problemet, utan det är färgen på texten" som är problemet. Efter att vidare ha undersökt klagomålen släppte Bioware ett uttalande där de medgav att "på vissa standardupplösta tv-apparater kan den minsta texten i Mass Effect 2 vara svårt att läsa", och drog slutsatsen att de inte kunde lösa det genom en titeluppdatering. De uppgav dock att de skulle ta hänsyn till det inför framtida spel.Andra problem såsom systemkrascher, tillfälliga frysningar och långa laddningstider uppstod på enkärniga datorer, men dessa behandlades i en patch. En ny patch släpptes senare, som minskade mängden skanningstid som krävs för att skaffa uppgraderingar, löste några laddningsproblem med sparfilerna, och behandlade andra mindre buggar. På Playstation 3 rapporterade ett antal spelare att deras sparfiler kan skadas om spelet kraschar oväntat. Community chief Chris Priestly från Bioware svarade med: "Bara för att göra det klart, vi är medvetna om problemet och arbetar med att förstå vad det är [som förekommer] och hur vi kan fixa det. Om du stöter på det här problemet, var god att lämna närmare uppgifter om din PS3 och din spelning." Den 21 februari 2011 släppte Bioware en Playstation 3-patch byggd för att bekämpa sparbuggar, spelfrysningar och upplevda kraschar.
Mass Effect 2 stöder ytterligare innehåll i form av nedladdningsbara innehållspaket som släpptes från januari 2010 till maj 2011. Det nedladdningsbara innehållet varierar från utrustningar till helt nya handlingsrelaterade uppdrag. Större paket inkluderar Lair of the Shadow Broker och Arrival, som spelar viktiga roller i spelseriens handling. I Lair of the Shadow Broker hjälper Shepard den före detta gruppmedlemmen Liara T'Soni att hitta en informationshandlare vid namn Shadow Broker. I Arrival undersöker Shepard bevis på en Reaper-invasion, vilket leder till händelserna i Mass Effect 3. Andra handlingsrelaterade nedladdningsbara innehållspaket inkluderar lojalitetsuppdragen Zaeed - The Price of Revenge och Kasumi - Stolen Memory, och Overlord, som lägger till fem nya uppdrag i spelet.Till skillnad från Xbox 360- och Microsoft Windows-versionerna av spelet innehåller Playstation 3-versionen paketen Kasumi - Stolen Memory, Overlord och Lair of the Shadow Broker. Då det första Mass Effect-spelet ursprungligen inte släpptes till Playstation 3 (Mass Effect släpptes till Playstation 3 i december 2012) släppte också Bioware ett nytt nedladdningsbart innehåll, med titeln Mass Effect: Genesis, som tillåter spelarna att påverka spelets berättelse med flera stora handlingsval från det första spelet. Dessa val fattas genom en interaktiv serietidning, som visas i början av spelet. Mass Effect: Genesis släpptes senare den 17 maj 2011 till Microsoft Windows- och Xbox 360. Spelets nedladdningsbara innehåll har fått positiv kritik och vissa paket nominerades till bästa DLC (nedladdningsbart innehåll) vid Spike Video Game Awards.
Mass Effect 2 har fått ett starkt mottagande av recensenter; det fick beröm för dess datorspelsfigurer, interaktiva berättande, röstskådespeleri och design.. I recensionssammanställningssidorna Gamerankings och Metacritic har Xbox 360-versionen av spelet genomsnittsbetygen 95,69% respektive 96 av 100, betygen 94,52% respektive 94 av 100 för Microsoft Windows-versionen, och betygen 93,09% respektive 94 av 100 för Playstation 3-versionen. I Mobygames har spelet betyget 94 av 100 för Xbox 360-versionen, 93 av 100 för Playstation 3-versionen, och 90 av 100 för Microsoft Windows-versionen.Erik Brudvig från IGN kallade Mass Effect 2 ett mycket personligt spel, med en hel del känslor inblandade. Han berömde möjligheten att importera en karaktär, och konstaterade att den samlade upplevelsen förändras när olika sparade spel från det föregående spelet används. Tom Bramwell från Eurogamer betonade positivt vikten av social interaktion baserat på händelsernas utfall och att spelarna känner riktig press för sina beslut. Han gav även beröm till spelets karaktärer. Edge krediterade dem för deras komplexa personligheter och bra karaktärsteckning, medan Game Revolution påpekade att lojalitetsuppdragen "gräver sig tillräckligt djupt in i deras karaktärer för att få dig att känna empati med dem alla". Hanna Nyström från Svenska Dagbladet tyckte att "Adrenalinet när man avancerar genom fiendeland och jagar sanningen gör i sig Mass effect 2 till ett fantastiskt spel, men det är relationerna däri och känslorna som väcks inuti en som gör det unikt." Andreas Eklöv från Level 7 skriver i sin recension att "de stora beslut du fattar inte bara har en fundamental påverkan på spelets handling utan hur hela trilogin utspelar sig sätter Mass Effect 2 i en klass för sig". Spelets sidouppdrag har fått positiva omdömen och betraktas som mer "öppna" och "varierade" än i det första Mass Effect. Brad Shoemaker från Giant Bomb anser att sidouppdragen är "precis lika välproducerade som uppdragen i huvudberättelsen och de lägger en avsevärd mängd av djup och bakgrundshistoria till både den relevanta karaktären och Mass Effect-universumet i stora drag."Spelets grafik och atmosfär har fått likartat beröm. Gamespots recensent Kevin VanOrd anmärkte att Mass Effect 2 är mer detaljerad och mörkare än dess föregångare. Han skrev att "djupa röda och glödande indigos genomdränkte vissa scener, vilket gör dem rikare och mer olycksbådande; kuslig dimma begränsar din syn i ett sidouppdrag, medan regnet öser ner på dig i en annan. Subtil och retlig ljussättning ger vissa interaktioner stor påverkan." Johannes Hoas på Digital Life ansåg att "Mass Effect 2 är ett fantastiskt bra spel med ett stämningsfullt soundtrack, fantastisk grafik och ett universum som tycks vara oändligt. Det tar allt som var både bra och dåligt med ettan och gör det ännu bättre." Adriaan den Ouden från RPGamer ansåg att spelets konversationer och mellansekvenser var bättre än det första spelet, och konstaterade att "det är svårt att föreställa sig att de blir mycket bättre i Mass Effect 3". Recensenterna gav också höga betyg till spelets omfattande röstskådespeleri, framför allt till Martin Sheens framförande som Illusive Man, som pekats ut för att ha "stulit föreställningen". Andrew Reiner från Game Informer ansåg att musiken "flyter vackert" i både berättelsen och actionsekvenserna. IGN:s recensent kände att spelets presentation och regi ligger "kilometer före konkurrenterna".Ett flertal recensenter förklarade att spelupplägget var en förbättring jämfört med originalspelet. John Davison från Gamepro skrev att "Bioware har gjort ett spektakulärt arbete med att flytta rollspelsgenren framåt, och blanda olikartade spelstilar med en verkligt spännande sci-fi epos." VanOrd berömde Mass Effect 2 för att det besatt en identitet, vilket var något som dess föregångare saknade. Han noterade att skjutmekaniken är "mer omedelbar och tillfredsställande, som håller takten i rörelse och intensifierar våldet i varje strid". Likaledes observerade Gerald Villoria från Gamespy att medan det ursprungliga Mass Effect "gick i linjen mellan RPG och skjutspel [...] har Mass Effect 2 blivit en mycket mer fokuserad skjutspelsupplevelse". Jeremy Parish från 1UP.com krediterade stridsmekaniken för att vara mer balanserad, och konstaterade att spelet uppmuntrar spelarna att använda olika vapenklasser och gruppförmågor när situationen kräver det.Trots dess positiva omdömen har vissa publikationer såsom Gamecritics och RPGamer uttryckt sin oro för spelets förenklade spelupplägg jämfört med det föregående spelet i serien, och kallade det för "avskalat" och med en "fördummad känsla". Vissa recensenter kritiserade också den långsamma planetskanningen. Game Revolution kände att det var en "börda, obligatoriskt om du vill ha uppgraderingar och tråkigt eftersom det inte finns någon spänning eller utmaning", men i slutändan kom de fram till att spelet som helhet "gör mer än tillräckligt för att leva upp till sin föregångare". Den italienske journalisten Jaime d'Alessandro från la Repubblica definierade Mass Effect 2 som "överväldigande" och "en stor sci-fi fresk som skulle vara en skam att missa." Daniel Steinholtz från Gamereactor sammanfattade sin recension med att skriva: "Oavsett om du är hopplös actiontorsk, ingrodd rollspelsgeek eller fanatisk sci-fi-anhängare finns det något för dig. Och är du allt detta på samma gång: Välkommen till nirvana."Recensionerna för Playstation 3-versionen var likartade. Colin Moriarty från IGN beskrev det som "den bästa och mest kompletta versionen av spelet som finns" på grund av den uppgraderade spelmotorn och de tillagda nedladdningsbara innehållspaketen. Däremot kritiserade VanOrd för tillägget av datorspelsfiguren Kasumi Goto från Kasumi – Stolen Memory, och konstaterade att "hon passar aldrig in med sina mer färdigutvecklade kohorter". Han påpekade också att Playstation 3-versionen lider av tekniska problem såsom oregelbunden bildhastighet, grafiska glitchar och andra mindre buggar, som oftast förekommer i spelets nedladdningsbara innehåll. Game Informers recensent Joe Juba reagerade negativt på bristen av sparimporteringen från det ursprungliga Mass Effect, som tidigare inte släpptes till Playstation 3, och påpekade att de beslut som fattas i Mass Effect: Genesis interaktiva serietidning "har praktiskt taget ingen kontext". Trots kritiken förklarade han att spelet i sig är lika bra på Playstation 3 som det är på Xbox 360.
Mass Effect 2 fick ett flertal utmärkelser. I D.I.C.E. Awards, tidigare känt som Interactive Achievement Awards, vann Mass Effect 2 utmärkelserna "Årets spel", "Årets MMO/Datorrollspel" och "Enastående prestation inom berättande". Under Spike Video Game Awards 2010 vann spelet "Bästa Xbox 360-spel" och "Bästa RPG". Bioware erkändes också för sitt arbete på spelet och belönades med utmärkelsen "Årets studio". I Canadian Videogame Awards 2011 vann spelet utmärkelserna "Årets spel", "Bästa konsolspel", "Bästa speldesign" och "Bästa manus". Spelet fick också flera andra anmärkningsvärda utmärkelser, bland annat "Bästa spel" på British Academy of Film and Television Arts Awards, "Bästa manus" på Game Developers Choice Awards och två Golden Joystick Awards för "Årets bästa RPG" och "Årets ultimata spel".Mass Effect 2 är ofta citerat som ett av de bästa datorspelen som någonsin skapats. Under 2011 valdes Mass Effect 2 ut som en av 80 speltitlar från de senaste 40 åren som placeras på konstutställningen Art of Video Games i Smithsonian American Art Museum i Washington, D.C.. IGN rankade spelet på första plats på sin lista över "Topp 100 moderna datorspel", och underhållningswebbsidan Watchmojo.com placerade Mass Effect 2 på första plats på sin lista över "Topp 10 Electronic Arts-spel'". Spelet inkluderades också som en av speltitlarna i boken 1001 Video Games You Must Play Before You Die.
Musiken i Mass Effect 2 komponerades främst av Jack Wall. Hans tidigare arbete med Bioware var som huvudkompositör för Jade Empire och det ursprungliga Mass Effect. Musiken innehåller också några stycken av Sam Hulick, David Kates och Jimmy Hinson, med ytterligare redigering och implementering av Brian DiDomenico. Till skillnad från det ursprungliga Mass Effect syftade kompositörerna till att skapa ett mörkare och mer moget ljud som matchar stämningen i spelet. Musiken innehåller både orkester och klassiska sci-fi-arrangemang som inspirerats av soundtracket i kultfilmen Blade Runner och av det tyska elektroniska bandet Tangerine Dreams musik. Den harmoniska strukturen av Wendy Carlos soundtrack till Tron var också en stor inspirationskälla. Som ett komplement till varje datorspelsfigur gav kompositörerna dem var sin egen signaturmelodi för att förmedla deras personligheter och bakgrunder. Kates sade att "det var ett av våra uppdrag att skapa en dynamisk musik som uttryckte en mängd känslor."Musiken från spelet har släppts i flera album. Bioware släppte huvudsoundtrackalbumet, Mass Effect 2: Original Videogame Score, den 19 januari 2010. Soundtracket omfattar två skivor och 27 låtar. Nya musikstycken förekommer i de nedladdningsbara innehållspaketen Kasumi - Stolen Memory, Overlord, Lair of the Shadow Broker och Arrival. Soundtracket från Kasumi - Stolen Memory och Arrival komponerades av Sonic Mayhem-duon Sascha Dikiciyan och Cris Velasco, medan musiken från Overlord och Lair of the Shadow Broker komponerades av Christopher Lennertz. Musiken i Mass Effect 2 nominerades för bästa originalmusik på British Academy of Film and Television Arts Awards 2011 och bästa soundtrackalbum vid det 9:e årliga Game Audio Network Guild Awards.
Mass Effect-serien var från starten tänkt att vara en trilogi, och en uppföljare till spelet började produceras strax före Mass Effect 2:s utgivning. Uppföljaren, med titeln Mass Effect 3, släpptes till Microsoft Windows, Xbox 360 och Playstation 3 den 9 mars 2012, och till Wii U den 30 november 2012. Spelet börjar på Jorden där Commander Shepard har gripits efter händelserna i det nedladdningsbara innehållspaketet Arrival. Spelets berättelse påverkas av de val som spelaren gjort i det ursprungliga Mass Effect och Mass Effect 2. Om Shepard dör i slutet av Mass Effect 2 kan karaktären inte importeras till Mass Effect 3.Bioware uppgav att spelet slutar Shepards berättelseark och att framtida spel i serien skulle utspela sig i ett annat universum. Till skillnad från de tidigare spelen i serien har Mass Effect 3 utöver dess enspelarkampanj också ett samarbetsläge med stöd för upp till fyra spelare. Spelet fick ett positivt mottagande från recensenter, med ett genomsnittsbetyg på 93 av 100 för Xbox 360-versionen hos Metacritic. Det har dock fått betydande kritik för dess olika slut, vilket fansen betraktade som bristfälliga och som inte uppfyllde deras förväntningar.
Den här artikeln är helt eller delvis baserad på material från engelskspråkiga Wikipedia: Mass Effect 2 (30 januari 2016)

Matthew Mitcham, född 2 mars 1988 i Brisbane, Australien, är en australisk simhoppare som vann guld i herrarnas höga hopp vid de olympiska spelen 2008 i Peking. I sista omgången i finalen fick han de högsta poängen för ett hopp i de olympiska spelens historia och blev därigenom första australier att vinna guld i simhopp sedan år 1924, då Dick Eve vann. Efter de olympiska spelen tog han ett brons i världsmästerskapen i simsport 2009 samt silver i alla de discipliner han ställde upp i vid samväldesspelen 2010 i Delhi. I april 2011 ådrog han sig en abdominalskada som gjorde att han inte kunde tävla förrän i december samma år. Han lyckades ändå kvala in till olympiska sommarspelen 2012 genom att vinna de australiensiska mästerskapen. Väl där lyckades han inte ta sig vidare till final, utan slutade på en trettonde plats. Mitcham vann inga fler medaljer i världsmästerskap eller olympiska spel, och avslutade sin simhoppskarriär 2016.
Mitcham var en av få öppet homosexuella idrottare vid de olympiska sommarspelen 2008, och den första öppet homosexuella olympiska guldmedaljören. Det har varit svårt för Mitcham att få sponsorer, något han själv har förklarat med sin sexuella läggning. 2009 lyckades han få telekommunikationsbolaget Telstra som sponsor, och är sedan 2010 talesman och ambassadör för Funky Trunks.
Mitcham började tävla i trampolin, innan han av en slump upptäcktes av simhoppstränaren Wang Tong Xiang, som var tränare vid Australian Institute of Sports dykprogram. Under flera år höll Mitcham på med både simhopp och trampolin parallellt och innan han lade av med sporten hann han representera Australien vid juniorvärldsmästerskapen i trampolin 1999 och 2001. Efter att ha bytt till simhopp helt vann han mellan 2002 och 2004 de nationella ungdomsmästerskapen i sporten. Han tävlade i ungdoms-VM i simhopp 2002, 14 år gammal. 2004 vann han silver på en meter, tre meter par och tio meter i juniorvärldsmästerskapen och vann en meter, tre meter, tio meter och tre meter par vid de nationella ungdomsmästerskapen. Han misslyckades med att kvalificera sig till OS 2004.2005 tog han guld på tre meter, tio meter och tre meter par (med Scott Robertson) samt silver på en meter på Australian Olympic Youth Festival. Vid världsmästerskapen i simsport 2005 i Montreal slutade han tolva på tio meter och därefter deltog han i flera tävlingar, såsom samväldesspelen 2006 där han bland annat kom fyra på tre meter och tre meter par med Robertson. Kort innan samväldesspelen slog han i hopptornet vid en träning, som gjorde att han tvingades tävla med sin vänstra axel hårt fastspänd. 2006 tog han ett uppehåll, men återvände 2007 då han började träna med nuvarande tränaren Chava Sobrino vid New South Wales Institute of Sport. 2008 vann han en meter, tre meter och tio meter i australiska mästerskapen och vann en grand prix-tävling i Fort Lauderdale i Florida.
Mitcham representerade Australien i olympiska sommarspelen 2008 i det höga hoppet och på 3-meterssvikten. I tremeterssvikten slutade han på sextonde plats och kom inte till final. I tiometerstävlingen kvalade han in som tvåa till semifinalen och finalen. Efter att ha nått blandad framgång i de första fem hoppen i finalen påbörjade han sista hoppomgången som tvåa, 34 poäng efter den kinesiska simhopparen Zhou Lüxin. Efter att Zhou hade hoppat sitt sämsta hopp i finalen och bara fick 74,80 poäng behövde Mitcham fortfarande få 107,30 poäng, vilket är ett väldigt högt antal för att vinna guld.Hans nästan perfekta finalhopp fick fyra tior från domarna, vilket är den högsta poängen som kan delas ut av en domare. Han fick totalt 112,10 poäng, vilket är den högsta poängen för ett enskilt hopp i de olympiska spelens historia. Han avslutade med en totalpoäng på 537,95, och slog därmed Zhou som slutade på 533,15. Han säkrade i och med det Australiens andra simhoppsmedalj i OS det året och hans vinst hindrade Kina från att vinna alla guldmedaljer i simhopp. Han var första australiska man att vinna en olympisk guldmedalj i simhopp sedan Dick Eve 1924, och den första öppet homosexuella vinnaren av ett olympiskt guld i någon sport.
Efter vinsten vid OS 2008 tog Mitcham brons på tre meter och kom på en fjärdeplats på tio meter vid världsmästerskapen i simsport 2009 i Rom. Vid samväldesspelen 2010 i Delhi vann Mitcham fyra silvermedaljer, i alla de discipliner han ställde upp i.I april 2011 ådrog sig Mitcham en abdominalskada som gjorde att han missade världsmästerskapen i simsport 2011 i Shanghai. Skadan gjorde att han sjönk snabbt i världsrankingen, även om han relativt snabbt lyckades återhämta sig för att återvända i december samma år. Han lyckades inte nå lika stora framgångar som innan skadan. Vid kvaltävlingar innan de olympiska spelen lyckades han inte göra bra ifrån sig, trots att han inte ska ha haft några problem med sina gamla skador. Frågan var därför huruvida han ens skulle bli utvald att få tävla i 2012 års olympiska spel, och om den australiska olympiska kommittén skulle anse att hans gamla skador var att ta i beaktande. I och med vinsten i de nationella mästerskapen på tio meter gjorde det möjligt för honom att återigen delta vid de olympiska spelen. 2012 utsågs han till årets australiska manliga simhoppare.
Mitcham ställde upp på 10 meter vid de olympiska spelen 2012. Han skrev på Twitter att "om jag vinner guld i London 2012 kommer jag dyka från 10 meter naken för att fira."Han tog sig vidare från kvalomgången var på god väg att kvalificera sig vidare till finalen innan han misslyckades i sitt sista hopp, en 2½ mollbergare baklänges med 2½ skruv. Han hamnade på trettonde plats med 482,40 poäng och bara de tolv bästa kvalificerade sig till finalen. Mitcham funderade efter misslyckandet på att sluta tävla eller bli en svikthoppare vid olympiska spelen 2016 i Rio de Janeiro. Han sade att ”jag bestämt redan innan London 2012 att det skulle vara mina sista olympiska spel på grund av alla skador och att jag inte såg någon bättring. Men nu vet jag att jag aldrig vill missa några olympiska spel igen. Oavsett om det är på svikten eller i media kommer jag vara i Rio.” Han fortsatte: ”Att komma på trettonde plats och missa med en plats är väldigt tufft. Hade jag kommit på artonde plats hade det varit lätt att säga att 'nåväl, jag hade ingen chans'. Det skulle alltid bli en tuff kamp. Jag kommer alltid vara en olympisk mästare.”Mitcham vann en guldmedalj vid Samväldesspelen 2014 i 10 meter par och två silvermedaljer. Dessa var hans sista sportsliga framgångar. I början av 2016 tillkännagav han att han inte skulle delta i Riospelen utan fokusera på sin karriär i media och underhållning.
Sedan OS-guldet 2008, med den högsta uppmätta poängen för ett enskilt hopp i de olympiska spelens historia, har Mitcham varit en framträdande medieprofil. Efter OS-guldet trycktes han på ett av Australiens frimärken, och 2012 släppte han sin självbiografi, Twists and Turns. Efter de olympiska spelen har han bland annat spelat i kabaréer och musikaler. Under en skadeperiod 2010 lärde han sig att spela ukulele, och laddade upp några videor på sig själv på youtube när han spelade ukulele i den olympiska byn vid OS 2012. Efter dessa framträdanden blev han från och till inbjuden att uppträda vid olika kabaréer och festivaler; han blev först inbjuden att framträda av Jeremy Brennan som driver Slide Cabaret i Sydney, vilket därpå ledde till att han bland annat fick framträda vid den avslutande galan vid Melbourne Cabaret Festival 2013. Producenterna vid festivalen imponerades av hans framträdande, och föreslog att hans självbiografi borde göras om till en show. Så skedde, och efter en framgångsrik crowdfundingkampanj blev showen till i form av en blandning mellan sång, monologer och komedi. Den hade sin premiär 2014 vid Perth Fringe World Festival, och har därefter turnerat runtom i Australien. 2015 visades den upp vid Sydney Gay & Lesbian Mardi Gras. 2015 tävlade han även i den australiska upplagan av Dancing with the Stars. Han och hans partner Masha Belash slutade på en andra plats, efter Emma Freedman och Aric Yegudkin.Under 2017 inledde Mitcham en karriär som smyckesformgivare, i samarbete med smyckestillverkarna Affinity Diamonds, för deras kollektion H&H Collection. Kollektionen togs specifikt fram efter att Australien i en folkomröstning röstat ja till samkönat äktenskap, och är just framtagen för samkönade par.
Mitcham föddes 2 mars 1988 i Brisbane, Australien, men bor och tränar i Sydney. Han uppfostrades av sin moder, som under uppväxten hade alkoholproblem, har aldrig träffat sin far. Han har studerat mandarin vid universitetet i Queensland och studerade mellan 2009 och 2010 för en kandidatexamen vid universitetet i Sydney.2008 kom han öppet ut som homosexuell i tidningen The Sydney Morning Herald, när de profilerade favoriter att vinna medaljer inför de olympiska spelen. Under OS 2008 och i mars 2009 framträdde han även på omslaget till den internationella homosexuellt inriktade tidningen The Advocate, samt på omslaget till den australiska homosexuellt inriktade tidningen DNA. Detta föranledde att han ledde 2009 års Sydney Gay & Lesbian Mardi Gras, en prideparad som besöktes av ungefär 300 000 besökare.Hans läggning väckte uppmärksamhet i Australien eftersom reportrar trodde att han var den första öppet homosexuelle olympiern från Australien. Det framkom dock senare att den australiska simhopparen Mathew Helm, som vann silver i simhopp vid olympiska sommarspelen 2004, hade kommit ut kort innan OS startade 2008. Utöver dessa två har även Ji Wallace, som vann silver i trampolin vid olympiska sommarspelen 2000, deltagit i OS, men han kom ut först efter spelen. Innan han vann på 10-meterssvikten rapporterades han vara en av bara elva öppet homosexuella idrottare under olympiska spelen 2008, av totalt 11 028 idrottare från 204 länder. Han var ambassadör för Gay Games 2010 i Köln och läste upp en ed vid inledningsceremonin.När han ombetts kommentera sin läggning konstaterade han att "jag inte ser läggningen som något som påverkar mina tankar, åsikter eller uppfattning av någon, vare sig de är homosexuella, straighta, bisexuella, transsexuella, experimentella. Jag ser det som en väldigt opåverkande faktor hos folk." Han har även sagt att han fick många brev från homosexuella tonåringar efter spelen, "vilket var väldigt trevligt och gjorde en verkligen ödmjuk". 2009 och 2010 utsågs han av läsare av samesame.com.au till en av Australiens 25 mest inflytelserika homosexuella personer.
I sin självbiografi från 2012 skildrar Mitcham hur han, trots sina framgångar, under lång tid lidit av depression och självskadebeteende, samt ett beroende av alkohol och droger som crystal meth. Han konstaterar där att även om han inte vann något guld vid OS 2012 i London var hans största bedrift att besegra sin fysiska och själsliga smärta, och bli fri från droger för att kunna delta i spelen.Mitcham är tillsammans med Lachlan Fletcher sedan 2006.
Trots sina framgångar hade Mitcham det under sin karriär svårt att få sponsorer. I en ledare i The Advocate frågade sig skribenten: "vad ska en kille göra när han har guldet, berömmelsen, mannen, men inga stora stöd?" Han själv konstaterade att det förmodligen kostade honom sponsorer att komma ut som homosexuell. Hans vän Alex Croak sade att "det kanske inte var så klokt av honom att komma ut. Jag är inte en expert på marknadsföring och vet inte vad företag letar efter, men kanske var det skadande då det är en risk för företag att ta."
2009 fick han till slut det australiska telekommunikationsbolaget Telstra som sponsor. I mars 2010 tillkännagavs Mitcham som Funky Trunks nya ansikte och framträdde på reklamkampanjer över hela Australien, Europa och USA i och med att märket snabbt spred sig internationellt. Han har även varit en talesman och "simklädesambassadör" för märket.

Maxtaxa inom skolbarnsomsorgen och förskoleverksamheten infördes i Sverige 1 januari 2002 och innebar en subvention av avgiftsbelagda offentliga tjänster inom barnomsorgen och förskolan genom ett avgiftstak, en så kallad maxtaxa. Reformen lanserades av socialdemokraternas partiledare Göran Persson under valrörelsen 1998. Året därpå lämnades departementsserie 1999:53 till det skolpolitiskt ansvariga statsrådet Ingegerd Wärnersson.
Reformen om en maxtaxa inom skolbarnsomsorgen och förskoleverksamheten ingick som en del i ett större reformpaket uttryckt i regeringsproposition 1999/00:129, Maxtaxa och allmän förskola m.m.. Målet var att på sikt skapa en allmän förskola utan avgifter.
Sverige är ett utvecklat välfärdssamhälle med en historiskt omfattande fördelningspolitik vars målsättning har varit att utjämna människors skilda förutsättningar i livet. I detta har möjligheten till utbildning och tillgång till arbete varit en viktig del. I och med den stora utbyggnaden av skolbarnsomsorgen och förskoleverksamheten som genomfördes i mitten av 1990-talet, till följd av att Sveriges riksdag genom lag fastställt att barnomsorg måste finnas tillgängligt för barn till föräldrar som arbetar, studerar eller om barnet har behov av det, ökade tillströmningen av barn till verksamheten dramatiskt. Avgiften för den utbyggda servicen låg inom den kommunala kompetensen att besluta om, varför avgifterna för barnomsorgen och förskolan kom att bli allt högre med en stor mellankommunal variation; avgiften var avhängig i vilken kommun servicen konsumerades.
Regeringsförklaringen från 1996 angav att det livslånga lärandet skulle bli verklighet. I och med propositionen 1997/98:93 Läroplan för förskolan, där diskussionen om en allmän förskola startade på nytt, lyftes frågan om avgifterna upp på dagordningen. Regeringen konstaterade i propositionen att det fanns stora variationer mellan kommunernas avgiftsuttag, att de flesta kommuner använde sig av ett inkomstrelaterat avgiftssystem, samt att det förekommer att avgifterna för servicen var tidsrelaterad. Regeringen beskrev avgifternas storlek som intressanta att analysera utifrån perspektivet hur dessa påverkar nyttjandet av den offentliga servicen och hur det påverkar den pedagogiska verksamheten.År 1999 genomförde Statens skolverk en kartläggning av hur avgifterna föll ut i olika kommuner runtom i Sverige. Granskningen visade att en tvåbarnsfamilj med normal inkomst kunde få betala mellan 0 kronor och 4 200 kronor per månad för full barnomsorgstäckning under arbetsveckorna beroende på i vilken kommun den avgiftsbelagda offentliga servicen konsumerades. På grund av avgifterna valde många bort verksamheten vilket föll i illa samklang med de refomer som syftat till att öka de pedagogiska ambitionerna inom barnomsorgen, något som innebär att barn får olika förutsättningar att klara sig senare inom skolan. Regeringen angav reformen som ett steg mot att all verksamhet skall vara "avgiftsfri samt tillgänglig och likvärdig för alla". Mot denna bakgrund uppstår propositionen Maxtaxa och allmän förskola m.m. och de första stegen mot en allmän och avgiftsfri förskola togs.
Den 13 april 1999 inrättade regeringen en arbetsgrupp som hade till uppgift att utarbeta ett förslag till maxtaxa inom förskoleverksamheten och skolbarnsomsorgen och allmän förskola. Arbetsgruppen bestod av sakkunniga från Utbildningsdepartementet, Finansdepartementet och Näringsdepartementet som skyndsamt skulle utreda reformen för att redovisa slutsatserna senast i september samma år.Arbetsgruppens direktiv bestod av fyra delar. För det första: att utreda konsekvenserna av ett införande av en maxtaxa ur ett barnperspektiv, att belysa de fördelningspolitiska och kommunalekonomiska aspekterna av reformen samt effekterna på sysselsättningen vid ett stegvist genomförande av reformen. För det andra: att utarbeta förslaget inom angivna budgetramar och de av regeringe uttalade önskade avgiftstaken, att maxtaxan bör vara frivillig för kommunerna men att tillhandahållandet av den allmänna förskolan bör utformas som en skyldighet, samt att arbetslösa skall erhålla rätten att nyttja förskoleverksamhet. För det tredje: att lämna förslag på hur kommunerna skall kompeseras ekonomiskt i ett för staten och kommunerna enkelt system. För det fjärde: att lämna förslag på hur uppföljningen av reformen skall genomföras i avseende på kvalité, kommunernas ekonomi, fördelningspolitik och sysselsättning.Vad gäller maxtaxan föreslog arbetsgruppen regeringen ett införande av maxtaxa i skolbarnsomsorgen och förskoleverksamheten. Avgiften skulle också reduceras för var barn som konsumerade tjänsten: enligt förslaget skulle avgifterna för det första barnet maximalt ligga på 500 kronor per barn och månad för barn i skolbarnsomsorgen och på 700 kronor per barn och månad för barn inom förskoleverksamheten. För barn nummer två föreslogs avgiften hamna på 300 kronor respektive 500 kronor, och för barn nummer tre på 150 kronor respektive 300 kronor. Vidare föreslås att det införs en allmän förskola som skall omfatta minst 525 timmar per år som är avgiftsfri.
Den 25 maj 2000 presenterade regeringen sin proposition Maxtaxa och allmän förskola m.m. som hade fyra överordnade mål:
Påverka sysselsättningsgraden och arbetskraftsutbudet.Redan 1996 hade regeringen deklarerat utbildningspolitiska målet om att det livslånga lärandet skulle omfatta alla och verka som en konkurrenshöjande fördel för Sverige som nation jämte omvärlden; kompetens blir ett konkurrensmedel som garanteras genom en hög kvalité i hela utbildningsledet, och ingen skulle bli utestängd.
Åsikten från regeringen var att maxtaxan var en tillväxtreform som syftade till att förstärka köpkraften hos hushåll med barn, men även att barn till arbetslösa inte utestängs från det pedagogiska arbetet som finns inom barnomsorgen. Argumenten för en maxtaxa var även att undvika att den pedagogiska verksamheten skulle bli allt för uppsplittrad. De tidsrelaterade taxorna innebar att föräldrar med små marginaler inte tillät sina barn att delta fullt ut i aktiviteterna på grund av att de inte hade råd. I propositionen framhålls förskoleverksamhetens sörjande och pedagogiska ansvar för det enskilda barnets utveckling och lärande, och vikten att stärka kopplingen till det övriga utbildningssystemet. Barnomsorgen menar regeringen borde bli en del av den generella välfärden som exempelvis skolan och sjukvården.I propositionen föreslår regeringen ett införande av en maxtaxa i skolbarnsomsorgen och förskoleverksamheten. Avgiften skulle bli i enlighet med arbetsgruppens förslag om en reduktion för var barn som konsumerade tjänsten men avgiften lades på en högre nivå. Enligt propositionen skulle avgifterna för det första barnet maximalt ligga på 760 kronor per barn och månad för barn i skolbarnsomsorgen och på 1 140 kronor per barn och månad för barn inom förskoleverksamheten. För barn nummer två föreslogs avgiften hamna på 380 kronor respektive 760 kronor, och för barn nummer tre på 380 kronor respektive 380 kronor. Det fjärde barnet blev enligt propositionen avgiftsfritt.Regeringens mål med reformen var att ingen skulle förlora på att maxtaxan införs varför bland annat en fortsatt tidsreglering av taxorna, avgiftsnedsättningar, flerbarnsrabatter och nolltaxa fortsatt skulle vara tillåten. Reformen var tänkt att garantera ett tak för vad avgiften maximalt fick bli och kommunerna kompenseras ekonomiskt genom statsbidrag.
Till departementsserien som utgör grunden för propositionen inkom totalt 116 svar; 80 stycken yttranden från 86 stycken hemställda remissinstanser och 36 stycken spontana yttranden. Remissinstanserna bestod av enskilda kommuner, statliga myndigheter såsom Arbetsmarknadsstyrelsen (AMS), Riksrevisionsverket (RRV), Ekonomistyrningsverket (ESV) med flera, fackliga organisationer såsom Landsorganisationen i Sverige (LO), Tjänstemännens Centralorganisation (TCO), Lärarnas Riksförbund (LR) med flera, och övrigt såsom Svenska kyrkan, Riksförbundet Hem och Skola, Svenska Arbetsgivareföreningen (SAF, nuvarande Svenskt Näringsliv).Överlag mottogs förslaget från arbetsgruppen positivt av det stora flertalet remissinstanser. Nära samtliga remissinstanser var positiva till de delar som rörde allmän förskola och att arbetssökandes barn skulle beredas plats inom verksamheten, men när det kom till maxtaxan fanns det något fler kritiska synpunkter, dock med flertalet positiva. Exempelvis LO, Svenska kommunförbundet och Statens skolverk tillstyrke reformen och menade att reformen skulle innebära att barn i familjer med små marginaler kommer att kunna tillgodogöra sig barnomsorgen och att den riktade reformen mot barnfamiljer kan stärka valfriheten för föräldrarna. Reformen avstyrks emellertid av Nacka kommun och Järfälla kommun som menar att den skulle innebära negativa ekonomiska konsekvenser. Kritik kom också från RRV och ESV på grund av vad de menade var brister i utredningen kring de kommunekonomiska konsekvenserna.Bland annat Svenska kommunförbundet tog i sitt remissvar upp frågan om det kommunala självstyret och tillstyrkte vikten att reformen skulle vara frivillig att genomföra men att det i praktiken kommer att bli svårt att stå utanför. RFV och Socialstyrelsen menade att reformen fördelningspolitisk inte är nog träffsäker eftersom ett flertal av dem som ligger under taket på 700 kronor är ensamstående föräldrar varför ett lägre tak för dessa bör diskuteras. De fackliga organisationerna lyfte kritik att avgiftsnivåerna kunde skapa höga trösklar i övergången från arbeslöshet till arbete eller från deltid till heltid. SAF såg en fara i att reformen kunde medföra att kommuner tvingades höja kommunalskatten.
Utbildningsutskottets betänkande 2000/01:UbU5 behandlar proposition 1999/00:129 och frågan om maxtaxan under rubriken Maxtaxa inom förskoleverksamhet och skolbarnsomsorg. Utskottets majoritet bestående av socialdemokraterna (s), vänsterpartiet (v) och miljöpartiet (mp) tillstyrkte regeringens proposition och menade angående maxtaxan att låga och enhetliga avgifter kommer medföra att barns närvarotider blir mindre splittrade, något som skulle underlätta den pedagogiska verksamheten, samt att lägre avgifter kommer innebära betydande ekonomiska lättnader för barnfamiljer och att procenttaken för vad varje familj är tvungen att betala även ger att de med de lägsta inkomsterna får del av reformen.
I frågan om maxtaxa inkom endast de borgerliga partierna med motioner. I en flerpartimotion (1999/2000:Ub43) av Moderata samlingspartiet (m), Kristdemokraterna (kd), Centerpartiet (c) och Folkpartiet liberalerna (fp) yrkade partierna avslag på förslaget om maxtaxa, som de menar är ett orättvist förslag, med ett tvång mot föräldrarna som innebär att de måste välja en viss form av barnomsorg. Partierna hänvisar också till det kommunala självstyret som de menar kringskärs med förslaget samt att kvalitén i verksamheten och kommunens övriga verksamhet äventyras. Partierna föreslår istället ett barnomsorgskonto på 40 000 kronor per barn som skall syfta till valfrihet för föräldrarna som därför kan välja barnomsorg, gå ner i arbetstid eller vara helt hemma med barnen. Partierna föreslår även en avdragsrätt för kostnadsstyrkt barnomsorg på 50 000 kronor per barn och år.
Partierna bakom flerpartimotionen inkom med en gemensam reservation i frågan om maxtaxa. Partierna menar att förslaget är ofullständigt och lämnar frågor om finansieringen obesvarade genom att den inte ger svar på hur en ökad efterfrågan skall hanteras. Vidare menar partierna att den är orättvis och har en sned fördelningspolitisk profil eftersom den endast ger en marginell förbättring för familjer med låga inkomster men ger en betydande ekonomisk lättnad till familjer med höga inkomster. Partierna anser därtill att reformen är ett ingrepp i den kommunala självstyrelsen och äventyrar kvalitén inom den kommunala verksamheten. Genom reservationen pläderar de att riksdagen skall bifalla motion 1999/2000:Ub43.
Fredagen den 24 november 2000 sammanträdde riksdagen till beslut i frågan om proposition 1999/00:129 som hade slutdebatterats dagen innan. Vid voteringen utföll 170 röster för utskottet hemställan mot 140 för reservationen i frågan om maxtaxa inom barnomsorgen.
Ansvaret för utvärderingen av maxtaxa inom skolbarnsomsorgen och förskolan ankom på Statens skolverk att utreda. I utredningen som presenterades i rapporten Fem år med maxtaxa framställs fyra fokusområden för utvärderingen: (1) ökad tillgänglighet, (2) förbättrad möjlighet till pedagogisk verksamhet, (3) ekonomisk standradhöjning för barnfamiljer och (4) att påverka sysselsättningsgraden och arbetskraftsutbudet.
I rapporten från Statens skolverk konstateras att reformen inneburit en högre utbyggnadstakt av förskolor och fritidshem mellan åren 2001 och 2006, men främst under åren 2001 och 2002. Däremot verkar maxtaxan inte haft någon större påverkan på närvarotiden och även om närvarotiden för barn till föräldralediga och arbetslösa ökat menar Skolverket i rapporten att det beror på den ökade tillgängligheten snarare än avgiftssystemet.Skolverket är av uppfattningen att reformen sammantaget utifrån ett tillgänglighetsperspektiv är lyckad men har också inneburit försämrad tillgänglighet till fritidshem för barn till arbetslösa och föräldralediga, som 2006 låg på samma nivå som 1995.
Skolverket menar att det inte går att bedöma den förbättrade möjligheten till pedagogisk verksamhet endast utifrån att en maxtaxa har införts. Maxtaxan har inneburit en nästan fullt utbyggd förskoleverksamhet men att intentionerna i skollag och läroplan är viktiga att beakta och är oberoende av en maxtaxa.
Skolverket konstaterar att de som tidigare hade högst avgifter har tjänat mest på reformen men menar samtidigt att konsumtionsutrymmet för nästan alla barnfamiljer märkbart ökat där endast en del utgörs av införandet av maxtaxan; höjd disponibel inkomst, lägre skatt, höjt barnbidrag och höjda reallöner anges som andra faktorer. Skolverket gör därför bedömningen att reformen har haft avsedd verkan vad gäller barnfamiljernas ekonomiska situation.
Maxtaxans påverkan på sysselsättningen och arbetskraftsutbudet bedöms som obefintliga av Skolverket efter att ha tagit del av statistik från Institutet för arbetsmarknadspolitik. Skolverket menar att en trolig förklaring beror på att ur perspektivet sysselsättning och arbetskraftsutbud var förskoleverksamheten och skolbarnsomsorgen fullgott utbyggd.
Departementsserie 1999:53 (1999). ”Till statsrådet Ingegerd Wärnersson”. Utbildningsdepartementet. Arkiverad från originalet den 15 juli 2014. https://web.archive.org/web/20140715172224/http://www.regeringen.se/content/1/c6/02/51/45/939b5fa2.pdf. Läst 24 augusti 2011. 
”Regeringsförklaring 17 september 1996”. Utrikesdepartementet. 1996. http://www.ud.se/content/1/c6/01/14/59/3903a8d0.pdf. 
Regeringsproposition 1997/98:93 (1998). ”Läroplan för förskolan”. Utbildningsutskottet. http://www.regeringen.se/content/1/c6/02/51/73/44c5e9e0.pdf. 
Regeringsproposition 1999/00:129 (2000). ”Maxtaxa och allmän förskola m.m.”. Utbildningsutskottet. http://www.regeringen.se/content/1/c4/27/36/7633ea63.pdf. 
Riksdagens snabbprotokoll, protokoll 2000/01:33 (2000). ”Kammarens protokoll”. Riksdagen. http://www.riksdagen.se/Webbnav/index.aspx?bet=2000/01:33&nid=101. 
Skolverket, Rapport 294 (2007). ”Fem år med maxtaxa: Uppföljning av reformen Maxtaxa och allmän förskola m.m.”. Skolverket. Arkiverad från originalet den 13 oktober 2011. https://web.archive.org/web/20111013024944/http://www.skolverket.se/2.3894/publicerat/2.5006?_xurl_=http%3A%2F%2Fwww4.skolverket.se%3A8080%2Fwtpub%2Fws%2Fskolbok%2Fwpubext%2Ftrycksak%2FRecord%3Fk%3D1706. Läst 24 augusti 2011. 
Utskottsbetänkande 2000/01:UbU5 (2000). ”Maxtaxa och allmän förskola m.m.”. Utbildningsdepartementet. http://www.riksdagen.se/Webbnav/index.aspx?nid=37&dok_id=GO01UbU5.
Forskning kring medeltidens mat försöker beskriva livsmedel, matlagningsmetoder och matvanor som förekom i europeiska samhällen under medeltiden, en period som sträcker sig från cirka år 400 e.Kr. till 1500 e.Kr. Under denna period etablerades många nya vanor inom kosthållning och matlagning över hela Europa och många av dessa blev en grund för de moderna europeiska köken. Transport och kommunikation var betydligt långsammare än idag, vilket omöjliggjorde eller fördyrade import av flera typer av mat. De välbärgade kunde emellertid låta sina matvanor påverkas av importerade recept och råvaror, och successivt spred sig främmande kulturers matvanor även till de lägre klasserna.
Medeltiden var en period då missväxt och svält var vanligt och klasskillnader upprätthölls ofta brutalt. Vid senmedeltiden stiftades ofta överflödsförordningar, lagar som reglerade i vilken mån varje samhällsklass fick markera sin status, med exempelvis kläder och mat. Sociala och medicinska normer kunde också diktera att den arbetande befolkningens mat skulle vara mindre förfinad än elitens kost. Logiken bakom detta var att grovt arbete krävde grov mat och att detta var en gudagiven ordning.
Bröd var det vanligaste livsmedlet i alla samhällsklasser och fanns med vid så gott som varje måltid. Spannmålen dominerade även i form av gröt, välling och pasta. Soppor, grytor och stuvningar var de vanligaste rätterna och ingredienser som användes över hela Europa var mandlar, oftast i form av mandelmjölk, verjus (den sura saften av omogna druvor), vin och vinäger, gärna kombinerat med socker eller honung för dem som hade råd. Fläsk och kyckling förekom i alla regioner och man åt stora mängder sill och torsk, särskilt i norr.
Under medeltiden intogs vanligen två måltider per dag; middag någon gång mellan klockan 10:00 och 14:00 och kvällsmål sent på eftermiddagen eller kvällen. Systemet med två måltider förblev stabilt under senmedeltiden. Mellanmål var vanliga, men var också en fråga om social status eftersom de som inte behövde utföra kroppsarbete kunde avstå från dem. Frukost var något som adel, präster och medlemmar av religiösa ordnar undvek eftersom det ansågs syndigt att bryta nattens fasta för tidigt på dagen. Av praktiska skäl åt arbetsklassen ett morgonmål och det var även tolererat att barn, kvinnor och äldre gjorde det. Sena måltider (reresoper, av occitanska rèire-sopar "sent kvällsmål") med åtskilliga mängder alkohol ansågs osedliga. Dessa sena måltider blev ofta förknippade med syndiga förehavanden som hasardspel, grova skämt och oanständigt flörtande. Mindre mellanmål var vanliga (trots att även de ansågs opassande av den tidens moralister) och arbetare kunde få tillägg av sina arbetsgivare för att köpa en mindre matbit att äta på raster.
Under senare delen av medeltiden fanns en tendens att i viss mån försöka undkomma den stränga kollektivism som genomsyrade perioden. Måltiden var en social händelse, precis som alla andra aspekter av medeltida livsföring. Hela hushållet, inklusive tjänare, skulle äta tillsammans. Att dra sig undan för att äta på egen hand eller med en eller två nära vänner ansågs slösaktigt och snudd på misstänkt i en värld där alla i samhället var beroende av varandra för att överleva. På 1200-talet rådde exempelvis den engelske biskopen av Lincoln Robert Grosseteste grevinnan av Lincoln att "förbjuda middag och kvällsmål utanför matsalen, i hemliga och privata gemak, för detta leder till slöseri och ger ingen ära åt herre eller fru." Han rådde också grevinnan att hålla ögonen på tjänarna så att de inte smet iväg med matrester för att avnjuta dem sent på kvällen istället för att skänka dem till fattiga som allmosor.
Det finns beskrivningar av bordsskick vid större banketter under senmedeltiden, men betydligt färre återgivningar av hur eliten intog vardagsmål eller hur allmogen och de fattiga åt sin mat. Man kan dock utgå från att det inte förekom utsvävningar som flerrättersmiddagar, kryddor och handtvätt i parfymerat vatten i enklare hem. I rika hushåll försågs gäster med vatten och rena linnehanddukar före och efter måltiden så att de kunde tvätta händerna. Sociala normer gjorde det svårt för kvinnor att upprätthålla den stereotypa bilden av att vara nätta och rena medan de avnjöt en storslagen måltid, och det var vanligt för värdens fru att äta i enskilt rum med sitt följe. Hon kunde efter att ha avklarat huvudsaken av det praktiska ätandet ansluta sig till gästerna lagom till desserten. Överlag var de högre ståndens fina tillställningar ett rent manligt nöje och det var ovanligt att andra än mycket högt stående gäster tog med sig sina fruar. Den sociala hierarkin bekräftades genom bordsskicket där de av lägre rang skulle hjälpa dem av högre rang, där yngre skulle hjälpa äldre, och där män skulle bespara kvinnor risken att befläcka kläder och rykte genom att hantera mat på ett okvinnligt sätt. Delade dryckeskärl var vanligt även vid viktiga banketter för alla utom de mest ansedda som satt vid värdens bord. Likaså förväntades det att man skulle bryta bröd och skära upp kött åt sina bordsgäster.Mat serverades för det mesta på tallrikar eller direkt ur kokkärlen och de ätande tog sin portion från serveringsfaten och placerade på en egen tallrik med hjälp av skedar eller med händerna. Genom större delen av medeltiden och långt in på 1600-talet bestod tallrikar av några dagar gammalt bröd av lägre kvalitet som skars till vid bordet, alternativt av trä eller tenn. I fattigare hushåll åt man ofta maten direkt från bordet, som ofta kunde ha fördjupningar för mat. Knivar användes för att skära med eller för att ta salt ur de gemensamma saltkaren, och gäster förväntades ha med en egen kniv; enbart högt ärade gäster försågs med en kniv av värden. Gafflar användes inte i Europa i någon större utsträckning förrän fram emot 1700-talet och under renässansen endast i Italien. Synen på gaffeln som bestick under högmedeltiden illustreras väl av reaktionerna på den bysantinska prinsessan Teodora Doukainas bordsskick. Hon gifte sig 1075 med Domenico Selvo, dogen av Venedig, men orsakade skandal bland venetianerna genom att låta sin mat skäras upp av hennes eunucker och sedan äta den med en gyllene gaffel. Denna nymodighet uppfattades som så skamlöst högfärdig att biskopen av Ostia, Peter Damian, senare hänvisade till den utländska gemålen som "...den venetianske dogens fru vars kropp efter hennes delikata excess helt ruttnade bort."
All medeltida matlagning skedde med hjälp av eld, (spisar blev inte vanliga förrän på 1800-talet) och alla kockar var tvungna att behärska konsten att laga mat över öppen eld. Ugnar var vanliga, men de var dyra att bygga och fanns bara i större hushåll och bagerier. Det var vanligt att samhällen gemensamt ägde ugnar för att försäkra sig om att den livsviktiga brödbakningen var tillgänglig för alla. Det fanns även mindre, flyttbara ugnar som kunde fyllas med mat och sedan täckas med glödande kol eller het aska, och även större ugnar på hjul varifrån man kunde sälja pajer och andra bakverk i medeltida städer. För de flesta människor lagades mat mestadels i enklare grytor eftersom det var det mest bränsleeffektiva sättet att laga mat och på det viset gick man heller inte miste om näringsrikt kokspad. Maten under medeltiden var ofta betydligt fetare än idag, i alla fall för dem som hade råd. Det ansågs inte vara ett hälsoproblem; kroppen behövde fettreserver, eftersom många arbetade hårt och bostäderna vara kalla och dragiga. Kroppsidealen var också annorlunda; var man rik skulle man gärna visa upp det med lite hull (särskilt bland män) och det var i allmänhet bara de mycket fattiga eller sjuka som var smala.Den dominerande uppfattningen inom den västerländska gastronomin idag är att sött och salt endast med få undantag bör blandas, ett ideal som uppstod först i det franska hovköken under sent 1600-tal. På medeltiden kunde frukt utan problem kombineras med kött, fisk och ägg. Ett recept på Tart de brymlen, en sorts fiskpaj från receptsamlingen Forme of Cury från sent 1300-tal, innehåller en blandning av fikon, russin, äpplen, päron och fisk (lax, ungtorsk eller kolja) med urkärnade plommon under pajskalet. Det ansågs viktigare att rätten passade in på den dåtida uppfattningen om korrekt medicin och kostlära som grundade sig på humoralpatologi. Detta innebar att mat behövde balanseras med andra ingredienser och råvaror beroende på hur dess inneboende natur uppfattades. Till exempel ansågs fisk vara väldigt kall och fuktig och skulle därför tillagas på ett sätt som värmde och torkade ut, som stekning eller bakning i ugn och helst smaksättas med heta och torra kryddor; nötkött ansågs vara kallt och fuktigt och skulle därför helst kokas; fläsk var varmt och fuktigt och skulle därför grillas eller bakas. I några receptsamlingar anges alternativ till råvaror där humorala egenskaper ansågs viktigare än snarlikhet i smak. I ett recept på kvittenpaj anges kål som ett fullgott alternativ, och i ett annat likställs rovor med päron.
I de flesta hushåll lagade man mat över en öppen eldstad i mitten av bostaden för att utnyttja värmen från elden så effektivt som möjligt. Detta upplägg var vanligt även i större och rikare hushåll större delen av medeltiden. Mot senmedeltiden utvecklades successivt ett separat kök, först genom att eldstaden flyttades in mot väggen och senare genom att det placerades i en fristående byggnad som hängde samman med huvudbyggnaden genom en överbyggd gångväg eller arkad. På så vis kunde man undvika rök och matos och det minimerade också risken för att en eldsvåda skulle kunna sprida sig från de många eldstäderna i storköken.
Många grundläggande varianter av moderna köksredskap, som stekpannor, grytor, kastruller och våffeljärn, fanns redan på medeltiden, även om många av dem var för dyra för det genomsnittliga hushållet. En stor variation av spett fanns som kunde användas för att tillaga allt från späda vaktlar till hela oxar. Det fanns även upphängningsanordningar med justerbara krokar på vilka grytor kunde hängas för att underlätta arbetet att snabbt ta bort grytor som höll på att brännas vid eller koka över. Redskapen hölls ofta över en öppen eld eller på ett stativ direkt över glöden. Det fanns även en mängd olika sorters knivar, slevar och rivjärn. I rika hushåll var ett av de vanligaste redskapen morteln och silen (oftast av tyg) eftersom många recept krävde att råvarorna skulle finhackas, silas och kryddas antingen före eller efter tillagning – näringen i finfördelad mat ansågs kroppen lätt kunna ta upp. Det gav också skickliga kockar en möjlighet att forma maten i diverse fantasifulla former. Ett typiskt tillvägagångssätt var att flå och rensa ett djur, mala köttet och blanda det med kryddor och andra ingredienser och sen stoppa tillbaks det i sitt eget skinn, eller att forma det till ett helt annat djur.Köksbesättningen i de riktigt stora hoven som hölls av adel och monarker kunde ofta bestå av flera hundra personer: Bagare, våffelmakare, såsmakare, förrådsmästare, slaktare, skärare, mjölkpigor, hovmästare och otaliga kökspojkar. Vanliga hushåll klarade sig oftast på ved som kunde plockas från omgivande skog, medan storköken med jämna mellanrum var tvungna att organisera försörjningen av ved för att laga mat åt flera hundra personer. I Du fait du cuisine ("Om matlagning"), en avhandling om matlagning från 1500-talet, ger mäster Chiquart, chefskock till Amadeus VIII, hertig av Savojen, rekommendationer för en tvådagarsbankett. Inför en tvådagarsbankett råder Chiquart en chefskock att säkra minst 1000 vagnslaster "prima, torr ved" och en hel lada kol.
Konservering av mat hade inte ändrats mycket sedan antiken och det skedde inga större omvälvningar förrän konservburken uppfanns på 1800-talet. Tidigare hade det vanligaste sättet att konservera varit att utsätta livsmedel för väder och vind för att dra ut fukt och därigenom öka hållbarheten hos allt från säd till kött. Torkning av mat fungerade genom den drastiskt reducerade aktiviteten hos de vattenberoende mikroorganismer som orsakar förruttnelse. I varmare klimat gjordes detta främst genom att soltorka mat, medan man i kallare klimat, särskilt längs Norges kust, utsatte livsmedel för de starka vindar som ofta råder där (särskilt för framställningen av kabeljo), i ugnar, källare, vindar och ibland även i bostaden.
Att utsätta livsmedel för kemiska processer som rökning, saltning (i salt eller lake) eller konservering gjorde att den höll sig längre. De flesta av dessa metoder tillförde även nya smaker till maten. Rökning och saltning av boskap som slaktades sent på hösten var en vanlig strategi för att dels förse hushåll med kött över vintern, dels att slippa slösa foder på boskapen under de magra vintermånaderna. Smör var nästan alltid hårt saltat (5-10% salthalt) för att inte härskna för snart, något som gjorde att det även kunde säljas på export. Grönsaker, ägg och fisk lades ofta in i tätt packade krukor med saltlag som ofta även innehöll sura vätskor (citronsaft, verjus eller vinäger). En annan metod var att försegla maten i ett lager av socker eller honung genom att koka det i en sockerlag, som sedan maten förvarades i. Att uppmuntra jäsning var också vanligt; man gjorde alkoholhaltiga drycker av spannmål, frukt och druvor där alkoholen verkade desinficerande, även bakterier användes - mjölk syrades till filmjölk eller tillsats av löpe för ystning till ost som sen kunde lagras.
Den stora merparten av den europeiska befolkningen innan industrialiseringen levde i små byar på landsbygden eller i isolerade gårdar. Normen var självförsörjning och endast en liten andel av jordbruksproduktionen såldes på marknader eller exporterades. Större städer var undantag och behövde få sin försörjning från kringområden som stod i proportion till storleken på samhället och dess befolkningstäthet. En större stad kunde hålla sig med en stor variation av matinrättningar som vände sig till olika typer av sociala grupper. Fattigare stadsbor som var trångbodda saknade ofta tillgång till eldstad eller härd att laga mat på och många ägde inte ens husgeråden som var nödvändiga för grundläggande matlagning. I dessa fall var enda möjligheten att köpa färdiglagad mat. Småkrogar sålde färdig, varm mat, en tidig form av snabbmat, eller erbjöd sig att laga till råvaror som kunden tog med sig själv. Resande, till exempel pilgrimer på väg till heliga platser, använde sig ofta av yrkeskockar så att de slapp bära med sig proviant eller husgeråd. För de som hade råd fanns en rad olika specialister för olika typer av mat och tillbehör: osthandlare, pajbagare, såsmakare, rånmakare, etc. Rikare borgare som hade kök i hemmet kunde vid festligare tillfällen hyra in kockar och kökshjälp för att sammanställa en större bankett.Småkrogar i städer som riktade sig till arbetare eller fattiga sågs som vämjeliga och illa beryktade ställen av de högre klasserna, och även kockar i allmänhet hade ett dålig rykte. Geoffrey Chaucer's karaktär Hodge of Ware, kocken från London i Canterburysägnerna, beskrivs som en sjaskig månglare av oaptitlig mat medan den franske kardinalen Jacques de Vitrys predikningar från tidigt 1200-tal talar om att försäljare av tillagat kött var en ren hälsofara. Att kockar var oumbärliga var något som ibland erkändes och uppskattades, men man såg ned på dem eftersom de tjänade de mer grundläggande och primitiva mänskliga behov snarare än andlig bättring. Stereotypen av en kock i konst och litteratur var en hetlevrad man som ofta drack för mycket och bryskt försvarade sin kittel från snyltare, vare sig de var människor eller djur. Under tidigt 1400-tal satte den engelske munken John Lydgate ord på många av sina samtidas åsikter: "het eld och rök gör mången arg kock."
Uttrycket "vårt dagliga bröd" från Herrens bön var en mycket konkret verklighet under medeltiden. Den överväldigande majoriteten av kaloriintaget för alla, hög som låg, bestod i huvudsak av spannmål, oftast i form av bröd, gröt, välling och i mindre utsträckning pasta. De vanligaste sädesslagen var vete, råg, korn, hirs, bovete och havre. Ris var för de flesta en dyr importprodukt genom större delen av medeltiden. Vete var det vanligaste sädesslaget i Europa och ansågs också det mest näringsrika, men var ofta dyrare. Det fina, vita mjöl de flesta européer är vana vid idag var något som var reserverat för överklassen. Bönder och arbetare åt mestadels bröd gjort på betydligt grövre mjöl med högre fiberinnehåll. Vid sädesbrist och svält var det vanligt att dryga ut mjöl med billigare och mindre näringsrika matvaror som kastanjer, torkade baljväxter, ekollon, ormbunkar och en rad andra mer eller mindre matnyttiga vegetabilier.Brödets oumbärlighet som stapelvara innebar att bagare spelade en livsviktig roll i det medeltida samhället. Uppskattningar av dagligt brödintag brukar hamna på runt 1-1,5 kg per person. Bland de första gillen som grundades var bagarnas och lagar och förordningar antogs ofta för att se till att brödpriserna förblev stabila. I England stiftades 1266 The Assize of Bread and Ale ("förordningen för bröd och öl") som fastslog priser för bröd efter priserna på säd och bestämde även vikt och storlek för en standardlimpa. Bagarnas vinstmarginal var också fastslagen, men bagargillena lyckades ofta med stor framgång förändra villkoren. Londonbagarnas gille lyckades till exempel med att lägga till kostnader för allt från ved och salt till bagarfrun och till och med hus och hund. Eftersom bröd var så centralt i den medeltida kosten utdelades stränga straff mot de bagare som försökte lura sina kunder.
En av de vanligast förekommande rätterna, oavsett om det var en bankett eller vardagsmåltid, var soppor och såser som var avsedda att ätas genom att man doppade (eller soppade) brödbitar i skålarna för att suga upp innehållet. Andra mycket vanliga rätter var frumenty, en tjock vetegröt kokad i köttbuljong och ofta smaksatt med kryddor, och diverse grötar på många olika sorters spannmål. Dessa kunde ofta serveras som desserter eller rätter avsedda för sjuka om de kokades i mjölk eller mandelmjölk och sötades. Pajer med fyllningar av kött, ägg, grönsaker och frukt var vanliga över hela Europa, och likaså olika degknyten, munkar och liknande bakverk. Mot senmedeltiden blev kex, och särskilt rån, populära till efterrätten hos överklassen och förekom i ett otal varianter. Spannmål, antingen i form av smulat bröd eller mjöl, var också det vanligaste sättet att reda soppor och stuvningar, ofta i kombination med mandelmjölk.
Bröd användes till mer än att bara äta; även om trä eller metall (oftast tenn) användes för att tillverka tallrikar så var det långt in på 1500-talet vanligt att några dagar gammalt enklare och grövre bröd skars till en fyrkantig form och användes för att lägga upp maten på. Bröd användes också för att torka av knivar innan man skickade dem vidare till nästa middagsgäst eller när man skulle ta salt ur de gemensamma saltkaren. Erfaret tjänstefolk kunde använda tjocka brödskivor som grytlappar, skickligt dolda från kräsna middagsgästers oförsonliga blickar.
Även om de flesta måltider till största del bestod av spannmålsprodukter, var grönsaker som kål, betor, lök, vitlök, rovor och morötter mycket vanliga bland de lägre samhällsskikten. Medeltida kokböcker, som främst var avsedda för dem som hade råd med den typen av lyx, hade relativt få recept som innehöll grönsaker, och så gott som alla var någon form av tillbehör till kötträtter eller någon typ av potage. Morötter fanns i två olika varianter på medeltiden. En läckrare röd-lila sort och en lägre ansedd grön-gul. Den morot med orange färg som är vanligast idag odlades fram i Nederländerna först mot 1600-talet. Diverse baljväxter såsom kikärter, bondbönor och ärter var vanliga och viktiga proteinkällor. Med undantag för ärtor ansågs samtliga av den dåtida medicinvetenskapen vara onyttiga, till viss del på grund av att de orsakade gasbildning. Hur viktiga grönsaker kunde vara för vanligt folk framgår tydligt av källor. I delar av Tyskland på 1500-talet åt bönder surkål tre till fyra gånger om dagen.Frukt var vanligt förekommande och kunde serveras färsk, torkad eller konserverad, och var en populär ingrediens i en rad olika maträtter. Läkarvetenskapen avrådde från att äta rå frukt, eftersom man ansåg att deras humorala egenskaper var för kalla och fuktiga, och att de helst skulle tillagas på något sätt först. Eftersom både honung och socker var mycket dyrt, var det vanligt att använda frukter för att söta mat. De vanligaste frukterna i söder var citroner, suckatcitroner, bitterapelsiner (den söta varianten blev populär först flera hundra år senare), granatäpplen, kvitten och förstås druvor. Norrut var äpplen, päron, plommon, körsbär och smultron vanligare. Fikon och dadlar åts i hela Europa, men var förhållandevis dyra importvaror i norr.Vanliga och idag mycket grundläggande ingredienser i modern europeisk matlagning som potatis, kidneybönor, kakao, vanilj, tomat, chilipeppar och majs kom inte till Europa förrän efter upptäckten av Amerika och det tog lång tid för många av de nya grödorna att bli allmänt accepterade.
Mjölk var en viktig källa för djurprotein för dem som inte hade råd med kött eller fisk. Den kom främst från kor, men även getter och får var vanliga som mjölkdjur. Färsk mjölk konsumerades däremot inte av vuxna människor förutom som sjukmat och var främst något som förknippades med små barn och gamla. Fattiga vuxna drack ibland filmjölk eller vassle eller någon form av syrad mjölkprodukt blandad med vatten. Färsk mjölk var överhuvudtaget mer ovanligt än andra mjölkprodukter eftersom den tekniska utvecklingen inte nått det stadium där det var möjligt att bevara den någon längre tid. Mjölk kunde ibland användas i överklassens kök i stuvningar, men eftersom det var svårt att hålla sig med stora mängder av det så användes hellre mandelmjölk istället.Ost var ett långt viktigare livsmedel bland mjölkprodukterna, särskilt bland allmogen, och historiker har menat att det under vissa perioder kunde varit den enskilt viktigaste källan till djurprotein för de lägre klasserna. Det fanns en stor mängd olika typer av ostar, varav många ännu finns: nederländsk edamer, nordfransk brie, norditaliensk parmesan. Det fanns också ostar som gjordes på vassle, som ricotta, egentligen en biprodukt av tillverkning av hårdostar. Ost användes i matlagning för pajer och soppor, det senare särskilt populärt i tysktalande områden. Smör var en annan viktig mjölkprodukt som var särskilt vanlig i de delar av Nordeuropa som specialiserade sig på boskapsskötsel under senare delen av medeltiden, och då i synnerhet Nederländerna och södra Skandinavien. Medan andra delar av Europa främst använde olja, flott eller ister som matlagningsfett så var smöret mycket dominerande i dessa regioner. Det möjliggjorde en lukrativ export av smör från 1100-talet och framåt.
Den största andelen av köttet kom från husdjur, även om vilt var hett eftertraktat bland de som kunde få rättigheten att jaga. Nötkött var inte lika vanligt som idag eftersom nötkreatur krävde relativt stor arbetsinsats, betesmarker och foder, och oxar och kor var högt värderade som dragdjur och mjölkproducenter. Nötdjur slaktades först när de blivit uttjänta och var då inte särskilt aptitliga som kött. Fläsk var betydligt vanligare eftersom svin krävde mindre arbetsinsats och billigare foder. Tamsvin kunde springa fritt även i större samhällen och kunde matas med nästan vilket köksavfall som helst, och spädgris var en eftertraktad delikatess. Lamm och får var också vanligt, särskilt i områden med stor ullindustri. Till skillnad från de flesta i-länder idag åt man så gott som alla delar av ett djur, inklusive öron, svans, tunga och livmoder. Inälvor, urinblåsa och mage kunde användas till att göra korvskinn och liknande höljen, bland annat för att göra fantasirätter som stora jätteägg. Även djur som idag är ovanliga, som igelkott och jordpiggsvin, förekom i en del medeltida receptsamlingar.
En mängd olika fåglar tjänade som mat, inklusive svan, påfågel, vaktel, rapphöna, stork, trana, lärka och i princip alla typer av vildfåglar som kunde jagas. Svanar och påfåglar hölls ofta som husdjur men var begränsade till eliten och var prisade för sitt majestätiska yttre snarare än för god smak (båda fåglarna anses enhälligt vara nästintill oätliga av moderna gastronomer); de var båda mycket populära att servera som en entremet, en sorts prydnadsrätt som var gjord för att underhålla mer med utseende än smak. Gäss och ankor var sedan länge domesticerade, men var inte fullt lika vanliga som kyckling, fågelmotsvarigheten till det allestädes förekommande svinet. Underligt nog klassades den vitkindade gåsen inte som fågel eftersom den allmänna tron var att den utvecklades inuti havstulpaner istället för att lägga ägg som andra fåglar. Den ansågs därför vara tillåten som mat på fastedagar.Även om kött innehåller mer protein, var priset räknat i hur mycket energi man fick per kilo betydligt högre än för vegetabilisk mat. Kött kunde vara upp till fyra gånger dyrare än bröd. Detta innebar att fastedagar kunde innebära en synnerligen mager diet för dem, som inte hade råd med alternativ till kött, mjölk och ägg. Det var först efter att digerdöden i mitten på 1300-talet hade utplånat upp till hälften av den europeiska befolkningen som kött blev mer tillgängligt för gemene man. Den demografiska chock som följde på pandemin orsakade brist på arbetskraft, vilket betydde att lönerna steg. Stora åkerarealer övergavs också, eftersom det inte fanns tillräckligt med människor för fortsatt odling, och istället användes dessa som betesmark som ökade köttproduktionen markant.
Även om fisk inte hade samma status som kött, och ofta bara sågs som ett alternativ till kött på fastedagar, så var det en väsentlig del av många befolkningars kost. "Fisk" för den medeltida människan var även ett brett begrepp för allt som avvek från vanliga landlevande djur, inklusive marina däggdjur som valar. I denna kategori inkluderas även bäverns svans, på grund av att den hade vad som såg ut som fjäll och levde stora delar av sitt liv i vatten, och även den vitkindade gåsen, eftersom man inte visste vart den flyttade om vintrarna. Alla dessa djur ansågs som tillåten fastemat. Särskilt viktig var fisket av strömming, sill och torsk i Atlanten och Östersjön. Handeln med sill och strömming utgjorde stommen för stora delar av ekonomin i norra Europa och var en Hansans vanligaste handelsvaror; rökt sill som fiskats i Nordsjön kunde återfinnas på marknader så långt borta som Konstantinopel. Stora mängder fisk åts färsk och resten saltades, torkades eller röktes. Stockfisk, torsk som fläkts upp, spänts upp på en påle och sen hängts på tork var oerhört vanligt, även om tillagning kunde vara väldigt omständlig och krävde att man mörade fisken med en träklubba innan den lades i blöt för att sen tillagas. En stor mängd blötdjur (ostron, musslor och pilgrimsmusslor) åts av folk som bodde vid kusten och längs floder och färskvattenkräftor var populärt på fastedagar. I jämförelse med kött var fisk mycket dyrare för inlandsbefolkningen, särskilt i Centraleuropa. Färskvattenfisk som gädda, karp, braxen, abborre, nejonöga och forell var också vanliga.
Idag anses vatten vara en vanlig och neutral måltidsdryck. På medeltiden stod vatten betydligt lägre i rang på grund av oro över renhet, avrådan från dåtidens läkare och dess låga anseende. Alkoholhaltiga drycker var betydligt vanligare och ansågs nyttigare och bättre för matsmältningen än vatten. Alkoholinnehållet gjorde också att de höll sig bättre. Vin dracks dagligen av merparten av befolkningen i större delen av Frankrike och Sydeuropa där man odlade druvor. Längre norröver förblev det måltidsdrycken för den medelklass och adel som hade råd, och mycket ovanligare bland fattigare bönder och arbetare. Allmogedrycken i norr var främst öl. På grund av bristen på någon tillförlitlig konserveringsteknik för drycker vid den här tiden (särskilt innan humle blev vanligt), dracks det förhållandevis färskt. Det var därför grumligare och av lägre alkoholhalt än de flesta moderna ölsorter. Mjölk dracks inte vanligtvis av vuxna med undantag för de fattiga eller sjuka, och brukade vara förbehållet de mycket unga eller gamla, och då oftast i form av filmjölk eller vassle. Färsk mjölk var överlag mindre vanligt än andra mjölkprodukter eftersom den moderna kyl- och pastöriseringsteknik som krävs för att förhindra mjölk från att härskna inte uppfanns förrän på 1900-talet. Te och kaffe, båda utvunna ur växter som fanns i den Gamla världen, var populära i Ostasien och den muslimska världen under medeltiden. Dessa introducerades dock inte i Europa förrän under sent 1500-tal och tidigt 1600-tal.
Saft såväl som viner av ett otal frukter och bär var kända sen antikens Rom: cotignac på mispel eller kvitten, vin på granatäpple, mullbär, björnbär. Cider och must var särskilt vanligt i norr där äpplen och päron var vanligt förekommande. Många medeltida drycker har överlevt i modern tid, som prunellé, plommonvin som idag är bäst känt som slivovits, mullbärsvin och björnbärsvin. Många olika recept av mjöd har återfunnits, med eller utan alkohol, men mot senmedeltiden blev denna honungsbaserade dryck allt ovanligare som måltidsdryck och begränsades senare till en hälsodryck som läkare kunde rekommendera för diverse åkommor. Kumys, jäst häst- eller kamelmjölk, var känt i Europa, men var även den begränsad till medicinska ändamål. Mjöd har ofta framställts som något av en allmogedryck bland de slaviska folken, vilket är en sanning med modifikation. Mjöd hade stort symboliskt värde vid högtider som dop och bröllop samt när avtal slöts mellan hövdingar, kungar och adelsmän. Mjöd förblev en dyr produkt och hade i det medeltida Polen en status som var likställd med kryddor och utländska viner.
Vin var en av de vanligaste dryckerna och ansågs vara både nyttig och åtnjöt hög prestige. Enligt Galenus teorier om näringslära var det varmt och torrt (därav den moderna beskrivningen av viner som "torra"), något som dock skulle balanseras genom att man spädde med vatten. Till skillnad från vatten och öl, som ansågs kalla och fuktiga, ansågs måttliga mängder vin, särskilt rödvin, bland annat befrämja matsmältning, ge bra blod och öka livslusten. Kvaliteten på vin skilde sig markant beroende på lagring, druvsort och, allra främst, hur många gånger det pressades. Den första pressningen användes till de finaste och dyraste vinerna som dracks av överklassen. Den andra och i vissa fall tredje pressningen var av lägre kvalitet och hade mycket lägre alkoholhalt. Allmogen fick för det mesta nöja sig med ett billigt rosévin gjort på andra eller tredje pressningen, vilket betydde att det kunde drickas i stora mängder utan att man blev särskilt berusad. För de allra fattigaste människorna (eller de gudfruktigaste asketerna) var utspädd vinäger ofta det enda alternativet.Lagring av rödvin av hög kvalitet krävde specialkunskaper såväl som dyr utrustning och lagerutrymmen, och var därför dyrare. Att döma från de många råd som finns i medeltida skrifter om hur man kunde rädda vin som var på väg att surna till vinäger så måste lagring ha varit ett stort problem. Även om vinäger var en vanlig och populär ingrediens så fanns det en gräns för hur mycket man kunde ha användning av. I Le Viandier, en kokbok från sent 1300-tal finns flera metoder för hur man kan vända försurningsprocessen; att både se till att vinfaten var fyllda ända upp till kanten och att blanda i torkade och kokade druvkärnor ihop med askan av torkad och bränd jäst från produktion av vitt vin var effektivt mot bakterier, även om man inte förstod de bakomliggande kemiska processerna vid den tiden.Kryddat vin och glögg var inte bara populärt bland de rika utan ansågs även särskilt nyttigt av dåtida läkare. Vin sågs som en effektiv förmedlare av näringsämnen till alla delar av kroppen och tillsatsen av väldoftande exotiska kryddor ansågs öka dess välgörande egenskaper. Kryddade viner gjordes ofta på rött vin med en blandning av kryddor som ingefära, kardemumma, svartpeppar, paradiskorn, muskotnöt, nejlikor och socker. Dessa lades ner i en liten tygpåse som sen lades i blöt för att framställa hypocras, den medeltida termen för kryddat vin som fick sitt namn efter den västerländska läkekonstens grundare Hippokrates, och vid 1300-talet kunde färdiga blandningar med kryddor köpas av kryddhandlare.
Vin var den vanligaste måltidsdrycken i stora delar av Europa, men inte i de regioner där druvor inte kunde odlas. De som hade råd med det drack importerade viner, men även bland adeln i dessa områden dracks öl dagligen, särskilt mot slutet av medeltiden. I England, det som idag är Nederländerna och Belgien, norra Tyskland, Polen, Norden och Östeuropa drack man öl dagligen i så gott som alla samhällsklasser. Trots detta så innebar det stora inflytandet av vetenskapsmän från Arabien och länderna kring Medelhavet, att öl stod lågt i rang på näringsläran. För de flesta medeltida européer var det en enkel dryck i jämförelse med de vanliga dryckerna och ingredienserna i Sydeuropa, som vin, citrusfrukter och olivolja. Även synnerligen exotiska råvaror som kamelmjölk och gasellkött fick mer positiva omdömen i dåtida medicinska texter. Öl var ett acceptabelt alternativ och ansågs ha en rad negativa egenskaper. 1256 beskrev läkaren Aldobrandino av Siena öl med följande ord:
Ölets berusande effekt ansågs vara lägre än vin, men det medgavs också att det inte framkallade den "falska törst" som ofta associerades med vin. Även om det var mindre vanligt än i norr så dracks öl även i norra Frankrike och på Italiens fastland. I Le Menagier de Paris, en handbok i hushållning från 1300-talet, finns ett recept på godale (troligen ett direktlån från engelskans good ale; "gott öl") som gjordes på korn och dinkel, men utan humle. I England fanns det även varianter på så kallat poset ale som gjorde på varm mjölk och kallt öl och brakot, en form av kryddat öl som framställdes på samma sätt som hypocras.Att humle kunde användas för att smaksätta öl var känt sen Karolingerna, men antogs endast gradvis på grund av svårigheterna i att få fram de rätta proportionerna. Innan man upptäckte att humle kunde användas, smaksatte man öl med pors och andra örter. Dessa örter hade inte samma konserverande effekt som humle och slutprodukten höll sig inte länge och dracks därför snart efter bryggning. En annan metod för att göra att ölet höll sig längre var att öka alkoholhalten, men detta var dyrare och gav ölet bieffekten av att det berusade för snabbt. Humle kan ha varit i allmänt bruk i England under 900-talet och det är bekräftat att det odlades i Österrike 1208 och i Finland 1249, men troligen även långt tidigare.Under tidig medeltid bryggdes öl främst av kloster och i mindre skala av enskilda hushåll. Mot högmedeltiden tog bryggerier i de växande städerna i norra Tyskland stegvis över det mesta av ölproduktionen. Bryggerierna var ofta relativt små företag om 8-10 personer, men regelbunden produktion betydde att man kunde investera i bättre utrustning och experiment med nya recept och bryggeritekniker. Den nordtyska produktionen spred sig till Holland på 1300-talet, sen vidare till Flandern och Brabant och nådde England på sent 1400-tal. Öl med humle blev oerhört populärt under de sista årtiondena av senmedeltiden. I England och lågländerna låg konsumtionen på 275-300 liter per person och år och dracks till så gott som alla måltider; svagt öl till frukost och successivt starkare senare på dagen. När man fulländat användningen av humle, kunde öl hålla sig i sex månader eller mer och gjorde att man kunde inleda en omfattande export.
Destillation var känt redan i forntida Kina och även antikens greker och romare kände till tekniken, men storskaligt bruk började inte förrän på 1100-talet när arabiska innovationer på området i kombination med destilleringskolvar av glas effektiviserade processen. Den medeltida vetenskapen ansåg att destillation framställde essensen av ett ämne och den latinska termen aqua vitae ("livets vatten") användes för alla former av destillat ända in på 1600-talet.  I början kunde destillerade vätskor ha en rad olika användningsområden; reducerad druvsaft blandat med socker rekommenderades mot diverse åkommor och rosenvatten användes som parfym, i matlagning och till handtvätt vid finare tillställningar. Destillat av alkohol kunde också användas till att göra en eldsprutande entremet (en sorts underhållningsrätt) genom att doppa en bit bomull i sprit. Bomullen stoppades sen i munnen på djur vars kött hade tillagats separat och sen klätts i djurets skinn eller fjäderskrud för att ge illusionen av att det fortfarande levde; bomullen tändes på och rätten serverades som ett fantasifullt fabeldjur.Aqua vitae stod högt i anseende bland läkare. 1309 skrev Arnaldus de Villanova att "[d]et befrämjar god hälsa, skingrar överflödiga vätskor, ger hjärtat vederkvickelse och bevarar ungdomen".  Under senmedeltiden ökade produktionen av hembränt, särskilt i tysktalande regioner, och redan på 1200-talet var Hausbrand (tyska för "hembränt", av gebrannter wein, brandwein, "brännvin") vanligt förekommande. Mot slutet av medeltiden blev brännvin så vanligt även hos gemene man att man började stifta förordningar för att begränsa försäljning och framställning; 1496 infördes i Nürnberg förbud mot all försäljning av aquavit på söndagar och andra helgdagar.
Kryddor var bland de förnämsta lyxvaror som fanns under medeltiden, och de vanligaste importerade kryddorna var svartpeppar, kanel (och det billigare alternativet cassia), kummin, muskotnöt, ingefära och kryddnejlika. Alla dessa kryddor importerades från plantager i Asien och Afrika, något som gjorde dem väldigt dyra. Det har uppskattats att runt 1000 ton peppar och 1000 ton av de vanligaste kryddorna importerades till Västeuropa varje år under senmedeltiden. Värdet av dessa kryddor var motsvarande en årsförbrukning av spannmål för 1,5 miljoner människor. Även om peppar var den vanligaste importerade kryddan, så var saffran den mest exklusiva och användes lika mycket för dess intensiva gulröda färg som för sin smak. Enligt den tidens näringslära ansågs gul signalera att den var varm och torr, vilket allmänt ansågs välgörande. Gurkmeja var en billigare ersättare och inslag av förgyllning av mat vid banketter tillfredsställde både förkärleken för uppseendeväckande prakt och tron på humoralpatologi. Vid en storslagen bankett som anordnades av kardinal Pietro Riario i juni 1473 åt dottern till kungen av Neapel var till och med brödet förgyllt.Få maträtter använde endast en krydda eller ört utan kombinerade en mängd olika smaksättare. Även när en rätt dominerades av en specifik smak så var det ett resultat av en sammansättning av till exempel persilja och kryddnejlika eller peppar och ingefära. Många kryddor användes också som idag är sällsynta i Europa: paradiskorn, en släkting till kardemumma, ersatte nästan helt svartpeppar i nordfransk matlagning under senmedeltiden, långpeppar, galangarot och kubeberpeppar. Socker ansågs på medeltiden vara en krydda på grund av dess höga kostnad och dess humorala egenskaper (varmt och torrt).Salvia, senap och i synnerhet persilja var mycket vanliga lokala kryddor och användes i matlagning över så gott som hela Europa, och likaså mynta, kummin, dill och fänkål. Anis användes ofta för att smaksätta fisk- och kycklingrätter och fröna användes till att göra karameller. Örter växte vilt och odlades lite varstans och var överkomliga även för de fattigaste. De användes även i överklassmat, men var i allmänhet mindre framträdande och användes ofta enbart för att färga maten. En vida spridd modern myt är att medeltida kockar använde rikliga mängder kryddor, särskilt svartpeppar, för att dölja smaken av ruttet kött. Eftersom en medeltida bankett var en kulinarisk höjdpunkt samt ett tillfälle för värden att visa upp sin generositet och rikedom och eftersom de flesta adelsmän hade tillgång till jaktmarker och fiskdammar, boskap och torkat, saltat eller rökt kött - så skulle det ha ansetts mycket underligt om man slösade dyra kryddor på att försöka dölja smaken av härsket kött.
I medeltida recept var det vanligt att använda en rad olika sura vätskor. Vin, verjus (saften av omogna druvor eller frukter), vinäger och saften av olika sura frukter var utmärkande särskilt för senmedeltida matlagning. Tillsammans med sötningsmedel och kryddor gav det en "pungeant, fruity" smak. Lika vanligt var att dessa distinkta smaker kompletterades med sötmandel. Den används i en rad olika former: hela, skalade eller oskalade, strimlade, malda och, framförallt, i form av mandelmjölk. Just mandelmjölk var en av de vanligaste ingredienserna i senmedeltida matlagning och kompletterade skarpa kryddor och sura vätskor med sin milda smak och lena konsistens.Salt var en oundgänglig del av medeltida mat. Att salta och torka var den vanligaste formen av konserveringsteknik och ledde till att både kött och fisk ofta var kraftigt saltade. Många medeltida recept varnar uttryckligen för att inte salta för mycket och det fanns rekommendationer att blötlägga vissa livsmedel i vatten under en längre tid för att laka ur dem. Saltet var också närvarande vid mer påkostade måltider. Ju rikare värd eller högstående gäst, desto finare saltkaren och salt. Värden och gäster av hög rang satt på samma nivå som de bästa saltkaren medan övriga gäster och tjänare placerades rent fysiskt lägre i rummet för att markera statusskillnaden. Dyra saltkar var ofta tillverkade av tenn, ädelmetaller eller andra exklusiva material, och rikt utsmyckade. Gästernas rang dikterade också hur finmalt och vitt saltet var. Salt avsett för matlagning, konservering och det som användes av vanligt folk var ofta mycket grovt och orenat. Särskilt havssalt hade mycket orenheter och kunde vara av många olika färger, från svart till grönt. Det dyraste saltet såg ungefär ut som vanligt bordssalt gör idag.
Termen "dessert" kommer från fornfranska desservir, "duka av", eller bokstavligt översatt "av-servera" och har sitt ursprung i medeltiden. Den bestod oftast av dragéer och kryddade viner tillsammans med lagrad ost och kunde mot senmedeltiden även inkludera färsk frukt med socker, honung eller reducerad fruktsaft. Det fanns en stor mängd friterade bakverk och crêpes med socker, söta puddingar och dariole, degformar med en fyllning av mandelmjölk, ägg, frukt och ibland till och med benmärg och fisk. Tysktalande områden hade en särskilt förkärlek för krapfen; stekta eller friterade bakverk med allehanda fruktfyllningar. Marsipan i många tappningar var välkänt i Italien och södra Frankrike vid mitten av 1300-talet och är troligen av arabiskt ursprung. Anglonormandiska kokböcker är fulla av recept på söta och läckra puddingar, soppor, såser och tarteletter med jordgubbar, körsbär, äpplen och plommon. De engelska kockarna hade också en förkärlek för att använda blomblad från rosor och fläder. En tidig föregångare till quiche förekommer i Forme of Cury, en receptsamling från sent 1300-tal i form av en Torte de Bry, en tartelett med ägg- och ostfyllning.I norra Frankrike åt man många varianter av våfflor och rån tillsammans med ost och hypocras, eller ett sött malvoisevin till issue de table ("sorti från bordet"). Kanderad ingefära, anisfrö och andra kryddor var allestädes närvarande vid finare middagar och var kända som épices de chambre ("kammarkryddor") och åts för att underlätta matsmältningen mot slutet av en måltid som ett sätt att "stänga" magen.  Genom muslimerna i Al-Andalus och på Sicilien kom kristna européer i kontakt med en helt ny värld av sötsaker som senare spreds till resten av Europa. Precis som Montpellier i Languedoc var Sicilien känt för sin socker- , nougat- och mandelkonfekt. Araberna introducerade också konsten att göra glass och sorbet och många olika söta kakor och bakverk; cassata alla Siciliana (från arabiska qas'ah, ordet för den terracottaskål i vilken den formades) gjord på marsipan, sockerkaka och sötad ricotta och cannoli alla Siciliana, ursprungligen capelli di turchi ("turkiska hattar") som består av stekta, kylda degrör med en söt ostfyllning.
Huvudkosten i Medelhavskulturerna hade sedan antiken bestått av spannmål, i synnerhet olika former av vete. Gröt och välling och senare bröd utgjorde huvuddelen av kaloriintaget för större delen av befolkningen. Från 700- till 1000-talet ökade också andelen spannmål i kosten från cirka en tredjedel till över tre fjärdedelar och bröd förblev den mest grundläggande stapelfödan i Europa i flera hundra år framåt. Beroendet av vete kvarstod långt in i modern tid och förstärktes i och med kristendomens spridning norrut. Brödets centrala roll i religiösa ritualer som nattvarden innebar att den åtnjöt en hög prestige som livsmedel. Endast (oliv)olja och vin hade en liknande status, men förblev också mer exklusiva utanför de varmare områden där vindruvor och oliver kunde odlas framgångsrikt. Brödets symboliska roll som föda och substans i sig illustrerades väl i en predikan av kyrkofadern Augustinus:
Den katolska och ortodoxa kyrkan och deras religiösa kalendrar hade ett stort inflytande på medeltida matvanor; kött (men inte fisk) var förbjudet i närmare en tredjedel av året för de flesta kristna, och även andra animalier som ägg och mjölkprodukter var i regel inte tillåtna att äta på fastedagar. Kyrkan gav ofta dispens i områden där vegetabiliska alternativ inte fanns att tillgå eller helt enkelt var för dyra för att importera (till exempel var lunnefågeln klassad som fisk för norska fiskare). Barn, gamla, pilgrimer, arbetare och tiggare var undantagna från de flesta fastebestämmelser, men inte för fattiga så länge de hade tak över huvudet. Utöver det brukade man fasta innan man mottog nattvarden, och dessa sträckte sig ofta över en hel dag och krävde att man helt avstod från mat.
Kristendomen hade en tydligt påverkan på medeltidens matvanor. Såväl den östra (ortodoxa) som den västra (katolska) kyrkan föreskrev att högtid skulle varvas med fasta. I större delen av Europa var onsdagar, fredagar, i vissa fall lördagar och många specifika datum (som fastan och advent) fastedagar. Kött och animalier som mjölk, ost, smör och ägg var förbjudna och endast fisk och vegetabilier tillåtna. Fastan var avsedd att vara en form av kroppslig självspäkning som skulle vederkvicka själen, ett sätt att befästa och förstärka den medeltida dogmen om kroppens underlägsenhet mot anden, och som en påminnelse om Kristi offer för mänskligheten. Avsikten var inte att framställa någon viss mat som oren, utan snarare att måttfullhet skulle tjäna som en andlig lärdom i självbehärskning. Under vissa fastedagar som ansågs särskilt viktiga, begränsades man till endast en måltid per dag. Trots att de flesta människor hyste respekt för fastebestämmelserna och i allmänhet gjorde bot om de bröt mot dem, fanns det många försök till att kringgå restriktionerna. En konflikt mellan ideal och praktik som sammanfattats av författaren Bridget Ann Henisch:
Även om man skulle avstå från kött och ägg under fastedagar, så var ett visst mått av pragmatism förhärskande. Definitionen av "fisk" tänjdes ut till att inkludera marina och vattenlevande däggdjur och fåglar som valar, vitkindade gäss, lunnefåglar och bävrar (dock bara svansen). Valet av ingredienser må ha varit mer begränsat, men det betydde inte att måltiderna var mindre. Inte heller fanns det några förbud mot (måttfullt) drickande eller att äta sötsaker. Festmiddagar som hölls på fastedagar kunde vara minst lika storslagna, och de var ypperliga tillfällen för att servera mat som skulle likna kött, ost och ägg genom en rad snillrika metoder; fisk kunde finhackas och formas så att det såg ut som viltkött, och ägg kunde göras genom att man fyllde urblåsta äggskal med fiskrom och mandelmjölk och rostade det i glödande kol. Medan den bysantinska kyrkan antog en hårdför linje i frågan och motarbetade all form av kulinarisk förfining under fastan, så var deras västerländska kyrkobröder mer överseende. Det finns mängder med berättelser och anekdoter om hur ordensbröder i kloster trotsade fasterestriktioner genom listiga och originella omtolkningar av bibeltexter. Eftersom sjuka var undantagna från att fasta uppstod ofta en föreställning om att bestämmelserna bara gällde för den ordinarie matsalen, och många munkar åt helt enkelt sina fastedagsmåltider i ett annat rum som senare fick namnet misericordia (latin för "barmhärtighet"). Det knotades och klagades också ständigt från lekmän över hur sträng fastan var. Från båda ändarna av medeltiden kan man läsa om hur kungar och skolpojkar, allmoge och frälse beklagade sig över de långa, svåra veckorna av dyster begrundan över de egna och mänsklighetens synder. Boskapsägare råddes också för att se upp för utsvultna hundar, som kunde drivas till desperata handlingar av "den hårda belägringen av fasta och fiskben".Från 1200-talet och framåt fanns en tendens till en mer legalistisk tolkning av fastan. Adeln avstod pliktskyldigt från att äta kött på fastedagar, men åt ändå i lyx; fisk ersatte kött, ofta förklädd som skinka eller bacon; mandelmjölk ersatte riktigt mjölk som ett exklusivt alternativ: falska ägg gjorda på mandelmjölk kokades i urblåsta äggskal, smaksattes och fick färg av dyra kryddor. I vissa fall blev adeln överträffad av benediktinerkloster som kunde ha upp till 16 serveringar vissa fastedagar. Vilka som skulle vara ursäktade från fastan tolkades också allt mer generöst. Thomas av Aquino (ca 1225–1274) ansåg att undantag skulle finnas för barn, gamla, pilgrimer, arbetare och tiggare, men inte de fattiga så länge de hade tak över huvudet. Det finns många källor som beskriver ordensmunkar som trotsade restriktioner genom listiga bibeltolkningar. Eftersom sjuka var undantagna utvecklades en praxis att fastebestämmelserna endast gällde i den ordinarie matsalen och att många munkar helt enkelt åt sina måltider under fastan i det som senare skulle utvecklas till misericordian istället för i refektoriet. Nytillsatta klosterabbotar försökte komma tillrätta med avvikelserna inte bara med moralpredikningar utan även genom att se till att det fanns vällagade rätter utan kött vid fastemåltider.
Europa under medeltiden var ett utpräglat klassamhälle. Det var en tid då svält fortfarande var vanligt förekommande och där sociala hierarkier brutalt påtvingades. Mat var då en viktig social markör på ett sätt som inte har någon motsvarighet i moderna industrialiserade länder. Enligt den ideologi som rådde då var samhället uppdelat på tre huvudsakliga ständer: den arbetande, ofrälse allmogen (den övervägande majoriteten), prästerskapet och adeln. Förhållandet mellan dessa grupper var strikt hierarkiskt. Adeln och prästerskapet krävde andlig och världslig bestämmanderätt över allmogen. Inom de härskande klasserna fanns också en intern hierarki, från kungar och påvar till hertigar och biskopar, och vidare till deras underlydande, till exempel väpnare och vanliga präster. Alla förväntades hålla sig inom sin klass och att respektera de härskande klassernas auktoritet. Politisk makt uttrycktes inte bara genom att styra andra, utan även genom bordsskick och kost; grova arbetare skulle nöja sig med grovt kornbröd, saltat fläsk och bönor och förväntades inte behärska etikett. Klasstänkandet påverkade till och med vetenskapen: de övre klassernas dyra kost var inte bara en fråga om ekonomiska förhållanden utan en nödvändighet för deras förfinade fysik. En herres matsmältningssystem ansågs helt enkelt finare än hos underordnade bönder och krävde därför en finare kost.Under senmedeltiden ökade rikedomen hos köpmän och annan medelklass vilket innebar att de hade möjlighet att ta efter adelns vanor och manér. Det var något som hotade att sudda ut de symboliska barriärer som fanns mellan frälse och allmoge. Reaktionen kom i två former: läkare varnade för farorna med att äta "utanför sitt stånd" och överflödsförordningar satte en juridisk gräns för hur påsostade ofrälsets festmåltider fick vara.
Medicinvetenskapen under medeltiden hade stort inflytande på vad som ansågs vara nyttig och näringsrik kost. Ens livsstil – inklusive kosthållning, motion, lämpligt socialt beteende och diverse hälsokurer – var vägen till god hälsa och all mat tilldelades vissa egenskaper som ansågs påverka hälsa. Alla matvaror klassificerades på två skalor, från varmt till kallt och från fuktigt till torrt, allt enligt humoralpatologin, en samling medicinska teorier som baserades på Galenus läror och som dominerade västerländsk medicin ändra fram till 1600-talet.
Den medeltida vetenskapen ansåg att matsmältning var en process som liknade matlagning. Spjälkningen av mat i magen sågs som en fortsättning på den tillagning som kocken påbörjat. För att maten skulle bli ordentlig "tillagad" och näringsämnena ordentligt upptagna av kroppen var det viktigt att magen fylldes på rätt sätt. Lättsmält mat skulle ätas först och sen följas av successivt tyngre rätter. Om man inte följde denna ordning så trodde man att den tyngre maten skulle sjunka till botten av magen och där blockera matsmältningskanalen och orsaka förruttnelse och uppkomsten av dåliga vätskor i magen. Det var också mycket viktigt att mat av olika egenskaper inte blandades hur som helst.Innan en måltid skulle magen "öppnas" med en aperitif (av latinska aperire, "öppna") som skulle vara varm och torr, oftast konfekt gjord på kanderad ingefära, kummin och frön av anis, fänkål och spiskummin, vin och sötade och spetsade mjölkdrycker. Precis som den hade blivit öppnad skulle den sen "stängas" igen i slutet av måltiden med hjälp av något som ansågs underlätta matsmältningen, gärna dragéer (som på medeltiden bestod av kryddade sockerklumpar) eller hyporas, kryddat vin, tillsammans med lagrad ost. En måltid skulle helst inledas med frukt som ansågs lättsmält, exempelvis äpplen. Sen följde grönsaker som sallad och kål, trädgårdsportlak, örter, fuktiga frukter, lättare kött som kyckling eller killing tillsammans med potage och buljong. Efter det åt man tyngre kött som fläsk och nötkött, men även päron och kastanjer, som båda ansågs särskilt svårsmälta.Den hälsosammaste maten var enligt läkare den som närmaste motsvarande människors humoralpatologiska temperament, det vill säga måttligt varm och fuktig. Maten skulle helst också vara finhackad, mald, mortlad och silad för att ingredienserna skulle blandas ordentligt. Vitt vin ansågs vara kallare än rött och detsamma antogs om röd och vit vinäger. Mjölk var måttligt varm och fuktig, men olika djur ansågs även ge mjölk med olika egenskaper. Ägg ansågs allmänt fuktig, men gulan varm medan vitan var kall. Skickliga kockar förväntades att anpassa sig till humoralläran. Även om detta ibland kunde begränsa vissa kombinationer av livsmedel fanns det fortfarande gott om utrymme för variation inom de ramar som ansågs hälsobefrämjande.
Forskning om medeltida mat och matvanor var fram till ca 1980 relativt eftersatt. Missuppfattningar och rena felaktigheter var vanliga bland historiker och finns fortfarande närvarande i den allmänna uppfattningen om medeltiden som en efterbliven, primitiv och barbarisk period. Medeltida matlagning beskrevs som motbjudande på grund av de obekanta smakkombinationerna, den upplevda frånvaron av grönsaker och stora mängder kryddor. Det rikliga bruket av kryddor har varit ett populärt argument för att bekräfta påståendet om att kryddor användes för att dölja smaken av härsket kött, en slutsats som saknar stöd i historiska fakta eller samtida källor. Färskt kött var tillgängligt året runt för de som hade råd. Konserveringstekniken var förvisso primitiv i jämförelse med idag, men fullt tillräckliga. Kryddornas astronomiska priser och höga prestige, och värdens rykte, skulle ha varit helt bortslösade om de användes för att smaksätta billiga, illa hanterade råvaror.Att mala och blanda ingredienser till mos eller patée-liknande rätter, och de många formerna av potage och såser har använts som argument för att den medeltida adeln tappade sina tänder i ung ålder och därför inte kunde äta något annat än gröt, soppa eller malet kött. Bilden av tandlösa aristokrater som ätit sig igenom stora måltider bestående främst av olika former av mos och sörjor har samtidigt levt sida vid sida med den motstridiga föreställningen av en "hop av okultiverade tölpar (förklädda som adelsmän) som, när de inte kastat flottiga köttben på varandra genom bankettsalen, har huggit in på dem med fullt friska uppsättningar av fram-, hörn- och kindtänder".
Kokböcker, eller mer exakt receptsamlingar, som sammanställdes på medeltiden är bland de viktigaste källorna för forskning om den tidens mat och matvanor. De första kokböckerna dök upp runt slutet av 1200-talet. Liber de coquina, troligen med ursprung kring Neapel, och Tractatus de modo preparandi har redigerats och utgivits i modern tid av Marianne Mulon och ytterligare en kokbok från Assisi som hittats vid Châlons-sur-Marne har redigerats av Maguelonne Toussaint-Samat. Man har utgått från att recepten beskriver riktiga maträtter, men mathistoriker tror inte att de användes på samma sätt som idag, som en detaljerad handbok som kunde hållas nära till hand under tillagning. Troligen var få i ett medeltida kök läskunniga och "arbetsmaterial" skulle knappast ha bevarats en längre tid.
Recepten var ofta kortfattade och angav inte exakta kvantiteter. Tillagningstider och temperaturer var inte angivna eftersom det inte fanns bärbara klockor och eftersom all matlagning skedde över någon form av eld. I bästa fall kunde tillagningstider anges som tiden det tog att säga ett visst antal vanliga böner eller hur långt det tog att gå runt ett fält av en viss storlek. Yrkeskockar lärdes upp genom praktisk erfarenhet i ett lärlingssystem, och arbetade sig gradvis upp i kökshierarkin. En medeltida kock i ett större hushåll hade troligen förmågan att kunna planera och tillaga en större måltid utan att ta hjälp av skriftliga instruktioner. Eftersom de manuskript som överlevt är i relativt gott skick har mathistorikern Terence Scully föreslagit att de varit ett sätt att nedteckna vanor och praktiker för läskunniga hushållsöverhuvuden. Ett tydligt exempel på detta är Ménagier de Paris från sent 1300-tal. Totalt finns drygt 70 kända medeltida receptsamlingar som bevarats in i modern tid.
Adamson, Melitta Weiss, Regional Cuisines of Medieval Europe: A Book of Essays. Routledge, New York. 2002. ISBN 0-415-92994-6
Adamson, Melitta Weiss, Food in Medieval Times. Garland, New York. 2004. ISBN 0-313-32147-7
Carlin, Martha & Rosenthal, Joel T. (redaktörer), Food and Eating in Medieval Europe. The Hambledon Press, London. 1998. ISBN 1-85285-148-1
Dembinska, Maria, Food and drink in medieval Poland: rediscovering a cuisine of the past, översatt av Magdalena Thomas, reviderad och bearbetad av William Woys Weaver. University of Pennsylvania Press, Philadelphia. 1999. ISBN 0-8122-3224-0
Fenton, Alexander & Kisbán, Eszter (redaktörer), Food in Change: Eating Habits from the Middle Ages to the Present Day. John Donald Publishers, Edinburgh. 1986. ISBN 0-85976-145-2
The Fontana Economic History of Europe: The Middle Ages; J.C Russel Population in Europe 500-1500. Fontana, London. 1972. ISBN 0-00-632841-5
Henisch, Bridget Ann, Fast and Feast: Food in Medieval Society. Pennsylvania State Press, University Park. 1976. ISBN 0-271-01230-7
Hunt, Edwin S. och Murray, James M. Företagande och handel i det medeltida Europa 1200-1550 översättning av Margareta Eklöf med fackgranskning av Bo Franzén. 2001. ISBN 91-7150-815-5
Scully, Terence, The Art of Cookery in the Middle Ages. The Boydell Press, Woodbridge. 1995. ISBN 0-85115-611-8
Harrison, Dick (2002) Jarlens sekel: en berättelse om 1200-talets Sverige ISBN 91-7324-980-7
Serra, Daniel & Tunberg Hanna (2009) "En sås av ringa värde och andra medeltida recept" ISBN 978-91-977529-1-6
Le Viandier de Taillevent - En engelsk översättning av en kokbok från 1300-talet James Prescott
How to Cook Medieval - En guide för hur man lagar medeltidsmat med moderna ingredienser
The Forme of Cury - En engelsk kokbok från sent 1300-tal, från Projekt GutenbergLista med fler länkar om bl.a. medeltida mat
Medvetandefilosofi är den gren av filosofin som studerar medvetandets natur, mentala processer, mentala funktioner, mentala egenskaper och deras relation till den fysiska kroppen. Kropp–själ-problemet, det vill säga förhållandet mellan medvetandet och kroppen, betraktas ofta som den mest centrala frågan inom medvetandefilosofin, även om det finns andra frågor rörande medvetandets natur som inte involverar dess relation till den fysiska kroppen.Dualism och monism kallas de två huvudsakliga skolor som försöker lösa kropp–själ-problemet. Enligt dualismen är medvetande och kropp i någon kategorisk mening separata från varandra. Den kan spåras tillbaka till Platon och Aristoteles  samt sankhya- och yoga-skolorna inom hinduisk filosofi, men den formulerades mest precist av René Descartes under 1600-talet. Substansdualister hävdar att medvetandet är en självständigt existerande substans, medan egenskapsdualister menar att medvetandet är en grupp av självständiga egenskaper som emergerar från och inte kan reduceras till hjärnan, men som inte är en helt distinkt substans.Monism kallas positionen som gör gällande att medvetande och kropp inte är två ontologiskt distinkta entiteter. Detta synsätt förespråkades först i västerländsk filosofi av Parmenides under 400-talet f.Kr. och accepterades senare av 1600-talsfilosofen och rationalisten Baruch Spinoza. Fysikalister argumenterar för att endast de entiteter som postuleras av fysiken existerar, och att medvetandet förr eller senare helt kommer att kunna förklaras i termer av de entiteter som fysisk teori ständigt upptäcker och utvecklar. Idealister hävdar att det enda som existerar är medvetande och att den yttre världen antingen är mental själv eller en illusion skapad av medvetandet. Neutrala monister menar att det finns någon annan, neutral substans, och att både materia och medvetande är egenskaper av denna okända substans. De vanligaste monistiska positionerna under 1800- och 1900-talet har varit varianter av fysikalism; dessa positioner innefattar behaviorism, identitetsteorin, anomal monism och funktionalism.Många medvetandefilosofer har intagit antingen en reduktionistisk eller icke-reduktionistisk fysikalism och på olika sätt vidhållit att medvetandet inte är någonting separat från kroppen. Dessa tillvägagångssätt har varit inflytelserika i synnerhet inom naturvetenskaperna, särskilt inom sociobiologin, datavetenskapen, evolutionspsykologin och de olika neurovetenskaperna. Andra filosofer har emellertid antagit en icke-fysikalisk position som utmanar uppfattningen att medvetandet är en rent fysisk konstruktion. Reduktionistiska fysikalister menar att alla mentala tillstånd och egenskaper med tiden kommer att förklaras av vetenskapliga teorier om fysiologiska processer och tillstånd. Icke-reduktionistiska fysikalister hävdar att, även om medvetandet inte består av någonting mer än hjärnan, så kan inte den mentala vokabulären, det vill säga de ord som vi använder för att beskriva mentala tillstånd, reduceras till fysikens språk och ”låg-nivåförklaringar”. Neurovetenskapliga framsteg har hjälpt till att klargöra vissa av dessa frågor. De är dock långt ifrån lösta och nutida medvetandefilosofer fortsätter att fråga hur de mentala tillstånden och egenskapernas subjektiva kvalitéer och intentionalitet kan förklaras i naturalistiska termer.
Kropp–själ-problemet rör förklaringen av förhållandet mellan medvetandet, eller mentala processer, och fysikaliska och biologiska kroppsliga tillstånd eller processer. Ett av filosofernas mål är att förklara hur ett icke-materiellt medvetande kan påverka en materiell kropp och vice versa.
Våra sinnliga erfarenheter beror på stimuli som ”träffar” våra olika sinnesorgan från den yttre världen och dessa stimuli tolkas och orsakar förändringar i våra mentala tillstånd.  En persons vilja att äta en pizza tenderar exempelvis att få den personen att röra sin kropp på ett speciellt sätt och i en speciell riktning för att få tillgång till det åtrådda objektet. Frågan är då hur det kan vara möjligt för medvetna erfarenheter att uppstå ur en klump grå materia bestående endast av elektrokemiska egenskaper. Ett närbeläget problem är hur man ska förklara hur någons ”propositionella attityder” (det vill säga trosuppfattningar och viljeattityder) kan få den personens neuroner att sätta igång och muskler att dra ihop sig på exakt rätt sätt. Dessa är en del av frågetecknen som kunskapsteoretiker och medvetandefilosofer har sysselsatt sig med sedan åtminstone René Descartes.
Dualism är namnet på en rad synsätt om förhållandet mellan medvetande och materia. Den börjar med påståendet att mentala fenomen i någon mening är icke-fysiska. En av de tidigaste formuleringarna av kropp–själ-dualism uttrycktes i de österländska hinduiska filosofiska skolorna Sankhya och Yoga (runt 650 f.Kr.), som indelade världen i purusha (medvetande/ande) och prakrti (materiell substans). I synnerhet skolan Yoga Sutra av Patanjali presenterar ett analytiskt närmande till medvetandets natur.
I västerländsk filosofi återfinns de tidigaste diskussionerna av dualistiska idéer i Platons och Aristoteles skrifter. Båda dessa menade av olika anledningar att människans intelligens (en fakultet hos medvetandet eller själen) inte kan identifieras med, eller förklaras i termer av hennes kropp. Den mest välkända formen av dualism formulerades emellertid av René Descartes (1641), och hävdar att medvetandet är en icke-utsträckt, icke-fysisk substans. Descartes var den förste som på ett klart sätt identifierade det tänkande livet med medvetande och självmedvetande, och som skiljde detta från hjärnan, som var intelligensens säte. Han var därmed den första att formulera kropp–själ-problemet i den nuvarande formen.
Det huvudsakliga argumentet för dualism är att det tycks passa bra med den stora majoriteten av icke-filosofiska personers vardagsintuitioner. Om man frågar genomsnittspersonen vad medvetande är, så svarar denne vanligtvis genom att identifiera det med sitt själv, sin personlighet, sin själ eller sin tankevärld i stort. Detta i motsats till att medvetandet endast skulle "vara" det fysiska organet hjärnan - en variant på idén om att det endast finns en ontologisk entitet .   Att tillvaron har en "inre" mental aspekt, skild från men samverkande med en "yttre",  direkt observerbar, rumslig fysikalisk aspekt upplevs ofta intuitivt och fenomenologiskt uppenbart.  
Ett annat viktigt argument för dualism är idén om att det mentala och det fysiska tycks ha sinsemellan annorlunda, och möjligtvis oförenliga, egenskaper. Mentala händelser har särskilda subjektiva kvalitéer som fysiska händelser saknar. Man kan till exempel rimligtvis fråga hur ett bränt finger känns, eller hur en blå himmel ser ut, eller hur ett fint musikstycke låter för en person. Men det är meningslöst, eller åtminstone konstigt, att fråga hur en tillströmning i upptagandet av glutaminsyra i hippocampus känns.
Medvetandefilosofer kallar de subjektiva aspekterna av mentala händelser för qualia. Det upplevs på något sätt att ha ont, att se en speciell nyans av blå, tänka en tanke och så vidare. Qualia är involverade i dessa mentala händelser, som tycks vara svåra att reducera till någonting fysiskt, även om de motsvaras av fysiologiska processer.
Interaktionistisk dualism, eller helt enkelt interaktionism, är en särskild form av dualism som först förespråkades av Descartes i  Meditationer. Under 1900-talet har dess mest betydelsefulla försvarare varit Karl Popper och John Carew Eccles. Synsättet går ut på att mentala tillstånd, som trosföreställningar och viljeattityder, interagerar kausalt med fysiska tillstånd.Descartes berömda argument för detta synsätt kan sammanfattas på följande vis: Andreas har en klar och tydlig föreställning om sitt medvetande som ett tänkande ting utan rumslig utsträckning (det kan alltså inte mätas i termer av längd, vikt, höjd och så vidare). Han har också en klar och tydlig föreställning om sin kropp som någonting rumsligt utsträckt, möjlig att kvantifiera och utan förmågan att tänka. Från detta följer att medvetandet och kroppen inte är identiska eftersom de har sinsemellan radikalt annorlunda egenskaper.Samtidigt är det dock klart att Andreas mentala tillstånd (viljeattityder, trosföreställningar och så vidare) har kausala effekter på hans kropp och vice versa: Ett barn rör en het spis (fysisk händelse) vilket orsakar smärta (mental händelse) och får honom att skrika (fysisk händelse), vilket i sin tur skapar en känsla av rädsla och vilja att skydda hos barnets mor (mental händelse) och så vidare.
Descartes argument är på ett avgörande sätt beroende av premissen att det Andreas tror vara ”klara och tydliga” föreställningar verkligen är sanna. Många nutida filosofer tvivlar på detta. Joseph Agassi anser exempelvis att ett flertal vetenskapliga upptäckter gjorda sedan början av 1900-talet har undergrävt idén om att man har privilegierad åtkomst till sina egna idéer och föreställningar. Freud visade att en psykologiskt skolad observatör kan förstå en persons omedvetna motivationskrafter bättre än personen själv[källa behövs]. Duhem visade att en vetenskapsteoretiker kan känna till en persons upptäcktsmetod bättre än personen själv, medan Malinowski har visat att en antropolog kan känna till en persons vanor bättre än den själv gör. Han menar också att moderna psykologiska experiment som får människor att se saker som egentligen inte är där utgör en solid grund för att avvisa Descartes argument, eftersom vetenskapsmän kan beskriva en persons sinnesupplevelser bättre än personen själv.
Psykofysisk parallellism, eller helt enkelt parallellism, kallas synsättet som går ut på att medvetande och kropp inte påverkar varandra kausalt, eftersom de har distinkta ontologiska status. Istället, menar man, rör de sig i parallella banor (medvetandehändelser interagerar kausalt med andra medvetandehändelser och samma sak med fysiska händelser i hjärnan) och tycks endast påverka varandra. Detta synsätt försvarades främst av Gottfried Leibniz. Trots att Leibniz var en ontologisk monist som trodde att det endast finns en form av substans i universum, monaden, och att allting är reducerbart till den, så menade han ändå att det fanns en viktig skillnad mellan det ”mentala” och det ”fysiska” i termer av kausalitet. Han hävdade att Gud har organiserat saker och ting i förväg så att medvetanden och kroppar befinner sig i perfekt harmoni med varandra. Denna syn är känd som doktrinen om ”förbestämd harmoni”. 
Ockasionalism kallas teorin som förespråkades av Nicholas Malebranche och som går ut på att alla påstådda kausala relationer mellan fysiska händelser, eller mellan fysiska och mentala händelser, egentligen inte är kausala över huvud taget. Även om kropp och medvetande är olika substanser så är orsaker (mentala eller fysiska) relaterade till sina konsekvenser genom Guds ingripande vid varje enskilt tillfälle.
Epifenomenalism är en doktrin som först formulerades av Thomas Henry Huxley. Den består av synen att mentala fenomen är kausalt inaktiva. Fysiska händelser kan orsaka andra fysiska händelser och fysiska händelser kan orsaka mentala händelser, men mentala händelser kan inte orsaka någonting alls, eftersom de endast är kausalt inaktiva restprodukter (därav epifenomen) från den fysiska världen. Detta synsätt har på senare tid allra starkast försvarats av Frank Jackson.
Egenskapsdualism slår fast att när materia är ordnat på ett lämpligt sätt (det vill säga på det sätt som mänskliga kroppar är ordnade) så emergerar (uppstår) mentala egenskaper. Den är alltså en underkategori till emergent materialism. Dessa emergenta egenskaper har en oberoende ontologisk status och kan inte reduceras till, eller förklaras i termer av, det fysiska substrat från vilka de emergerar. Denna position har förespråkats av David Chalmers och har genomgått något av en renässans under senare år.
Bibeln för fram en tydligt dualistisk syn, där ande och kropp kan skiljas åt. Ett tydligt exempel på detta är Lukasevangeliets åttonde kapitel verserna 52–55: ”Alla grät och höll dödsklagan över henne. Men Jesus sade: ’Gråt inte! Hon är inte död, hon sover.’ Då skrattade de åt honom, de visste ju att hon hade dött. Men han tog hennes hand och sade högt: ’Flicka, stig upp!’ Då återvände hennes ande, och hon reste sig genast upp, och han sade till dem att ge henne något att äta.”
I kontrast till dualism menar monism att det inte finns några fundamentala skillnader. Den vanligaste formen av monism i västerländsk filosofi idag är fysikalism. Fysikalistisk monism hävdar att den enda existerande substansen är fysisk, i någon mening av den termen, som ska klargöras av vår bästa vetenskap. En rad olika formuleringar (se nedan) är emellertid möjliga. En annan form av monism, idealism, slår fast att den enda existerande substansen är mental. Även om ren idealism, som den formulerades hos till exempel George Berkeley, idag är ovanlig i västerländsk filosofi, så har en mer sofistikerad variant vid namn panpsykism, enligt vilken mentala upplevelser och egenskaper finns vid grunden av fysiska upplevelser och egenskaper, förespråkats av filosofer som William Seager.Fenomenalism kallas teorin om att representationer (eller sinnesdata) av externa objekt är det enda som existerar. Teorin förespråkades under en kort tid av Bertrand Russell (1918) och många av de logiska positivisterna under tidigt 1900-tal. En tredje möjlighet är att acceptera existensen av en grundläggande substans som är varken fysisk eller mental. Det mentala och det fysiska skulle då båda vara egenskaper av denna neutrala substans. En sådan position intogs av Baruch Spinoza och populariserades av Ernst Mach under 1800-talet. Denna neutrala monism, som den kallas, liknar egenskapsdualism.
Behaviorismen dominerade medvetandefilosofen under en stor del av 1900-talet, särskilt första halvan. Den utvecklades inom psykologin som en reaktion mot introspektionismens tillkortakommanden. Introspektionella redogörelser för ens eget mentala liv underkastas inte noggranna undersökningar, och kan inte användas för att formulera hjälpfulla generaliseringar. Utan generaliserbarhet och möjligheten till tredje-persons-undersökningar menar behavioristerna att psykologi inte kan vara vetenskapligt. Lösningen är därför att avlägsna idén om ett inre mentalt liv (och därmed ett ontologiskt oberoende medvetande) helt och hållet, och istället fokusera på beskrivningar av observerbart beteende.Parallellt med denna utveckling inom psykologin utvecklades även en filosofisk behaviorism (ibland benämnd logisk behaviorism). Denna kännetecknas av sitt starka krav på verifikation (jämför verifikationsprincipen) som vanligtvis avvisar icke verifierbara påståenden om inre mentalt liv som meningslösa. För behavioristen är inte mentala tillstånd interna tillstånd som man kan betrakta genom introspektion. De är endast beskrivningar av beteende eller dispositioner till visst beteende, gjorda av tredje parter för att förklara och förutsäga andras beteende.Filosofisk behaviorism, som exempelvis Wittgenstein försvarade, blev allt mindre populärt under den senare delen av 1900-talet, i samband med kognitivismens frammarsch. Kognitivister avvisar behaviorismen på grund av flera av dennas påstådda problem. Behaviorismen kan exempelvis sägas vara kontraintuitiv när den hävdar att man uttalar sig om beteende när man talar om en person som har huvudvärk.
”Type physicalism”, ”type-identity theory” eller, på svenska, ”identitetsteorin”, utvecklades av John Smart och Ullin Place som en direkt reaktion mot behaviorismens misslyckande. Dessa filosofer menade att om mentala tillstånd är någonting materiellt, men inte är beteende, så bör mentala tillstånd antagligen identifieras med hjärnans interna tillstånd. I väldigt förenklade termer: Ett mentalt tillstånd M är ingenting annat än hjärntillståndet H. Det mentala tillståndet ”viljeattityd att dricka kaffe” betyder således ingenting annat än ”utlösandet av vissa neuroner i vissa delar av hjärnan”.
Identitetsteorin har mött en stark utmaning från tesen om multipel realiserbarhet, som först formulerades av Hilary Putnam. Det är uppenbart att inte endast människor, utan många olika djurarter, till exempel kan uppleva smärta. Det verkar dock högst osannolikt att alla dessa olikartade organismer med samma smärterfarenheter befinner sig i samma identiska hjärntillstånd. Om det senare är fallet så kan inte smärta vara identiskt med ett specifikt hjärntillstånd. Identitetsteorin tycks alltså vara empiriskt ogrundad.Å andra sidan följer det inte, även om man accepterar det ovanstående, att alla slags identitetsteorier måste överges. Enligt token-identitets-teorier så betyder inte det faktum att ett särskilt hjärntillstånd är kopplat till endast ett mentalt tillstånd att det existerar en absolut korrelation mellan typer av mentala tillstånd och typer av hjärntillstånd. Typ–token-distinktionen kan illustreras genom ett enkelt exempel: Serien ”grön, gul, grön, gul, grön” innehåller två typer av ord (nämligen grön och gul) men består av tre tokens (förekommelser) av ordet grön tillsammans med två tokens av ordet gul. Tanken med tokenidentitet är att endast partikulära förekommelser av mentala händelser är identiska med partikulära förekommelser eller tokens av fysiska händelser. Anomal monism (se nedan) och de flesta andra icke-reduktionistiska fysikalismer är tokenidentiska teorier. Det har kommit ett förnyat intresse för identitetsteorier idag, trots dessa problem. Detta beror främst på Jaegwon Kims inflytande.
Funktionalismens formulerades av Hilary Putnam och Jerry Fodor som en reaktion mot identitetsteorins brister. Putnam och Fodor betraktade mentala tillstånd i termer av en beräkningsteori för medvetandet (”computational theory of mind”). Vid ungefär samma, eller en kort tid därefter, formulerade D.M. Armstrong och David Kellogg Lewis en version av funktionalismen som analyserar de mentala begreppen i psykologin i termer av funktionella roller. Wittgensteins teori om mening som användning ledde slutligen till en version av funktionalismen som en meningsteori, vilket vidareutvecklades av Wilfrid Sellars och Gilbert Harman. Psykofunktionalism är en teori som antogs av naturalistisk medvetandefilosofi och som kom att bli förknippad med Jerry Fodor och Zenon Pylyshyn.
Alla dessa varianter av funktionalism har som gemensam nämnare tesen att mentala tillstånd karaktäriseras av sina kausala relationer med andra mentala tillstånd och med sinnesdata (”input”, indata) och observerbart beteende (”output”, utdata). Med andra ord abstraherar funktionalismen bort detaljerna hos en fysisk motsvarighet till ett mentalt tillstånd genom att karaktärisera den i termer av icke-mentala funktionella egenskaper. En njure karaktäriseras till exempel vetenskapligt genom sin funktionella roll i att filtrera blodet och upprätthålla en viss kemisk balans. Från detta perspektiv spelar det egentligen ingen roll huruvida njuren består av organisk vävnad, plastiska nanorör eller kiselbaserade kretsar; det är rollen den spelar och dess förhållande till andra organ som definierar den som en njure.
Många filosofer håller hårt på två grundläggande övertygelser gällande kropp–själ-förhållandet: (1) att fysikalismen är sann och att mentala tillstånd måste vara fysiska tillstånd, men (2) att alla reduktionistiska förslag är otillfredsställande; mentala tillstånd kan inte reduceras till beteende, hjärntillstånd eller funktionella tillstånd. Därför uppstår frågan om det ändå kan finnas en korrekt icke-reduktionistisk fysikalism. Donald Davidsons anomala monism är ett försök att formulera en sådan fysikalism.
En grundläggande idé, som alla icke-reduktionistiska fysikalismer har gemensamt är tesen om superveniens: mentala tillstånd supervenierar på fysiska tillstånd, men kan inte reduceras till dem. ”Superveniens” beskriver ett funktionellt beroende; det kan inte förekomma några förändrar i det mentala utan några förändringar i det fysiska.
Emergentism är en form av icke-reduktionistisk fysikalism som involverar en natursyn med ”lager”, där de olika lagren är formade med en tilltagande komplexitet och där varje enskilt lager hör till sin egen speciella vetenskap. Vissa filosofer menar att emergenta (ungefär ”uppstående”) egenskaper interagerar kausalt med mer fundamentala nivåer, medan andra hävdar att egenskaper på höga nivåer helt enkelt supervenierar på lägre nivåer utan direkta kausala relationer. Den senare gruppen av filosofer har därför en snävare definition av emergentism, vilken kan beskrivas som följande: En egenskap E hos objektet O är emergent om det är metafysiskt möjligt för ett annat objekt att sakna egenskapen E även om det objektet består av delar med intrinsikala egenskaper som är identiska med de hos O och har dessa delar i en identisk ordning. AL Engleman hävdar i sin bok Expressions: A Philosophy of Mind att allting är medvetande och att endast medvetande därför emergerar som kausala agenter, eftersom det som emergerar är ett uttryck för de lägre nivåerna.Ibland använder emergister exemplet med vatten som får en ny egenskap när väte H och syre O kombineras till att bilda H2O (vatten). I detta exempel emergerar (uppstår) en ny egenskap, transparent vatten, som inte kunde ha förutsetts genom att helt förstå vätets och syrets (som gas) natur. Moderna fysiker skulle emellertid hävda att de kan förutse uppkomsten av vatten ur dessa två ämnen, så exemplet är kanske inte det bästa. Men sådant tänks fallet vara med fysiska egenskaper som ger upphov till ett mentalt tillstånd. Emergentister försöker på detta sätt att lösa den ökända kropp–själ-problematiken. Ett av emergentismens problem är idén om en ”kausal nedstängning” i en värld som inte tillåter någon kausal interaktion mellan kropp och medvetande. Detta gäller dock inte för AL Englemans arbete (se ovan), som går ut på att kroppen med alla dess delar utgör medvetandet. Det finns ett visst stöd för detta i medicinska transplantationsfall, där transplantationsmottagaren har minnen från givarens erfarenheter.
För materialister som inte anser att alla aspekter av våra vardagspsykologiska erfarenheter kan reduceras till kognitiv neurovetenskap, och som anser att icke-reduktionistisk materialism är felaktig, finns det en slutgiltig, mer radikal position att inta: eliminativ materialism.
Det finns flera varianter av eliminativ materialism, men alla har det gemensamt att de hävdar att våra vardagliga psykologiska erfarenheter på ett felaktigt sätt missrepresenterar vissa aspekter av vårt kognitiva liv. Eliminativister ser på ”folkpsykologin” som en falsifierbar teori, som med sannolikhet kommer att falsifieras av framtida kognitiv neurovetenskaplig forskning. De menar att, om bättre teorier om det mentala skulle utvecklas, så kan vi behöva förkasta vissa grundläggande vardagliga mentala uppfattningar som vi alltid har sett som självklara, såsom tro, medvetande, känsla, qualia eller propositionella attityder.
Eliminativister som Patricia och Paul Churchland hävdar att den icke-lingvistiska vektor/matris-modellen över neurala nätverk, eller konnektionism, kommer att visa sig vara en långt bättre förklaring av hjärnan än folkpsykologins syn på kognition som fundamentalt sats-liknande.Paret Churchland hänvisar ofta till andra populära, felaktiga teoriers och ontologiska uppfattningars öde, under historiens gång. Klaudios Ptolemaios astronomi fungerade exempelvis som förklaring och hyfsad förutsägelse av planeternas rörelse under århundraden, men denna modell över solsystemet förkastades till förmån för den kopernikanska modellen. Paret Churchland tror att samma eliminativa öde väntar satsmodellen av medvetande enligt vilken tänkande och beteende är resultatet av manipulerandet av satsliknande tillstånd kallade ”propositionella attityder”.
Alla försök att lösa kropp–själ-problemet möter allvarliga problem. Vissa filosofer har hävdat att detta beror på en underliggande begreppslig förvirring. Dessa filosofer, som Ludwig Wittgenstein och hans efterföljare i den lingvistisk-kritiska traditionen, avvisar därför problemet som illusoriskt. De hävdar att det är felaktigt att fråga hur mentala och biologiska tillstånd kan passa ihop. Det bör istället bara accepteras att mänsklig erfarenhet kan beskrivas på olika sätt, exempelvis med en mental och en biologisk vokabulär. Det uppstår illusoriska problem när man försöker beskriva en i den andras termer eller om den mentala vokabulären används i fel sammanhang. Detta gäller exempelvis för sökandet av mentala tillstånd i hjärnan. Hjärnan är helt enkelt fel sammanhang för användande av den mentala vokabulären, sökandet efter mentala tillstånd i hjärnan är därför ett ”kategori-misstag” eller ett slags felslut.Idag har denna position antagits av tolkare av Wittgenstein, som Peter Hacker. Grundaren av funktionalismen, Hilary Putnam, har emellertid också antagit positionen att kropp–själ-problemet är ett illusoriskt problem som bör upplösas i Wittgensteins stil.
Fysikalismens tes är att medvetandet är en del av den materiella (eller fysiska) världen. En sådan position får problem med att förklara hur medvetandet kan ha en del egenskaper som inga andra materiella ting tycks ha, till exempel att man inte kan uppleva någon annans inre värld, medan man gemensamt kan betrakta fysikaliska fenomen. Fysikalismen måste därför förklara hur det är möjligt att dessa egenskaper ändå kan emergera från ett materiellt ting. Projektet med att ge en sådan förklaring kallas ofta ”naturaliseringen av det mentala”. Vissa av detta projekts avgörande problem innefattar att förklara existensen av qualia och intentionalitetens natur.
Många mentala tillstånd kan antas ha egenskapen att subjektivt upplevas på många olika sätt av olika individer. Det mentala tillståndet smärtas karaktäristerik är exempelvis att det gör ont. Din upplevelse av smärta behöver inte vara identisk med min; vi har inga sätt att mäta hur ont någonting gör eller att beskriva exakt hur det känns. Filosofer och vetenskapsmän ställer sig frågan varifrån dessa upplevelser kommer. Ingenting tyder på att ett neuralt eller funktionellt tillstånd kan kopplas samman med en sådan upplevelse av smärta. Poängen formuleras ofta på följande vis: Existensen av cerebrala händelser, i och av sig själva, kan inte förklara varför de åtföljs av korresponderande kvalitativa upplevelser. Frågan om varför många cerebrala processer äger rum samtidigt med en upplevd aspekt i medvetandet tycks omöjlig att förklara.Det verkar dock för många som att vetenskapen förr eller senare behöver förklara sådana upplevelser. Detta följer från de reduktionistiska förklaringarnas logik. Om jag försöker förklara ett fenomen redukionistiskt (till exempel vatten) behöver jag också förklara varför fenomenet har alla sina egenskaper (till exempel flytande och transparens). I fallet med mentala tillstånd betyder detta att det behövs en förklaring av varför de har egenskapen att upplevas på ett speciellt sätt.
Problemet med att förklara första personens introspektiva aspekter av mentala tillstånd, och medvetande i allmänhet, i termer av tredje personens kvantitativ neurovetenskap kallas för ”förklaringsgapet”. Det finns flera olika synsätt på detta gaps natur bland moderna medvetandefilosofer. David Chalmers och den tidiga Frank Jackson tolkar gapet som ontologiskt till sin natur, det vill säga att de menar att qualia aldrig kan förklaras av vetenskapen eftersom fysikalismen är falsk. Det finns två separata kategorier involverade och den ena kan inte reduceras till den andra. Ett alternativt synsätt förespråkas av filosofer som Thomas Nagel och Colin McGinn. Enligt dessa är gapet epistemologiskt till sin natur. För Nagel är vetenskapen ännu inte redo att förklara subjektiva erfarenheter, eftersom den ännu inte har nått den kunskapsnivå som krävs. Vi kan inte ens formulera problemet på ett koherent sätt. För McGinn är problemet emellertid biologins permanenta och grundläggande begränsningar. Vi kan inte lösa förklaringsgapet eftersom subjektiva upplevelser är kognitivt närliggande oss på samma sätt som kvantfysik är kognitivt närliggande elefanter. Andra filosofer avfärdar problemet som rent semantiskt.
Intentionalitet är mentala tillstånds förmåga att vara riktade mot (om) någonting eller vara i förhållande till någonting i den externa världen. Denna egenskap hos mentala tillstånd innebär att de har ett innehåll och semantiska referenser och därför kan tillskrivas sanningsvärden. När man försöker reducera dessa tillstånd till naturliga processer uppstår ett problem: naturliga processer är inte sanna eller falska, de händer bara. Det skulle inte vara förståeligt att säga att en naturlig process är sann eller falsk. Men mentala idéer eller omdömen är sanna eller falska, så hur kan mentala tillstånd (idéer eller omdömen) vara naturliga processer? Möjligheten att tillskriva idéer ett semantiskt värde måste betyda att sådana idéer handlar om fakta. Idén att Herodotos var en historiker refererar till Herodotos och det faktum att han var en historiker. Om detta faktum stämmer så är idén sann, i annat fall är den falsk. Men varifrån kommer denna relation? I hjärnan finns endast elektrokemiska processer och dessa tycks inte ha någonting med Herodotos att göra.
Människor är fysiska varelser och är därför möjliga att undersöka och beskriva genom naturvetenskapen. Eftersom mentala processer inte är oberoende av kroppsliga processer så är naturvetenskapens beskrivning av människan viktig för medvetandefilosofin. Det finns en mängd vetenskapliga grenar som studerar processer som är relevanta i forskning om det mentala. Dessa innefattar exempelvis biologi, datavetenskap, kognitionsvetenskap, cybernetik, lingvistik, medicin, farmakologi och psykologi.
Biologins teoretiska bakgrund är, i likhet med de flesta naturvetenskapliga grenar, grundläggande materialistisk. Man studerar främst fysiska processer, som anses vara den mentala aktivitetens och beteendets grund. Biologins framåtskridande i förklaringar av mentala fenomen kan ses i avsaknaden av några som helst empiriska tillbakavisanden av dess fundamentala förutsättning: ”Det kan inte förekomma några förändringar hos en persons mentala tillstånd utan en förändring i hjärntillstånd.”
Inom neurobiologin finns många underdiscipliner som innefattar studier av förhållandet mellan mentala och fysiska tillstånd och processer: Sinnesrelaterad neurofysiologi undersöker förhållandet mellan processerna bakom perception och stimulation. Kognitiv neurovetenskap studerar korrelationen mellan mentala processer och neurala processer. Neuropsykologin beskriver de mentala fakulteternas beroende av specifika anatomiska delar av hjärnan. Och evolutionsbiologi studerar slutligen det mänskliga nervsystemets ursprung och utveckling, och beskriver även den ontogenetiska och fylogenetiska utvecklingen av mentala fenomen, från deras mest primitiva stadier.Neurovetenskapernas metodologiska genombrott, i synnerhet introducerandet av högteknologiska neuroradiologiska procedurer, har lett till att vetenskapsmän utvecklar allt mer ambitiösa forskningsprogram; ett av huvudmålen är att beskriva och förstå de neurala processer som korresponderar med mentala funktioner (se neural korrelation). Ett flertal forskargrupper har inspirerats av dessa framsteg. Nya angreppssätt testas av Steven Ericsson-Zenith vid Institute for Advanced Science & Engineering, där de föreslår en ny mekanik för apparater som kallas maskiner som erfar, som är utvecklade för att kunna mottaga förmågan att känna och de grundläggande egenskaperna som krävs för rörlighet och igenkänning. Jeff Hawkins har grundat Redwood Center for Theoretical Neuroscience vid Berkeley, där man undersöker biomimetiken för igenkänningsalgoritmer.
Datavetenskap studerar automatisk behandling av information (eller åtminstone med fysiska symbolsystem till vilka information ges) genom datorer. Dataprogrammerare har från början kunnat utveckla program som gör det möjligt för datorer att utföra uppgifter som organiska varelser behöver ett medvetande för att klara av. Ett enkelt exempel är multiplikation. Det är dock helt klart att datorer inte behöver medvetande för att kunna multiplicera. Skulle de en dag kunna komma att få det som vi kallar medvetande? Denna fråga har diskuterats intensivt inom filosofin efter viktiga upptäckter inom artificiell intelligens.
Inom artificiell intelligens (AI) skiljer man vanligtvis mellan ett relativt anspråkslöst forskningsprogram och ett mer ambitiöst; denna distinktion gjordes först av John Searle då den fick namnet ”weak AI and strong AI” (svag AI och stark AI). Den svaga AI:ns enda mål är enligt Searle att simulera mentala tillstånd, utan några försök att göra datorer medvetna eller liknande. Den starka AI:ns mål är å andra sidan att utveckla en dator med ett medvetande som liknar människors. Projektet med stark AI härrör från datapionjären Alan Turing. Han formulerade det berömda Turingtestet som ett svar på frågan om datorer kan tänka. Turing ansåg att en dator med rätta kunde sägas ”tänka” om den placerades i ett rum bredvid ett annat rum, som innehöll en människa, och båda fick svara på en rad frågor, och datorns svar inte skulle gå att skilja från människans. Turings syn på maskinell intelligens kan sägas ha följt den behavioristiska medvetandemodellen som säger att intelligens är att göra som intelligens gör. Turingtestet har kritiserats från olika håll, varav den mest välkända kritiken är tankeexperimentet om det kinesiska rummet som formulerades av Searle.Frågan om datorers eller robotars möjliga känslighet (qualia) är fortfarande öppen. Vissa dataforskare anser att AI fortfarande kan skänka bidrag till frågan om kropp–själ-problemet. De menar att det är möjligt att teorier någon dag kan upptäckas som hjälper oss att förstå den ömsesidiga påverkan mellan det mänskliga medvetandet och hjärnan (wetware), baserat på den ömsesidiga påverkan som finns mellan mjuk- och hårdvara i datorer.
Psykologi är den vetenskap som direkt undersöker mentala tillstånd. Den använder allmänna empiriska metoder för att undersöka konkreta mentala tillstånd som lycka, rädsla och tvångssyndrom. Psykologin undersöker lagarna som reglerar dessa mentala tillstånds förhållande till varandra och med den mänskliga organismens inputs och outputs.Ett exempel på detta är perceptionspsykologi. Forskare inom detta område har upptäckt generella principer hos formperception. En av dess lagar säger att objekt som rör sig i samma riktning upplevs som relaterade till varandra. Lagen beskriver relationen mellan visuell input och mentala perceptuella tillstånd. Den säger emellertid ingenting om de perceptuella tillståndens natur. De lagar som upptäcks av psykologin är förenliga med alla olika svar på kropp–själ-problemet.
Mycket av diskussionen i den här artikeln har fokuserat på den dominerande ”filosofiskolan” (eller ”stilen”) i modern västerländsk kultur, som vanligtvis kallas analytisk filosofi (ibland kallad anglo-amerikansk filosofi). Det finns dock andra skolor, som ofta samlas under den breda kategorin kontinental filosofi. De olika skolorna som samlas under denna etikett (till exempel fenomenologi och existentialism) tenderar att skilja sig från den analytiska skolan på så sätt att de fokuserar mindre på språklig och logisk analys och mer på att direkt förstå mänsklig existens och erfarenhet. Detta tenderar att, i synnerhet inom diskussionen om medvetande, visa sig i försök att förstå tänkandets begrepp och perceptuella upplevelser på ett direkt sätt, som inte involverar en analys av lingvistiska former.I Georg Wilhelm Friedrich Hegels Medvetandets fenomenologi diskuterar han tre olika former av medvetande: det subjektiva medvetandet, individens medvetande; det objektiva medvetandet, samhällets och statens medvetande; och det absoluta medvetandet, en förening av alla begrepp. Se även Hegels Medvetandets filosofi från hans Encyklopedi.I modern tid har två huvudsakliga skolor utvecklats som svar eller opposition till den hegelianska traditionen: fenomenologin och existentialismen. Fenomenologin, som grundades av Edmund Husserl, fokuserar på det mänskliga medvetandets innehåll (se noema) och hur fenomenologiska processer formar vår erfarenhet. Existentialismen, en tankeskola som grundades med Søren Kierkegaard och Friedrich Nietzsches verk, fokuserar på innehållet i våra erfarenheter och hur medvetande hanterar sådana erfarenheter.
Ett viktigt, om än relativt okänt, exempel på en medvetandefilosof och kognitionsvetare som försöker förena de båda traditionerna är Ron McClamrock. McClamrock menar, med idéer från Herbert Simon och existentiella fenomenologer som Maurice Merleau-Ponty och Martin Heidegger, att människans situation med att vara-i-världen (”Dasein”, ”In-der-Welt-sein”) gör det omöjligt för henne att förstå sig själv genom att abstrahera sig från den och undersöka den som om den vore ett separat experimentobjekt som han själv inte var en del av.
Det finns oräkneligt många ämnesområden som påverkas av de idéer som utvecklas inom medvetandefilosofin. Tydliga exempel på detta är dödens, känslans, perceptioners och minnets natur. Frågor om vad en person är och vad hans eller hennes personliga identitet består i ligger också nära medvetandefilosofin. Två områden har, i samband med medvetandefilosofin, väckt särskild uppmärksamhet: fri vilja och självet.
Problemet med fri vilja får förnyad intensitet i ett medvetandefilosofiskt sammanhang. Detta gäller helt säkert åtminstone för materialistiska determinister. Enligt dessa bestämmer naturlagar helt och hållet innehållet i den materiella världen. Mentala tillstånd, och därmed även viljan, är materiella tillstånd, vilket betyder att mänskligt beteende och mänskliga val helt bestäms av naturlagar. Vissa drar resonemanget ytterligare ett steg: Människor kan inte själva bestämma vad de vill och vad de gör. De är därmed inte fria.
Detta resonemang förkastas av kompatibilister. De som antar denna position menar att frågan ”Är vi fria?” endast kan besvaras efter att vi har rett ut vad ”fri” egentligen betyder. Motsatsen till ”fri” är inte ”orsakad” utan ”tvingad” eller ”nödsakad”. Det är olämpligt att identifiera frihet med indetermination. En fri handling är en handling som utförs av en agent som skulle ha kunnat handla annorlunda om personen så hade valt. Enligt detta synsätt kan en person vara fri även om determinismen är sann. Den viktigaste kompatibilisten i filosofins historia var David Hume. Denna position har under modern tid försvarats av exempelvis Daniel Dennett, och, från ett dubbel-aspekts-perspektiv, av Max Velmans.Det finns å andra sidan även många inkompatibilister som avvisar detta resonemang eftersom de anser att viljan måste vara fri i en starkare betydelse för att kallas fri. Ståndpunkten att den faktiskt är detta kallas metafysisk libertarianism. Libertarianer påstår att världens gång inte helt bestäms av naturlagar; åtminstone inte viljan, vilket innebär att den är potentiellt fri. Den mest framstående inkompatibilisten i filosofins historia var Immanuel Kant. Inkompatibilisternas kritiker anklagar dem för ett inkoherent frihetsbegrepp. De argumenterar på följande sätt: Om vår vilja inte är bestämd av någonting, så vill vi vad vi vill av ren slump. Och om vår vilja är helt slumpmässig så är vi inte fria. Så om vår vilja inte determineras av någonting är vi ofria.
Medvetandefilosofin har även viktiga konsekvenser för uppfattningen om jaget. Om jag med ”jag” refererar till en essentiell, oföränderlig kärna av en person skulle de flesta moderna medvetandefilosofer hävda att någonting sådant inte existerar. Idén om ett jag som en oföränderlig essentiell kärna härstammar från idén om en immateriell själ. En sådan idé är oacceptabel för de flesta av dagens filosofer, på grund av deras fysikalistiska trosuppfattningar, och på grund av den allmänna acceptansen av David Humes skeptiska kritik av konceptet ”själv”. Vissa menar dock att idén om en essentiell, icke-konstant, materiell, kärna är rimlig i ljuset av empiriska resultat från utvecklingspsykologin, utvecklingsbiologin och neurovetenskapen. De ser denna som ett integrerat representationellt system som är distribuerat över förändrande mönster av synaptiska förbindelser. Synen på jaget som en illusion är allmänt accepterat av de flesta av dagens filosofer, som till exempel Daniel Dennett och Thomas Metzinger.
Den här artikeln är helt eller delvis baserad på material från engelskspråkiga Wikipedia