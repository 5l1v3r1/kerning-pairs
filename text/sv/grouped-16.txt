
Hans-Adolf Prützmann, född 31 augusti 1901 i Tolkemit, död 21 maj 1945 i Lüneburg, var en tysk SS-Obergruppenführer, general i Waffen-SS och ledamot av den tyska riksdagen.
År 1941 utsågs Prützmann till SS- och polischef i Baltikum och Vitrutenien, och var därigenom inblandad i Förintelsen i området. I november samma år fick han som SS- och polischef ansvar för Reichskommissariat Ukraine, vilket ungefär motsvarar nuvarande Ukraina. 1943 blev han befordrad till högste SS- och polischef i Ukraina. Prützmann kom därmed att behärska hela Ukrainas territorium från 1941 till 1944 och var ansvarig för det förintelseprogram som förövades av Einsatzgruppen, SD, Orpo och ukrainska milisstyrkor på judar, östslaver, sovjetiska politiska kommissarier, partisaner och politiska motståndare. Med Kampfgruppe Prützmann stred han 1944 på östfronten och tilldelades tyska korset i guld för sina insatser.
Den 21 maj 1945, kort efter andra världskrigets slut, begick Prützmann självmord i brittisk militär fångenskap i Lüneburg. Följaktligen kom han aldrig att ställas inför rätta i någon av Nürnbergrättegångarna.
Hans-Adolf Prützmann föddes i Tolkemit i Västpreussen 1901. Efter gymnasiet studerade han under en tid agronomi vid universitetet i Göttingen. 1918 gick han med i en frikår, men deltog initialt inte i några sammandrabbningar eller stridssituationer. Omkring 1921 avbröt han sina studier för att med en frikår bege sig till Övre Schlesien, där polacker och polsk-schlesier hade gjort uppror mot sina tyska herrar. Därefter tjänstgjorde Prützmann som tjänsteman inom agronomi i Pommern, Brandenburg och Ostpreussen.Prützmann inträdde i SA 1929. Han lämnade dock SA redan året därpå och anslöt sig till SS. En av hans första kommenderingar var att leda 18. SS-Standarte, som i Königsberg bland annat drillade SS-män. 1932 blev Prützmann ledamot av den tyska riksdagen; denna post skulle han inneha fram till 1945. I februari 1934 befordrades han till SS-Gruppenführer och tilldelades befälet över SS-Oberabschnitt Südwest med högkvarter i Stuttgart. SS-Oberabschnitt var ett administrativt distrikt i Nazityskland och betecknade den högsta geografiska befälsnivån inom Allgemeine-SS. 1942 existerade det 27 SS-Oberabschnitte. Befälhavaren var oftast SS-Gruppenführer eller SS-Obergruppenführer.Från juni 1937 till maj 1941 var Prützmann Höhere SS- und Polizeiführer Nordsee med säte i Hamburg. En så kallad Höhere SS- und Polizeiführer ("Högre SS- och polischef") utsågs av Reichsführer-SS Heinrich Himmler personligen och kommenderade stora enheter inom SS, Gestapo eller den reguljära tyska polisen, Ordnungspolizei. Under sin tid i Hamburg lärde Prützmann känna riksståthållaren Karl Kaufmann. Denne utnämnde Prützmann till senator i Hamburgs senat och till chef för stadsförvaltningens polisavdelning. Prützmann utsågs även till Kaufmanns personlige representant i alla polisiära frågor.
Drygt en vecka innan Tyskland inledde Operation Barbarossa, anfallet på den tidigare bundsförvanten Sovjetunionen, var Himmler värd för ett möte med SS-Gruppenführer och SS-Obergruppenführer på slottet Wewelsburg. Mellan den 12 och 15 juni 1941 träffades, förutom Himmler, bland andra Prützmann, Reinhard Heydrich, Karl Wolff, Erich von dem Bach-Zelewski och Friedrich Jeckeln för att diskutera det förestående fälttåget mot Sovjetunionen. Samtalet gällde Operation Barbarossa som ett förintelsekrig. Himmler menade att fälttåget inte endast var ett militärt och ideologiskt krig, utan även ett förintelsekrig mot bland andra judar och slaver. Himmler räknade med att mellan 20 och 30 miljoner slaver och judar skulle förgås genom raskamp.
Från juni 1941 till september 1944 innehade Prützmann olika höga ämbeten i det område som av Tyskland betecknades "öst". Detta betydande område inbegrep fyra civila förvaltningszoner: Reichsgau Wartheland, den västra delen av Polen som inlemmades i Tredje riket, under Gauleiter Arthur Greisers ledning; Generalguvernementet, den centrala delen av Polen, som styrdes av riksståthållaren Hans Frank; Reichskommissariat Ostland, som omfattade Estland, Lettland, Litauen och Vitrutenien, med Hinrich Lohse som rikskommissarie; Reichskommissariat Ukraine under Erich Kochs styre.
Den 22 juni 1941 inledde Tyskland Operation Barbarossa, anfallet på Sovjetunionen. En vecka senare, den 29 juni, utnämndes Prützmann till Högre SS- och polischef för Ostland och norra Ryssland (Höhere SS- und Polizeiführer Ostland und Rußland-Nord), vilket innebar att han blev SS- och polischef i det av Tyskland ockuperade Baltikum och Vitryssland. 
I Lettland låg 1941 makten hos Prützmann, Hinrich Lohse och Otto-Heinrich Drechsler. Prützmann var chef för Sicherheitsdienst i Lettland, Lohse var rikskommissarie i Reichskommissariat Ostland, och Drechsler var generalkommissarie och chef för civilförvaltningen i Lettland.Förintelsen i Lettland inleddes några dagar efter att Operation Barbarossa hade igångsatts. Den 1 juli 1941 intog tyska trupper Riga. Initialt förövades massmorden i Lettland av Einsatzgruppe A under befäl av Walter Stahlecker; i Riga var Einsatzkommando 1a under Martin Sandberger och Einsatzkommando 2 under Rudolf Batz stationerade. Efter några månader övertog Prützmann och Sicherheitsdienst ledningen.Under Prützmanns överinseende inrättades i slutet av juli 1941 ett provisoriskt ghetto i Riga för att den nazityska ockupationsmakten lättare skulle kunna kontrollera och övervaka Rigas judar. Det var dock inte förrän den 25 oktober samma år, genom en order av den tyske ståthållaren Hugo Wittrock, som samtliga judar i Riga med omnejd koncentrerades till ett enda, taggtrådsomgärdat, getto, beläget i området Maskavas Forštate i södra Riga. Nästan 30 000 judar inhystes i bostäder i sexton kvarter. Flervåningshusen var tämligen förfallna, och de sanitära förhållandena var dåliga. Ansvarig för gettot var Prützmann och senare hans efterträdare, Friedrich Jeckeln.
Den 31 juli 1941 träffade chefen för RSHA, Reinhard Heydrich, riksmarskalk Hermann Göring i Berlin och fick av denne i uppdrag att ombesörja alla nödvändiga förberedelser beträffande organisatoriska, praktiska och ekonomiska aspekter vad gällde en övergripande lösning (Gesamtlösung) av den judiska frågan inom den tyska inflytandesfären i Europa. Det av Göring undertecknade dokumentet kom att få vittgående konsekvenser för den praktiska implementeringen av "den slutgiltiga lösningen av judefrågan". Heydrich fick nu helt fria händer att utforma uppgifterna för Einsatzgruppen och SS- och polischefer i de av Nazityskland ockuperade territorierna i öst. Detta inbegrep även Prützmann, som vid detta tillfälle var SS- och polischef i Baltikum.Samma datum, den 31 juli 1941, fick Prützmann i Riga besök av Heinrich Himmler. I samband med detta besök gav Himmler uttryckliga order om behandlingen av judarna i Lettland. "Alla judar måste skjutas. Tvinga ner de judiska kvinnorna i träsken." I augusti 1941 hade i stort sett hela Einsatzgruppe A lämnat Lettland, och Sicherheitsdienst övertog ansvaret för verkställandet av förintelsen i Lettland. En tvist beträffande hanterandet av "judefrågan" utbröt då bland de nazistiska ledarna. En falang, representerad av Hinrich Lohse, som hade stöd av Alfred Rosenberg, riksminister för de ockuperade områdena i öst, ville spärra in judarna i getton, konfiskera deras egendom och låta dem arbeta i den tyska krigsindustrin. Reichsführer-SS Heinrich Himmler var, som nämnts, av en annan åsikt; han ansåg att Lettlands judar skulle mördas så snabbt som möjligt. Prützmann fann sig följaktligen i en rådvill situation mellan Himmlers uttryckliga order och Lohses rekommendation om judarna som arbetskraft.Under ett möte med medarbetare i Riga kort därefter nämnde Prützmann att han av Himmler fått ordern att judarna skulle "förflyttas". En av Prützmanns underordnade frågade vart de skulle förflyttas, varpå Prützmann svarade: "Nicht so, wie Sie meinen – die sollen ins Jenseits befördert werden." ("Inte så som ni menar – de skall förflyttas till livet efter detta.")I slutet av oktober 1941 meddelade Himmler Prützmann att han var missnöjd med den långsamma takt varmed denne praktiskt verkställde förintelsen i Lettland. Den 1 november ersatte Himmler Prützmann med Friedrich Jeckeln som Höhere SS- und Polizeiführer Ostland und Russland-Nord; Prützmann kvarstod dock informellt på denna post till den 11 januari 1942. Detta innebär att Prützmann hade informellt ansvar för bland annat massakern i Rumbula-skogen, som ägde rum den 30 november, den så kallade Blutsonntag, och 8 december 1941. Under dessa två dagar sköts cirka 25 000 personer ihjäl. Jeckeln hade utvecklat ett effektivt system vilket innebar att 10 000 personer kunde avrättas på en och samma dag. Systemet kallades för Jeckeln-systemet eller Sardinenpackung-metoden. Enheter ur SD och lettisk milis, Schutzmannschaft, fördrev offren från deras bostäder. Därefter fick de marschera till den plats där massgravar redan hade iordningställts. På anvisad plats tvingades offren att klä av sig och lämna ifrån sig värdesaker. Därpå gick de i små grupper, 10 till 20 personer, till graven. De avklädda offren fick oftast själva kliva ner i massgravarna. De lade sig raklånga med ansiktet mot botten av graven och sköts ihjäl av SS-män med kulsprutor. Nästa grupp lade sig med huvudet vid fötterna på de redan döda och blev ihjälskjutna. Så fortgick proceduren, tills det att graven tillslöts. Jeckeln menade, att man med denna metod sparade på gravutrymme. Det lettiska Arājskommandot, med Viktors Arājs och dennes ställföreträdare Herberts Cukurs i spetsen, deltog aktivt i mördandet. Prützmann var delaktig i inrättandet av judiska getton i Lettland, bland annat i Riga och Daugavpils, vilket underlättade för hans efterträdare som HSSPF, Friedrich Jeckeln, när denne skulle leda mördandet av den judiska befolkningen.
Prützmann var från den 1 november 1941 till den 18 september 1944 Högre SS- och polischef södra Ryssland, vilket i huvudsak omfattade Ukraina. Från den 29 oktober 1943 till den 18 september 1944 innehade han även posten Högste SS- och polischef Ukraina, vilket innebar att han blev överordnad Höhere SS- und Polizeiführer Schwarzes-Meer.
Mellan 1941 och 1944 beräknas cirka 3 000 000 ukrainare och andra icke-judar ha förintats inom det territorium som Prützmann behärskade. Antalet judiska offer beräknas uppgå till omkring 900 000. Andra historiker och forskare, till exempel Ray Brandon och Wendy Lower, menar, att omkring 1,5 miljoner ukrainska judar mördades. Förintelsen i Ukraina skedde i huvudsak genom massarkebuseringar. Den nazityska ockupationsmakten var i Ukraina inte i stånd att uppföra stationära förintelseläger där offren kunde gasas ihjäl. Detta berodde på att fronten låg alltför nära. Det ukrainska järnvägsnätet var inte lämpat för omfattande transporter till redan befintliga förintelseläger i till exempel Generalguvernementet. Förintelsen i bland annat Ukraina har därför internationellt fått benämningen "The Holocaust by Bullets".I egenskap av SS- och polischef i Ukraina var Prützmann ansvarig för en rad massakrer på judar, slaver, romer, politiskt oliktänkande och partisaner. Einsatzgruppe C och D opererade i Ukraina och förövade där otaliga massmord på judar. Dessa "insatsstyrkor" svarade inför den lokale HSSPF, i detta fall Prützmann, som var befullmäktigad med det operativa befälet över dessa. Emellanåt kunde dock enskilda enheter ur Einsatzgruppen stå under Wehrmachts befäl.I november 1941 ägde ett omfattande massmord rum i Ukraina. Prützmann och chefen för Ordnungspolizei i Ukraina, Otto von Oelhafen, organiserade mordet på den judiska befolkningen i Rivne. Den 7 och 8 november sköt tre enheter ur Ordnungspolizei och en enhet ur Einsatzkommando 5 (Einsatzgruppe C) ihjäl drygt 17 000 judar i Sosenki-skogen utanför Rivne.Prützmann förde befälet över de civiladministrerade områdena, vilket innebar att han drogs in i en maktkamp med rikskommissarien i Reichskommissariat Ukraine, Erich Koch. Koch förbjöd Prützmann att lyda order från SS och Himmler. Koch ansåg att han själv var enväldig härskare i Ukraina och att han endast behövde svara inför Hitler. Prützmanns protester bemöttes med förakt från Kochs sida.Mellan augusti och november 1942 organiserade Prützmann massmord på judar i Volhynien, Ukraina, södra Ryssland och i distriktet Białystok. Himmler rapporterade om detta till Hitler den 29 december 1942 och redogjorde för denne att 363 211 judar hade avrättats. Under Prützmanns tid som Högre SS- och polischef i Ukraina stängdes ett flertal ukrainska getton, och dess invånare mördades. Ett av många exempel är gettot i Mizotj, som då var beläget i Reichskommissariat Ukraine. I mitten av oktober 1942 fördes omkring 1700 judar, varav många var kvinnor och barn, till en ravin utanför Rivne och sköts ihjäl av enheter ur Einsatzgruppe C samt ukrainska kollaboratörer.
Operation Barbarossa överrumplade initialt Stalin och hans generaler. Partisanrekryteringen i Ukraina var låg; i slutet av år 1941 var endast enstaka partisanenheter aktiva, främst i Tjernihiv oblast och Sumy oblast i norra Ukraina. Den ukrainska partisanaktiviteten inleddes på allvar i mars-april 1942, då partisangrupperna lyckades upprätta en radioförbindelse med Moskva och fick förstärkning av manskap, och nådde full styrka först i mitten av 1943.Heinrich Himmler ansåg att termen "partisan" var för "glorifierande" för de sovjetiska gerillaenheterna. Istället uppmanade han Wehrmacht och SS att använda beteckningen "Banden" för partisaner. Om tyskarna misstänkte eller hade fått bevis för att invånarna i någon by hade hjälpt partisaner med till exempel kost, logi eller vapen, deporterades befolkningen eller oftare arkebuserades på stället, och byn brändes ned. Den 23 september 1942 massakrerades befolkningen på 2 892 personer i byn Kortelisy i nordvästra Ukraina. Byn brändes därefter ned och jämnades med marken.Tillfångatagna partisaner avrättades urskillningslöst. Oftast skedde detta genom hängning då denna metod på ett annat sätt än arkebusering samlade publik. Hängningen var avsedd att sätta skräck i lokalbefolkningen, och de dödas kroppar fick ibland hänga kvar under flera dagar.I maj 1943 var partisanenheterna i Ukraina många och välbeväpnade. Himmler sände SS-Obergruppenführer Erich von dem Bach-Zelewski till Prützmanns territorium. Bach-Zelewski hade erfarenhet av strid mot partisan- och gerillaförband. Han hade fått order om att bekämpa partisaner som befann sig i Pripjatområdet i norra Ukraina. Då detta träskområde låg inom Prützmanns territorium som HSSPF, utsåg Himmler Prützmann även till överbefälhavare för partisanbekämpningen i Ukraina. Den tyske historikern Martin Cüppers skrev att Prützmann krävde Bach-Zelewskis respekt, men denne avfärdade föraktfullt Prützmann som militärt inkompetent. Förhållandet mellan de båda HSSPF var således spänt, men Bach-Zelewski skall inte ha ifrågasatt Prützmanns jurisdiktion. Under den första större anti-partisanoperationen i maj 1943 gav Prützmann befälet åt SS-Brigadeführer Walter Schimana, som tidigare bland annat lett det motoriserade fältgendarmeriet i Polen. Till Schimanas förfogande ställdes 1. SS-Kavallerie, SS-Polizei-Regiment 10 och SS-Polizei-Regiment 11. Ur dessa förband utvaldes personer som bildade "Kampfgruppe Schimana" för partisanbekämpning i Ukraina och Vitryssland.Den 2 februari 1943 kapitulerade de tyska styrkorna vid Stalingrad, och Röda Armén började återta tidigare förlorat territorium. I december 1943 hade den sovjetiska armén nått Dnepr. I mitten av 1944 var nästan hela Ukraina återerövrat, och Prützmann och hans stab lämnade inom kort landet.
I februari 1942 inleddes uppförandet av Durchgangsstrasse IV (DG IV), en militärväg på 2175 kilometer, från Lemberg i Generalguvernementet till Stalino i sydöstra Ukraina. Denna gigantiska transportled planerades även att leda in i Kaukasus, men detta projekt blev aldrig verklighet. Sovjetiska krigsfångar samt judar från bland annat Galizien utnyttjades som tvångsarbetskraft vid anläggandet av DG IV. Den nazistiska ockupationsmakten, representerad av HSSPF Prützmann och rikskommissarie Erich Koch, kallade detta för "förintelse genom arbete" (Vernichtung durch Arbeit). Omkring 25 000 personer dukade under vid byggandet av DG IV. Prützmann bildade ett särskilt kommando, benämnt Einsatzstab Prützmann eller Kommando Prützmann, för att säkra de områden där den nya härvägen skulle dras och för att vakta tvångsarbetarna. Han lät även uppföra särskilda läger för tvångsarbetarna.
Nazityska Einsatzgruppen, Ordnungspolizei, Sicherheitspolizei och Sicherheitsdienst hade under andra världskriget med logistiskt stöd av Wehrmacht mördat miljontals människor i de östliga territorierna som inledning till Generalplan Ost, Nazitysklands koloniseringsplan för Östeuropa. Judar, romer, slaver, partisaner, politruker, sovjetiska krigsfångar och andra hade fallit offer för Nazitysklands förintelseprogram. Den största massgraven inom Prützmanns område var belägen i Babij Jar utanför Kiev, där sammanlagt omkring 100 000 offer låg begravda. I början av år 1942 cirkulerade det i de allierade staterna information om nazisternas massmord i öst. De förruttnade liken i massgravar i Baltikum, Vitryssland, Ukraina och i Generalguvernementets förintelseläger utgjorde även ett sanitärt problem. Förutom en påträngande stank hotade dessa massgravar att på sikt förgifta grundvattnet.I juni 1942 fick SS-Standartenführer Paul Blobel i uppdrag att leda Aktion 1005 eller Sonderaktion 1005, vilket innebar att exhumera liken ur massgravarna och kremera dessa på likbål. Samtliga Höhere SS- und Polizeiführer i de berörda områdena, Wilhelm Koppe, Friedrich Jeckeln, Erich von dem Bach och Hans-Adolf Prützmann fick order att bistå Blobel och tillmötesgå dennes önskemål. Aktionen påbörjades i juli 1942 i förintelselägren inom Operation Reinhard samt i Auschwitz. I november 1942 uppdrog Heinrich Himmler åt Heinrich Müller och dennes underordnade, Adolf Eichmann, att finna en varaktig och effektiv lösning på problemet med massgravarna i de östliga territorierna. I juli 1943 nådde Aktion 1005 Ukraina. Vid Babij Jar övervakade Blobel kremeringen av omkring 100 000 kroppar. Blobel hade två år tidigare lett massakern vid Babij Jar. Enheter ur Sicherheitsdienst och Ordnungspolizei tvingade fångar från koncentrationsläger samt sovjetiska krigsfångar att utföra exhumeringen och kremeringen. Samma procedur företogs i bland annat Dnipropetrovsk, Berditjev, Uman och Nikolajev. Massgravarna var dock så mångtaliga att Aktion 1005 aldrig hann bli fullbordad, innan de tyska trupperna tvingades att retirera från de ockuperade sovjetiska områdena.
I september 1944 utnämnde Himmler Prützmann till Generalinspekteur für Spezialabwehr ("Generalinspektör för försvarets säkerhetstjänst"). Denna utnämning innebar bland annat att etablera och instruera Werwolf-brigaden som skulle företa gerillaliknande handlingar mot de anstormande fiendestyrkorna. Under sin tid som SS- och polischef i Ukraina hade Prützmann studerat de ryska partisanernas gerillataktik; meningen var att Prützmann skulle lära ut denna taktik till Werwolf-trupperna. De allierade styrkorna hade i oktober 1944 installerat en tysk jurist, Franz Oppenhoff, som borgmästare i Aachen. Himmler gav order om att landsförrädaren Oppenhoff skulle mördas, och i slutet av mars 1945 organiserade Prützmann en Werwolf-enhet, ledd av SS-Untersturmführer Herbert Wenzel, som sköt Oppenhoff till döds i Aachen.
Kort efter Nazitysklands villkorslösa kapitulation i maj 1945 arresterades Prützmann av allierade soldater och hamnade i brittisk krigsfångenskap. Han flyttades mellan några krigsfångeläger, innan han internerades i Lüneburg. I fångenskapen begick Prützmann den 21 maj självmord genom att bita sönder en cyanidampull. Prützmann dog således, innan han hann rannsakas inför domstol.
”Basis: Parlamentsalmanache/Reichstagshandbücher 1867 – 1938, Prützmann, Hans-Adolf” (på tyska). Datenbank der deutschen Parlamentsabgeordneten. Arkiverad från originalet den 28 december 2011. https://www.webcitation.org/64HIBeZ2e?url=http://www.reichstag-abgeordnetendatenbank.de/selectmaske.html?pnd=119536862. Läst 28 februari 2011.
Arad, Yitzhak (1999) (på engelska). Belzec, Sobibor, Treblinka: the Operation Reinhard Death Camps. Bloomington: Indiana University Press. ISBN 0-253-21305-3 
Bartusevičius, Vincas (Hrsg.), red (2003) (på tyska). Holocaust in Litauen: Krieg, Judenmorde und Kollaboration im Jahre 1941. Köln: Böhlau. ISBN 3-412-13902-5 
Biddiscombe, Perry (1998) (på engelska). Werwolf!: the History of the National Socialist Guerrilla Movement, 1944–1946. Cardiff: University of Wales Press. ISBN 0-7083-1446-5 
Birn, Ruth Bettina (1986) (på tyska). Die höheren SS- und Polizeiführer: Himmlers Vertreter im Reich und in den besetzten Gebieten. Düsseldorf: Droste. ISBN 3-7700-0710-7 
Brandon, Ray & Lower, Wendy (eds.), red (2010) (på engelska). The Shoah in Ukraine: History, Testimony, Memorialization. Bloomington, Indiana: Indiana University Press. ISBN 0-253-22268-0 
Browning, Christopher R.; Matthäus, Jürgen (2004) (på engelska). The Origins of the Final Solution: The Evolution of Nazi Jewish Policy, September 1939 - March 1942. London: Heinemann. ISBN 0-434-01227-0 
Cüppers, Martin (2005) (på tyska). Wegbereiter der Shoah: Die Waffen-SS, der Kommandostab Reichsführer-SS und die Judenvernichtung 1939-1945. Darmstadt: Wissenschaftliche Buchgesellschaft. ISBN 3-534-16022-3 
Dawidowicz, Lucy S. (1986) (på engelska). The War Against the Jews, 1933-45. New York: Bantam Books. ISBN 0-553-34302-5 
Dearn, Alan (2006) (på engelska). The Hitler Youth 1933-45. London: Osprey. ISBN 184176874X 
Desbois, Patrick (2008) (på engelska). The Holocaust by Bullets: a priest's journey to uncover the truth behind the murder of 1.5 million Jews. New York: Palgrave Macmillan. ISBN 978-0-230-60617-3 
Ezergailis, Andrew (1996) (på engelska). The Holocaust in Latvia: 1941-1944: the Missing Center. Riga: Historical Institute of Latvia. ISBN 9984-9054-3-8 
Goldhagen, Daniel Jonah (1997) (på engelska). Hitler's Willing Executioners: Ordinary Germans and the Holocaust. London: Abacus. ISBN 0-349-10786-6 
Hilberg, Raul (1985) (på engelska). The Destruction of the European Jews. New York: Holmes & Meier. ISBN 0-8419-0832-X 
Kaufmann, Max (1999) (på tyska). Churbn Lettland: die Vernichtung der Juden Lettlands (1). Konstanz: Hartung-Gorre. Libris 6697079. ISBN 3-89649-396-5 
Klee, Ernst (2007) (på tyska). Das Personenlexikon zum Dritten Reich (2). Frankfurt am Main: Fischer Taschenbuch Verlag. ISBN 978-3-596-16048-8 
Kopitzsch, Franklin & Brietzke, Dirk (Hrsg.), red (2006) (på tyska). Hamburgische Biografie-Personenlexikon, Volym 2 (2). Göttingen: Wallstein Verlag Gmbh. ISBN 3-8353-0099-7 
Kroener, Bernhard R., Müller, Rolf-Dieter & Umbreit, Hans, red (2003) (på engelska). Germany and the Second World War. Vol. 5, Organization and mobilization in the German sphere of power. Part 2, Wartime administration, economy, and manpower resources, 1942-1944/5. Oxford: Oxford University Press. sid. 57. ISBN 0-19-820873-1 
Lilla, Joachim (2004) (på tyska). Statisten in Uniform: die Mitglieder des Reichstags 1933–1945; ein biographisches Handbuch; unter Einbeziehung der völkischen und nationalsozialistischen Reichstagsabgeordneten ab Mai 1924. Düsseldorf: Droste. ISBN 3-7700-5254-4 
Longerich, Peter (2010) (på engelska). Holocaust: the Nazi Persecution and Murder of the Jews. Oxford: Oxford University Press. ISBN 978-0-19-280436-5 
Lumans, Valdis O. (2006) (på engelska). Latvia in World War II (1). New York: Fordham University Press. ISBN 0-8232-2627-1 
Lumsden, Robin (2004) (på engelska). The Allgemeine-SS. London: Osprey. ISBN 1-85532-358-3 
Magocsi, Paul Robert (1996) (på engelska). A History of Ukraine. Seattle: University of Washington Press. Libris 4762661. ISBN 0-295-97580-6 
Marrus, Michael R. (ed.), red (1989) (på engelska). The Nazi Holocaust: Historical articles on the Destruction of European Jews. 3, The "Final Solution": the Implementation of Mass Murder, vol. 1. Westpoint, Connecticut: Meckler. ISBN 0-88736-255-9 
Piotrowski, Tadeusz (2000) (på engelska). Genocide and Rescue in Wołyń: recollections of the Ukrainian nationalist ethnic cleansing campaign against the Poles during World War II. Jefferson, North Carolina: McFarland. ISBN 0-7864-0773-5 
Press, Bernhard (2000) (på engelska). The Murder of the Jews in Latvia, 1941–1945. Evanston, Illinois: Northwestern University Press. Libris 5721413. ISBN 0-8101-1728-2 
Rhodes, Richard (2002) (på engelska). Masters of Death: the SS-Einsatzgruppen and the Invention of the Holocaust (1). New York: Alfred A. Knopf. ISBN 0-375-40900-9 
Rubenstein, Richard L.; Roth, John K. (2003) (på engelska). Approaches to Auschwitz: The Holocaust and Its Legacy (2). Louisville, Kentucky: Westminster John Knox Press. ISBN 0-664-22353-2 
Walters, Guy (2010). Jakten på ondskan: de nazistiska krigsförbrytarnas försök att undkomma rättvisan. Stockholm: Forum. Libris 11809398. ISBN 978-91-37-13222-8 
Wegner, Bernd (ed.), red (1997) (på engelska). From Peace to War: Germany, Soviet Russia and the World, 1939-1941. Oxford: Berghahn. ISBN 1-57181-882-0

"Have You Ever?" är en låt framförd av den amerikanska sångaren och skådespelaren Brandy Norwood. Låten utgavs av Atlantic Records den 29 september 1998 som den tredje singeln från Norwoods andra studioalbum Never Say Never. Den skrevs av Diane Warren och var en av tre låtar på albumet som producerades av David Foster. "Have You Ever?" är en popballad som handlar om obesvarad kärlek. Låten tillät Norwood, som vid utgivningen var 19 år, att utveckla sin image från det tonårsmaner som gjort henne känd.
"Have You Ever?" blev uppföljare till de framgångsrika singlarna "The Boy Is Mine" (framförd tillsammans med Monica Arnold) och "Top of the World" vilka befäst hennes position som en av 1990-talets mest framgångsrika artister. Trots att musikjournalisters bemötande till låten var blandade blev "Have You Ever?" en hit i USA som nådde förstaplatsen på Billboard Hot 100. Den blev Norwoods andra listetta efter "The Boy Is Mine" och hennes första i karriären som soloartist. "Have You Ever?" var även framgångsrik på flera internationella musikmarknader, särskilt i Oceanien. Den nådde förstaplatsen i Nya Zeeland där den guldbelönades och topp-tio i Australien där den platinabelönades av ARIA.
Musikvideon till låten regisserades av Kevin Bray och filmades i Los Angeles, Kalifornien i oktober 1998. Den blev en stor framgång på musikvideokanalerna BET och MTV där den nådde fjärde respektive tredjeplatsen. Den fick senare en nominering vid MTV Video Music Awards i kategorin "Best R&B Video". Under lanseringen av låten framförde Norwood den i flera TV-sända program, däribland prisceremonin American Music Awards i januari 1999, The Tonight Show with Jay Leno och VH-1: Divas Live/99. Efter utgivningen har "Have You Ever?" alltid inkluderats i låtförteckningen till sångarens konserter och turnéer, däribland Never Say Never World Tour och Human World Tour.
1997 påbörjade Norwood arbetet på sitt andra studioalbum Never Say Never som var en uppföljare till den platinasäljande debuten Brandy (1994). Till Never Say Never valde Norwood att jobba med andra musikproducenter då hon ville skapa vuxnare material, delvis inspirerad av idolerna Whitney Houston och Mariah Carey. Hon hade större kreativ kontroll än på föregående album och blev en av chefsproducenterna för projektet. Under tidpunkten hade hon breddat sin karriär med den framgångsrika TV-serien Moesha och rollen som Askungen i den Emmy-belönade filmen med samma namn. Den parallella skådespelarkarriären tillät Norwood att utvecklas till ett "kulturellt fenomen" och hon kom att rankas som en av de 50 största och framgångsrikaste tonårsstjärnorna i musikhistorien.Den amerikanska låtskrivaren Diane Warren skrev "Have You Ever?" under julnatten 1997. Om skapandet av låttexten sa hon: "Jag minns att jag var i inspelningsstudion och kom på låtens koncept. Den kändes väldigt äkta." När Warren färdigställt texten bad hon den kanadensiska kompositören David Foster, en nära vän och samarbetspartner, att jobba med Norwood. När trion samlades i inspelningsstudion berättade Warren om låtens koncept, som både Foster och Norwood "älskade", varpå de gick med på att spela in låten. "Have You Ever?" spelades in vid Chartmaker Studios i Malibu, Kalifornien och vid The Record Plant i Hollywood, Kalifornien. Om deras första möte om låten och själva inspelningen kommenterade Foster:
"Diane hade gjort en fantastisk demo. Det gick väldigt lätt att göra låten, särskilt efter att Michael Thompson bidrog med gitarrerna. Jag älskar [låtens] känsla - det finns inget där som inte är nödvändigt och inget som inte tillför något. Den är en av de bästa låtarna jag någonsin gjort."
Inför samarbetet med Norwood lyssnade Foster på hennes tidigare musik och fastnade särskilt för "Sittin' Up in My Room" från 1995. Han inspirerades av bakgrundssången på låten och ville hitta personen som skapat den. "Jag gillade verkligen bakgrundssången. Jag ville att samma person som gjort den skulle jobba med oss på den nya låten. Jag frågade vem det var och det visade sig att den var helt skapad av Brandy. Jag kunde inte fatta det!" Han fortsatte: "Jag måste medge, jag har aldrig jobbat med någon som kan göra bakgrundssång så lätt." Norwood arrangerade och spelade in bakgrundssången på mindre än två timmar. Atlantic ansåg att samarbetet på "Have You Ever?" blev så lyckat att de ville att Norwood och Foster skulle göra ytterligare två låtar ihop, vilka slutligen blev gospelballaden "One Voice" och en cover på Bryan Adams' singel "(Everything I Do) I Do It for You". Norwood förklarade att hennes samarbete med Foster tog fram en "glöd" inom henne och sång som hon "inte visste att hon hade".  När Norwood skulle beskriva upplevelsen sa hon:
"Jag har upplevt det som låten handlar om. Jag var kär i någon och det fungerade inte. Jag grät och allt det som låttexten beskrev, så det var lämpligt att göra den låten. Jag var 18 så det var dags att bli en kvinna. Det var en fantastisk upplevelse att jobba med dem."
2005, då låten hade hamnat på hennes första samlingsalbum The Best of Brandy, berättade Norwood om inspelningen av låten: "Det var första gången jag var i en inspelningsstudio med David Foster. Min röst var inte lika utvecklad då som den är nu och låten krävde det som producenter kallar 'Money Notes' - det som gör att låten blir en listetta. Jag var riktigt nervös men det gick bra." I en intervju med Complex Magazine utvecklade hon: "Det tog inte så många tagningar men dom tog definitivt om några gånger för att ha några att välja bland. Men igen, jag beundrade dessa människor så oerhört. Jag tror att det hjälpte mig, för jag ville göra bra ifrån mig. Jag ville imponera på dem. Så jag provade allt möjligt. Jag var inte rädd för att skämma ut mig, det har jag aldrig varit. Ibland brast rösten och jag missade toner men jag försökte." I en intervju en tid senare sa Warren: "För mig är den en klassiker. Hon sjöng den fantastiskt. Jag väntar fortfarande på countryversionen."
"Have You Ever?" är en popballad på fyra minuter och trettiosex sekunder (4:36). Enligt notblad publicerade på Musicnotes.com av Alfred Publishing har "Have You Ever?" ett långsamt tempo och utgår från 97 taktslag per minut. Låten skrevs i tonarten A-dur och Norwoods röst sträcker sig från tonen F3 till D5. Enligt Rolanje D. Armstead från tidskriften Times Daily har den en "lågmäld, taktbaserad melodi" som består av keyboards och gitarrer. Musikjournalisten Chuck Taylor från Billboard ansåg att "Have You Ever?" lyfte fram Norwoods "återhållsamma sång" som hade en "sökande och uppgiven textur" som får lyssnaren att förstå att hon "hämtar känslorna långt inifrån sig själv." I låten sjunger framföraren om en obesvarad kärlek med textverser som "Have you finally found the one you've given your heart to/ Only to find that one won't give their heart to you".
Sex månader efter utgivningen av Never Say Never hade albumet sålt över tre miljoner exemplar samtidigt som huvudsingeln "The Boy Is Mine" (framförd tillsammans med Monica Arnold) noterats på förstaplatsen på Billboard Hot 100 i 13 sammanhängande veckor vilket gjorde den till en av de största duetterna i amerikansk musikhistoria. Atlantic Records var dock rädda att den höga försäljningen av "The Boy Is Mine" hade skuggat utgivningen av Never Say Never och gav därför aldrig ut albumets andra singel, "Top of the World", kommersiellt i USA. Under sommaren 1998 planerade Atlantic att ge ut albumspåret "Angel In Disguise" som albumets tredje singel men radiostationers efterfrågan på "Have You Ever?" var större så man beslutade att ge ut den låten istället."Have You Ever?" mottog blandad till positiv kritik från musikjournalister i samband med utgivningen. I sin recension av singeln noterade Chuck Taylor från Billboard Magazine: "Det är svårt att se den här singeln som annat än en ytterligare juvel i pop/R&B-prinsessans krona." Han beskrev melodin som "omedelbart tillfredsställande med en brygga indränkt i harmonier som befäster sig i minnet efter bara ett fåtal lyssningar." Han avslutade med att skriva att låten var ett "prima exempel på hur Brandy, efter bara några år, bevisat att hon är en av de mest mångsidiga och lovande stjärnorna på resan mot pop-kunglighet." Richard Harrington från tidskriften The Spokesman-Review beskrev "Have You Ever?" som en "luxuös [...] oemotståndlig Diane Warren-skriven powerballad" som skulle passa bra att bli "omgjord till en duett, kanske med Usher?" Angela Lewis från The Independent var kritisk mot Never Say Never i allmänhet men ansåg att hennes röst var ren "honung" på "Have You Ever?", även om hon saknade styrka att förfoga över låten. Daryl Easlea från BBC Music skrev att det märktes att hon jobbat med "topp-folket" som basisten Nathan East och David Foster och att Never Say Never var riktat mot en så "bred publik som möjligt". Han fortsatte: "Detta är som tydligast på 'Have You Ever' [...] som skrevs av Dianne Warren. Det låter som att balladen är skapad med en 'hit-formula' i syfte att toppa singellistorna."
"Have You Ever?" blev en av Norwoods största hits i karriären. Den 9 januari 1999 meddelade Fred Bronson från Billboard Magazine att den kommersiella utgivningen fått singeln att klättra från niondeplatsen till tredjeplatsen på Billboards Hot 100-lista med en försäljning på 250 000 exemplar. Låten fick därmed titeln "Greatest Gainer/Sales". Veckan efter såldes ytterligare 200 000 exemplar vilket gjorde att "Have You Ever?" intog förstaplatsen på listan. Låten blev därmed Norwoods andra listetta efter "The Boy Is Mine" och hennes första i karriären som soloartist. Den blev Warrens nionde och hittills sista listetta. Enligt Theda Sandiford-Miller från Billboard var den höga försäljningen av låten anmärkningsvärd då försäljningen av musik generellt sett brukar dala med 30 - 50 procent under veckorna kring nyår. Ur ett marknadsföringsperspektiv var bedriften också ovanlig då Atlantic inte bedrivit någon reklamkampanj eller använt sig av andra medel för att sälja fler exemplar, som att exempelvis sänka priset på singeln eller betala för extra exponering i affärer. Nästkommande vecka noterades "Have You Ever?" en ytterligare vecka på förstaplatsen och fick utmärkelsen "Greatest Gainer/Airplay". Låten var även framgångsrik på Billboards förgreningslistor, särskilt på R&B-listan Hot R&B/Hip-Hop Songs där den klättrade från plats 12 till andraplatsen den 9 januari 1999. Låten behöll positionen i ytterligare tre veckor."Have You Ever?" blev också en hit i flera internationella territorier. I Nya Zeeland gick låten in på plats 13 på landets officiella singellista den 27 december 1998. Singeln försvann från listan veckan därpå men gick in på nytt den 17 januari 1999, då på sjundeplatsen. Den 7 februari nådde låten förstaplatsen på listan och blev därmed Norwoods andra listetta och fjärde topp-tio-notering i Nya Zeeland. Singeln låg på topp-tio på listan i tio osammanhängande veckor och guldbelönades av RIANZ samma år. I Australien gick "Have You Ever?" in på plats 39 den 24 januari 1999. Tre veckor senare nådde den topp-tjugo och efter ytterligare fem veckor nådde den åttondeplatsen, vilket blev singelns topposition på listan. Låten tillbringade sammanlagt 24 veckor på listan och platinacertifierades av ARIA. I Nederländerna gick låten in på plats 17 på den officiella singellistan Ultratip 100 den 30 januari 1999. Den nådde slutligen tredjeplatsen på listan. "Have You Ever?" hade också måttliga framgångar i Storbritannien och Kanada. I det förstnämnda landet intog låten singellistan UK Singles Chart på plats 13 den 12 december 1999, vilket blev dess topposition på listan. Sista gången låten noterades på listan var på plats 72 den 30 januari 1999. I Kanada nådde singeln plats 20 på listan RPM Singles Chart.
Musikvideon till "Have You Ever?" regisserades av Kevin Bray som dessförinnan jobbat med Celine Dion på hennes "Because You Loved Me" (1996) och Robyns "Show Me Love" (1997). Videon filmades i Los Angeles, Kalifornien i oktober 1998. Videon till "Have You Ever?" utspelar sig nattetid och visar Norwood som har åkt för att titta till sin bästa väns hus. I videons första sekvenser kör Norwood in på uppfarten till huset och sitter kvar i bilen medan hon uppgivet framför låtens första verser. I andra scener spelas en video med Norwood som umgås med sitt kärleksintresse. Dessa sekvenser växlar mellan scener som visar henne framför en pool, bärandes mannens jacka. Hon sitter i hans vardagsrum, vandrar runt i hans garderob och klär sig i hans kostym. Mot slutet av videon sjunger hon till mannen från en TV-skärm och framför låtens klimax i olika kläder och på olika platser i huset. Videon uppmärksammades av skivbolagschefen Clive Davis som bad Bray att regissera videon till Whitney Houstons "Heartbreak Hotel" (1999). Samarbetet ledde till att Bray regisserade Houstons sex nästkommande videor.Musikvideon till "Have You Ever?" blev en framgång på USA:s största musikvideokanaler. Videon skickades till MTV och VH-1 den 10 oktober 1998 och till BET och The Box veckan efter. Videon gick in på plats 21 på BET:s videotopplista utgiven mot veckoslutet den 24 oktober. Veckan efter noterades "Have You Ever?" också på MTV på plats 13. Den nådde topp-tio på listan i början av november 1998. Den 5 december 1998 nådde videon tredjeplatsen på listan, vilket blev dess topposition. "Have You Ever?" nådde slutligen fjärdeplatsen på BET den 19 december 1998 och plats 14 på VH1 den 1 maj 1999. Vid den amerikanska prisceremonin MTV Video Music Awards, som hölls den 9 september 1999 vid Metropolitan Opera House i New York, var låten nominerad i kategorin "Best R&B Video". Den förlorade dock utmärkelsen mot Lauryn Hills "Doo Wop (That Thing)".
Norwood framförde "Have You Ever?" på flera TV-sända shower i USA. Den 11 januari 1999 var Norwood värd för den amerikanska prisceremonin American Music Awards där hon också var nominerad i två kategorier. Under kvällen framförde hon "Have You Ever?" i en guldfärgad aftonklänning tillsammans med en orkester. Hon framförde även låten i den amerikanska talkshowen The Tonight Show with Jay Leno. Den 13 april 1999 sändes den amerikanska galan VH-1: Divas Live/99 där Norwood uppträdde tre låtar från Never Say Never i en vit aftonklänning. "Have You Ever?" var öppningsnumret som efter ett par minuter övergick i "Almost Doesn't Count" och därefter "(Everything I Do) I Do It for You". Framträdandet sågs av över 9 miljoner amerikaner och fick positiv respons från tidskriften Jet Magazine som beskrev hennes framförande av låten som "hänförande". Stycket inkluderades senare på DVD:n med samma namn. Den 16 maj 1999 framförde Norwood låten i TV-filmen Double Platinum, där hon spelade huvudrollen som sångaren Kayla, dotter till superstjärnan Olivia King, spelad av Diana Ross. Sedan utgivningen av "Have You Ever?" har låten alltid inkluderats på låtlistan till Norwoods konserter och turnéer, däribland TV-specialen Brandy in Concert: A Special for the Holidays som sändes på amerikansk TV den 20 november 1999 och hennes två världsturnéer Never Say Never World Tour och Human World Tour.
Flera artister och grupper har gjort covers på "Have You Ever?". År 2003 framförde American Idol-finalisten Trenyce Cobbins låten i den sjätte deltävlingen som hade Diane Warren-tema. År 2006, i den fjärde säsongen av Australian Idol, framförde Jessica Mauboy låten i den sjunde deltävlingen och slutade senare som tvåa i programmet. Det irländska pojkbandet Westlife spelade in en cover av låten till deras album Back Home som gavs ut år 2007. År 2009 släppte den filippinska popsångaren Nina Girado sin tolkning av låten på skivan Nina Sings The Hits of Diane Warren.
Nedan listas format och låtlistor av alla större utgivningar av singeln "Have You Ever?":
Bronson, Fred (2003). The Billboard Book Of Number 1 Hits. St. Martin's Press. ISBN 0823076776 
Daniels, Karu F. (1999). Brandy: An Intimate Look. Andrews McMeel Publishing. ISBN 0740700243
Heart-Shaped Box är en singel från 1993 av det amerikanska grungebandet Nirvana, vilken släpptes som huvudsingeln från bandets tredje studioalbum In Utero. "Heart-Shaped Box", som skrevs av Nirvanas sångare Kurt Cobain, blev bandets första topp 5-singel i Storbritannien och hamnade som bäst på plats 1 i USA. Cobain har sagt att inspirationen till låten kom från dokumentärer gjorda om barn med cancer även om vissa recensenter ansåg att den istället handlar om Cobains förhållande med sin fru Courtney Love. "Heart-Shaped Box" var den sista låten som Nirvana spelade vid sin sista konsert någonsin.
Nirvana spelade in "Heart-Shaped Box" första gången i januari 1993, men det var först månaden efter som albumversionen av låten spelades in. Bandet hade haft svårigheter med att fullborda "Heart-Shaped Box" och det var först när låten var helt färdigskriven som Cobain förstod hur bra den egentligen var. När "Heart-Shaped Box" spelades in i februari 1993 var varken Cobain eller Krist Novoselic nöjda med den första mixningen av låten. "Heart-Shaped Box" mixades därför om av Scott Litt och under denna mixning tog Cobain tillfället i akt att lägga till både en akustisk gitarr och en harmonistämma i låten.
Musikvideon regisserades av Anton Corbijn även om Kevin Kerslake, som hade regisserat fyra av Nirvanas tidigare musikvideor, först var tänkt att stå för regin. Corbijn var till en början osäker på om han ville regissera musikvideon eller inte, men efter att han hade läst igenom Cobains förslag blev han imponerad och gick med på att ställa upp. Musikvideon vann två MTV Video Music Awards, i kategorierna Best Alternative Video och Best Art Direction 1994, och låten hamnade överst i musikvideokategorin på The Village Voices lista Pazz & Jop 1993.
Kurt Cobain skrev "Heart-Shaped Box" tidigt under 1992. Cobain glömde sedan bort låten för ett tag, men började arbeta med den igen när han och hans fru Courtney Love flyttade in i ett hus i Hollywood Hills i Los Angeles, Kalifornien. I en intervju med Rolling Stone 1994 sade Love att hon hörde när Cobain spelade några gitarriff inne i en garderob. Love ska då ha frågat Cobain om hon kunde få använda några av gitarriffen till en av sina låtar, men Cobain ska ha svarat henne att "dra åt helvete" och efter det stängde han garderobsdörren. Love sade att Cobain försökte hålla låten hemlig, men att hon från undervåningen kunde höra hur han övade på gitarriffen. Cobain och Love delade på en dagbok där de brukade skriva ned sina låttexter i och Cobains levnadstecknare Charles R. Cross lade märke till hur Loves sätt att skriva låtar hade inflytande på Cobain. Låtens namn kom från en hjärtformad ask (innehållande små leksaker, snäckskal och kottar) som Love hade gett till Cobain. Dock var Cobains ursprungliga namn på låten "Heart-Shaped Coffin".Nirvana hade svårigheter med att fullborda låten och Cobain bad Krist Novoselic och Dave Grohl om hjälp med att skriva färdigt låten under deras jamsessioner. Cobain har sagt att han förväntade sig att Novoselic och Grohl skulle underlätta hans arbete med låten, men de lyckades enbart skapa vad Cobain kallade för "oljud". Cobain gav till slut "Heart-Shaped Box" en sista chans att bli fullbordad innan han förkastade den. Han lyckades då få ihop en melodi till sin sång och Nirvana lyckades till slut skriva färdigt låten. Det var först när "Heart-Shaped Box" var helt klar som Cobain förstod att det var en bra låt de hade skapat.I januari 1993 spelades "Heart-Shaped Box" in för första gången tillsammans med producenten Craig Montgomery i Rio de Janeiro, Brasilien och det var den första låten som spelades in under denna session. Versionen som kom med på In Utero spelades in månaden efter, då med producenten Steve Albini i Pachyderm Studio i Cannon Falls, Minnesota. "Heart-Shaped Box" mixades av Scott Litt eftersom Cobain inte var nöjd med den första mixningen av låten. Han tyckte att sången och basen inte var tillräckligt framträdande och Novoselic har även sagt att han inte heller var nöjd med den första mixningen av låten. Novoselic sade i en intervju med tidningen Chicago Sun-Times 1993 att han var mest missnöjd med hur effektpedalen användes under gitarrsolot. När Litt sedan mixade om låten tog Cobain tillfället i akt att lägga till både en akustisk gitarr och en harmonistämma i låten.
Cobain har sagt att inspirationen till "Heart-Shaped Box" kom från dokumentärer gjorda om barn med cancer. Nirvanas levnadstecknare Michael Azerrad skrev att Cobain hade sagt till honom att när han tänkte på barn som drabbats av cancer gjorde det honom mer sorgsen än något annat han kunde tänka på. Azerrad drog slutsatsen att även om Cobain sade att låten handlade om barn med cancer ansåg han att den istället handlade om Cobains förhållande med Love. Cross skrev i sin biografi om Cobain att textraden "I wish I could eat your cancer when you turn black" var Cobains invecklade sätt att säga att han älskade Love. Cobain har sagt att refrängen "Hey, wait, I've got a new complaint" var ett exempel på hur han uppfattades av massmedia. Love hävdade att delar av låttexten handlade om hennes slida. Novoselic ansåg att "Heart-Shaped Box", tillsammans med "All Apologies", var inkörsportar som gav de andra låtarna på albumet ett mer strävt ljud.Journalisten Gillian Gaar beskrev "Heart-Shaped Box" som en klassisk Nirvana-låt, som har ett återhållsamt och fallande gitarriff under versen för att sedan nå full intensitet i refrängen. Mark Deming från Allmusic ansåg att även om låten inte handlade om just Cobains och Loves förhållande verkade den handla om två personer som hade en dysfunktionell relation till varandra. Deming skrev, precis som Gaar, att låten visade på Nirvanas klassiska komposition med en tyst och lugn vers och en tyngre och mer högljudd refräng. Deming gav även en eloge till Novoselics basspelande, Grohls trummande och Albinis produktion, vilka han ansåg lyfte fram Cobains sång och gitarrspelande på ett väldigt bra sätt.
I USA lanserades "Heart-Shaped Box" av DGC Records, då främst till college-, alternativ rock- och AOR-radiostationer tidigt i september 1993. Det fanns från början inga planer på att släppa "Heart-Shaped Box" som en singel i USA, fast låten släpptes som en singel i bland annat Europa via Geffen Records. Den dåvarande marknadschefen för Geffen Records sade i en intervju med Billboard att de inte medvetet planerade att låten skulle nå någon högre placering på topplistorna. Marknadschefen sade även att Nirvanas dragningskraft låg i vilka de var och inte i om de släppte en hitlåt eller inte. "Heart-Shaped Box" nådde som bäst plats 1 på Modern Rock Tracks, men även plats 5 på UK Singles Chart och plats 16 i Sverige. En hjärtformad utgåva av singeln släpptes under 2013, tjugo år efter den ursprungliga lanseringen av In Utero."Heart-Shaped Box" kom på en delad andraplats på The Village Voices lista Pazz & Jop över 1993 års bästa singlar; en placering som delades med Digable Planets "Rebirth of Slick (Cool Like Dat)" och där The Breeders singel "Cannonball" kom på förstaplatsen. Låten kom 2004 på plats 4 när New Musical Express listade de tjugo bästa Nirvana-låtarna någonsin och 2011 placerade tidskriften "Heart-Shaped Box" på plats 6 på listan "Nirvana: Ten Best Songs". "Heart-Shaped Box" röstades fram som den tredje bästa Nirvana-låten genom tiderna av läsarna av Rolling Stone, kom på plats 6 på listan "10 Best Nirvana Songs" av Loudwire och på plats 6 på listan "15 Greatest Nirvana Songs" av Slant Magazine. "Heart-Shaped Box" listades på plats 3 på "10 Best Nirvana Songs" av Diffuser.fm och kom även med på listan "The 15 Best Nirvana Songs Not On Nevermind" från 2011 av Paste. 1999 röstade läsarna av Kerrang! fram låten till plats 10 på listan "100 Greatest Rock Tracks Ever!". "Heart-Shaped Box" hamnade på plats fyra över de 20 mest spelade Nirvana-låtarna någonsin i Storbritannien, vilket var en lista framtagen av Phonographic Performance Limited för att hedra Cobains 50-årsdag den 20 februari 2017.
Musikvideon till "Heart-Shaped Box" var först tänkt att regisseras av Kevin Kerslake, som tidigare hade regisserat bandets musikvideor till singlarna "Come as You Are", "Lithium", "In Bloom" och "Sliver". Kerslake tog fram fem musikvideoförslag från juli till augusti 1993, men eftersom ingen överenskommelse ägde rum mellan Kerslake och Nirvana valde bandet att i slutändan arbeta med Anton Corbijn istället. Corbijn var från en början osäker på om han verkligen ville arbeta med Nirvana, då han brukade komma på sina egna idéer för musikvideor och Cobain hade presenterat väldigt detaljerade instruktioner på vad som skulle vara med i musikvideon. När Corbijn läste igenom Cobains instruktioner blev han imponerad och bestämde sig för att gå med på att regissera musikvideon. Corbijn har också sagt att Cobain kände till hans samarbete med Echo & the Bunnymen och att det låg till grund för att Corbijn blev vald som regissör.Musikvideon börjar och slutar i en sjukhussal, där en äldre man ligger i en säng och får dropp. Det mesta av handlingen utspelar sig utomhus i en surrealistisk miljö som delvis är inspirerad av Trollkarlen från Oz från 1939. I den första versen av låten klättrar den äldre mannen från sjukhussalen upp på ett kors, som är fyllt med kråkor. I den andra versen introduceras en yngre flicka iklädd en Ku Klux Klan-dräkt (spelad av Kelsey Rohr), som sträcker sig mot några foster som hänger i ett träd, och en överviktig dam i en dräkt som har mänskliga organ påmålad sig och änglavingar fastsatta på baksidan; hon ska enligt Corbijn representera Modergudinnan. I slutet av musikvideon befinner sig bandet utomhus under refrängen, där Cobains ansikte går in och ut ur fokus under större delen av scenen.Även om det var Cobain som kom på de flesta av idéerna för musikvideon lade Corbijn till några egna saker såsom kråkorna på korset, en stege som den äldre mannen använde sig av för att klättra upp på korset och en förstorad låda med ett hjärta ovanpå som bandet befann sig i under den sista delen av musikvideon. En annorlunda version av musikvideon klipptes också ihop av Corbijn. Denna version innehåller fler scener med den yngre flickan och den överviktiga damen samt att det finns en scen där Cobain ligger på en vallmoäng med rök omkring sig. Denna version finns med på DVD-utgåvan av The Work of Director Anton Corbijn. Musikvideon spelades in i färg, men Corbijn gjorde sedan om materialet till svartvitt och skickade det till Mexiko där varje bildruta handmålades för att påminna om Technicolor. Corbijn antog att de tilltalande färgerna påverkade MTV att inte censurera musikvideon alls, trots att den hade kontroversiella teman i sig. "Heart-Shaped Box" var den mest visade musikvideon på amerikanska MTV vecka 44, 1993. Efter att musikvideon hade släppts stämde Kerslake Nirvana, där han hävdade upphovsrättsintrång. Parterna förlikades utan att en huvudförhandling krävdes.Musikvideon vann två stycken MTV Video Music Awards i kategorierna Best Alternative Video och Best Art Direction 1994. Eftersom Cobain hade avlidit i april samma år togs priserna istället emot av Novoselic, Grohl och turnémedlemmen Pat Smear. "Heart-Shaped Box" hamnade i topp i musikvideokategorin på The Village Voices lista Pazz & Jop 1993. New Musical Express placerade musikvideon på plats 22 på deras lista "100 Greatest Music Videos". Time hade med "Heart-Shaped Box" på deras lista "The 30 All-TIME Best Music Videos", där de beskrev den som "vacker men fruktansvärd".
Flera artister har gjort coverversioner av "Heart-Shaped Box". Jay Smith, vinnaren av Idol 2010, uppträdde med "Heart-Shaped Box" i programmet den 15 oktober 2010, där denna låt sedan släpptes på albumet Det bästa från Idol 2010. Evanescence har släppt en akustisk liveversion av låten på deras singel "Going Under". Rachel Z Trio spelade in låten till deras album First Time Ever I Saw Your Face och den norska sångerskan Erlend Bratland sjöng in "Heart-Shaped Box" till sitt debutalbum True Colors. Sofia Allard har tolkat låten på sitt album Search & Destroy: A Punk Lounge Experience. Den israeliske pianisten Yaron Herman spelade in låten till sitt album Follow the White Rabbit och reggaeartisten Little Roy har spelat in en coverversion av "Heart-Shaped Box" på sitt Nirvana-inspirerade album Battle for Seattle. Dead Sara släppte 2013 sin version av låten, vilken kom med i en trailer för spelet Infamous Second Son. På hyllningsalbumet till In Utero, kallat In Utero, in Tribute, in Entirety, var det These Arms Are Snakes som spelade in en coverversion av "Heart-Shaped Box". Lana Del Rey har uppträtt med låten live och andra artister eller grupper som gjort coverversioner av "Heart-Shaped Box" är Ásgeir Trausti, Kawehi, Kiesza och Father John Misty.
Den här artikeln är helt eller delvis baserad på material från engelskspråkiga Wikipedia, Heart-Shaped Box, 11 juli 2012.
Azerrad, Michael (1994) (på engelska). Come as You Are: The Story of Nirvana. New York: Doubleday. ISBN 0385471998 
Collin, Robert (1999) (på nederländska). Het Belgisch Hitboek: 45 Jaar Hits in Vlaanderen: 1954-1999. Lier: VOX. ISBN 9076695016 
Cross, Charles R. (2001) (på engelska). Heavier Than Heaven: A Biography of Kurt Cobain. Hyperion. ISBN 0786884029 
DeRogatis, Jim (2003) (på engelska). Milk It!: Collected Musings on the Alternative Music Explosion of the 90's. Cambridge: Da Capo. ISBN 0306812711 
Gaar, Gillian G. (2006) (på engelska). In Utero 33⅓. Continuum International Publishing Group. ISBN 0826417760 
Kent, David (1993; 2006) (på engelska). Australian Chart Book 1970-1992; Australian Chart Book 1993-2005. St Ives; Turramurra: Australian Chart Book Pty Ltd. ISBN 0646119176 
Pennanen, Timo (2003) (på finska). Sisältää hitin: levyt ja esittäjät Suomen musiikkilistoilla vuodesta 1972. Otava Publishing Company Ltd. ISBN 951121053X 
Roberts, David (2006) (på engelska). British Hit Singles & Albums (19). HIT Entertainment. ISBN 1904994105 
Scapolo, Dean (2001) (på engelska). New Zealand Music Charts, 1975-2000: Albums. ISBN 0908876343
Helsingborg (uttal ) är centralort i Helsingborgs kommun och ligger i Skåne län. Helsingborgs tätort hade 108 334 invånare den 31 december 2017 och utgör befolkningsmässigt Sveriges nionde största tätort, Skånes andra största tätort (efter Malmö) och ingår i Öresundsregionen. Helsingborg ligger vid Öresunds smalaste del, där endast 3 750 meter skiljer staden från Helsingör i Danmark. Stadens geografi domineras av den branta sluttningen Landborgen som löper längs Öresund, något indragen från kusten. Mellan strandterrassen och landborgsterrassen finns ett antal raviner som bildats under den senaste istiden. I centrum är arkitekturen en tätbebyggd stenstad, med monumentala och storstadsmässiga hus mot paradgatorna Drottninggatan och Järnvägsgatan samt mot Stortorget, Sankt Jörgens plats och Trädgårdsgatan. I gatorna bakom denna bebyggelse är arkitekturen mer småskalig och intim.
Helsingborgs historia sträcker sig tillbaka till vikingatiden. Den viktiga plats där Öresund är som smalast har gett staden en strategisk position under lång tid. På medeltiden var staden och dess slott ett av Nordens mäktigaste fästen och därmed inblandad i mycket av den tidens maktspel. Under århundradena har Helsingborg varit platsen för flera politiska konflikter och strider. De många krigen mellan Sverige och Danmark gick hårt åt staden och dess bebyggelse, men sedan 1700-talet har staden levt i fred och på 1800-talet lyckades Helsingborg återhämta sig ordentligt. Helsingborg blev då en av Sveriges snabbast växande städer och en viktig hamn- och industristad.
Industrin i Helsingborg domineras inte av några stora privata företag, utan består av flera mindre. Ikea, som en av stadens största privata arbetsgivare, hade sitt svenska huvudkontor i Helsingborg mellan 2005 och 2015. Andra viktiga företag sysslar med handel och kommunikationer samt livsmedel, kemi och läkemedelsteknik. Stadens goda läge gör att där finns flera åkeriföretag och distributionscentraler. Helsingborgs hamn är, efter Göteborgs hamn, Sveriges näst största containerhamn och färjetrafiken är omfattande. Två rederier har färjetrafik över Öresund, varav det ena med avgångar dygnet runt.
Helsingborg omnämns 1085 som in Helsingaburg (avskrift av latinskt original) och namnet består av en inbyggarbeteckning bildad till hals, vilket troligen syftar på Öresunds smalaste del, och burg, som syftar på en befästning eller den naturliga höjden i Helsingborg. Under åren 1912–1972 stavades namnet Hälsingborg.
Helsingborg är en av Nordens äldsta städer. Det har troligen funnits bebyggelse i form av en mindre befästning uppe på landborgen redan i slutet av 900-talet för att betrygga överfarten mellan Skåne och Själland. Stadens namn tros härledas från ordet "helsing" som är en avledning till hals och betecknar den smala passagen i Öresund mellan Helsingborg och Helsingör. På 1070-talet omnämns staden av Adam av Bremen och den 21 maj 1085 omnämns Helsingborg (då skrivet Helsingaburg) i ett gåvobrev från den danske kungen Knut den helige och detta datum har i sen tid fått stå som stadens officiella födelsedag.
Den tidigaste bebyggelsen uppe på landborgen var de tre kyrkorna S:t Clemens, S:t Petri och S:t Olai. På 1100-talet ersattes den enkla befästningen av ett större slott i sandsten. Detta dominerades av ett runt torn med drygt fyra meter tjocka väggar. I takt med att staden växte började folk bosätta sig på stranden nedanför landborgen. På 1300-talet var Helsingborg en av Danmarks mest betydelsefulla städer främst på grund av att slottet, som detta århundrade byggts om till det försvarstorn i tegel som numera kallas Kärnan, var ett av Nordens starkaste fästen. Även Sankta Maria kyrka nedanför landborgen berättar om stadens betydelse då den var en av Danmarks största stadskyrkor vid denna tidpunkt. 
1332 köpte den svenske kungen Magnus Eriksson Helsingborg och hela Skåne utom Bjäre samt Blekinge genom att överta en pant på 34 000 mark silver. Den danske kungen Valdemar Atterdag återerövrade de förlorade landskapen 1360 till stor del genom att komma över Helsingborgs slott. På 1400- och 1500-talen minskade Helsingborgs betydelse i och med att slottet Kronborg (då vid namn Krogen), vilket var en betydligt modernare fästning, byggdes i Helsingör.
Vid freden i Roskilde 1658 blev Helsingborg svenskt och samma år inkvarterades en svensk garnison i Helsingborgs slott. De svensk-danska krigen under 1600- och 1700-talen härjade staden svårt och vid flera tillfällen fick befolkningen fly och bebyggelsen skövlades och brändes. Störst skada gjorde det skånska kriget (1675–1679) under vilket nästan hela stadens ödelades samt vid krigsslutet när danskarna intog staden vid två tillfällen. Detta fick Karl XI att vid krigsslutet riva stadens befästningar och det mesta av slottet. Det enda som lämnades kvar var Kärnan.1709, under det stora nordiska kriget, landsteg en stor dansk armé vid Råå söder om Helsingborg. Den dåvarande generalguvernören i Skåne, Magnus Stenbock, lyckades vid slaget vid Helsingborg den 28 februari 1710 besegra den danska armén. En ryttarstaty av honom restes 1901 i Helsingborg och flyttades till Stortorget i denna stad 1959. I början av 1700-talet var Helsingborg hårt åtgånget. Flera års krigande, en hård försvenskningspolitik samt minskad handel över sundet innebar en ekonomisk och befolkningsmässig stagnation. Dessutom hade massgravar efter slaget förgiftat vattnet och pest bröt ut 1711–1712. 1770 hade Helsingborg endast 1 300 invånare.
Inte förrän under senare hälften av 1800-talet började staden återhämta sig och en kraftig expansion av näringslivet innebar en mångdubbling av befolkningen. Flera nya industrier grundlades och 1857 avskaffades Öresundstullen. I mars 1892 invigdes Sveriges första ångfärjeförbindelse mellan Helsingborg och Helsingör. Från att ha haft 4 000 invånare i mitten av 1800-talet passerade folkmängden under 1920-talet 50 000-strecket och 1920 var Helsingborg Sveriges femte största stad. Efter 1930 gick Helsingborgs befolkningsutveckling i en beskedligare takt.
Helsingborg blev en viktig exporthamn, inte minst för spannmål. Betydande för staden var dess konsuler: lokala företagare, kommunalmän och riksdagsledamöter. Två av de ledande var Petter Olsson och Nils Persson, vilka båda har fått två torg i staden namngivna efter sig: Konsul Olssons plats och Konsul Perssons plats. En annan betydelsefull företagare var Henry Dunker, disponenten på Helsingborgs Gummifabrik AB (senare Tretorn AB), som en gång var Sveriges rikaste man.I samband med Helsingborgsutställningen 1903 invigdes Helsingborgs stads spårvägar, vilka fortlevde till högertrafikomläggningen  1967 när hela linjenätet lades ned. Stadens namn stavades under perioden 1912–1971 Hälsingborg, men i samband med kommunreformen 1971 ändrades namnet tillbaka till Helsingborg efter påtryckningar från stadens exportindustrier.
1085 (21 maj) – Helsingborgs/Helsingaburgs officiella födelse, grundad på ett gåvobrev av Knut den helige.
1310 (17 juli) – Freden i Helsingborg sluts mellan Sverige, Norge och Danmark. Birger Magnusson återfår den svenska kronan.
1710 (28 februari) – Magnus Stenbock besegrar en dansk invasionshär utanför Helsingborg.
1810 (20 oktober) – Jean Baptiste Bernadotte, senare Karl XIV Johan, tar sina första steg på svensk mark i Helsingborg.
1847 – Oscar Patrick Sturzen-Becker grundar tidningen Öresundsposten, som blir ett organ för skandinavismen.
1903 – Industriutställning i Helsingborg. Terrasstrapporna invigs. Spårvagnstrafik börjar.
1 mars – Tysk minsvepare kantrar och sjunker utanför Vikingstrand med över fyrtio döda.
1967 (3 september) – Högertrafikomläggningen medför att spårvagnstrafiken avskaffas.
1971 – Stadskommunen Hälsingborgs stad upplöses när Helsingborgs kommun bildas. Helsingborg stavas igen som Helsingborg.
2000 – Tågfärjetrafiken mellan Helsingborg och Helsingör upphör på grund av öppnandet av Öresundsbron. Bil- och passagerarfärjetrafiken fortsätter som tidigare.
Helsingborg är placerat på Skånes nordvästra kust, vid Öresunds smalaste del, och är centralort i Helsingborgs stad som avgränsas av Höganäs, Ängelholms, Åstorps, Bjuvs, Svalövs och Landskronas kommuner. Avståndet till Helsingör och Danmark är 4 km. Stadsbebyggelsen sträckte sig enligt Statistiska centralbyrån över en yta på 3 957 hektar 2015, vilket ger en befolkningstäthet på 26,35 invånare per hektar. Tre tätorter, Hittarp, Ödåkra och Bårslöv, samt småorterna Väla by, Östra Ramlösa och Görarp ligger på runt en kilometers avstånd från stadens bebyggelsegräns. Ännu en bit längre ut (2–3 km) finner man tätorterna Rydebäck, Gantofta, Påarp och Allerum.
Det största vattendraget i staden är Råån, som flyter genom det gamla fiskesamhället Råå i södra Helsingborg. Förutom Råån finns det ett flertal mindre bäckar som letar sig ner mot havet. I stadens södra delar rinner Lussebäcken genom Ramlösadalen och ner till Råån och genom Jordbodalen flyter Gåsebäcken, för att sedan ledas i kulvertar ner till havet medan man i norr finner Pålsjöbäcken rinna ner genom Pålsjö skog.
Topografin i Helsingborg domineras av en dramatisk abrasionsbrant, kallad landborgen, som sträcker sig mellan 20 och 35 meter över havet längs kusten från Pålsjö genom stadens centrum för att sedan ungefär vid Ramlösa vika av och dra sig inåt landet. Denna är en del av en lång förkastningszon som sträcker sig diagonalt genom Skåne, Kattegatt och Östersjön ner till Bornholm, kallad Tornquistzonen. Genom denna har det under istiden brutits dalar och raviner som skär in i branten på flera ställen, där de mest dramatiska är Pålsjödalen och Hälsodalen. 
Berggrunden i Helsingborg består ner till 50–150 meter av bergarter som bildades under rätliastiden i övergången mellan Jura och Krita för 200 miljoner år sedan. Denna berggrund består av en för Sverige unik kombination av sandsten och lerskiffer med inslag av tunna kolflötslar, vilken endast existerar i Skåne. Denna skapades genom att det som nu är Skandinavien låg där Nordafrika nu ligger och hade länge varit en öken. Men när de eurasiska och amerikanska kontinentalplattorna separerade bildades det ett hav mellan dem och miljön förändrades så småningom till att bli ett sumpigt deltaområde med varmt och fuktigt klimat. Nuvarande Danmark var helt översvämmat med vatten och Skåne låg i en kustzon, där de nordvästra delarna växelvis låg under vatten, vilket skapade en skiftbildning mellan sand och lera, som sedan komprimerades till sandsten och lerskiffer. De stenkolsinslag som finns bildades av ormbunks- och fräkenskogar som täckte landytan och sedan förmultnade och bildade stenkol. De övre jordlagren består till väster om landborgen till största delen av sand och grus medan lermoräner dominerar över lagren på landborgen.
Helsingborg har, liksom större delen av Sverige, ett tempererat klimat, vilket för Helsingborgs del även påverkas av kustklimat. Dock kan det blåsa rätt mycket i Helsingborg, vilket gör att kyleffekten bidrar till att kalla temperaturer känns bistrare. Årsmedeltemperaturen ligger på 8,2 °C grader och månadsmedeltemperaturerna i januari och juli är -0,1 °C respektive 16,8 °C. Årsnederbörden är i medeltal på 568 mm.
Landborgen har en stor påverkan på Helsingborgs stadsbild. Dess långa utsträckning gör att Helsingborgs centrum trängs in på den smala landremsa som finns mellan Öresund och landborgens kant. De enda naturliga förbindelserna mellan de nedre delarna av staden och de uppe på platån finns i ett antal raviner som skjuter in i landborgen på ett antal ställen från norr till söder vid Halalid, Tågabacken, Hälsobacken, Långvinkelsgatan, Bergaliden och Gåsebäcksdalen. Carl von Linné noterade på sin skånska resa 1749 stadens beskaffenhet enligt följande:
Landborgen separerar därmed staden och förhindrar de centrala delarna att växa inåt land. Som resultat ligger stora delar av Helsingborgs centrum på utfyllnadsmark i Öresund. Däremot skapar landborgen också goda möjligheter för kontakt med vattnet och havsutsikt långt inåt land eftersom platån höjer sig över den centrala bebyggelsen så att sundet blir synligt för fler i staden. Då Helsingborg ligger utträngd och utsträckt mot Öresund har staden även en unik kontakt med vattnet och visar upp en kraftfull och sammanhängande fasad ut mot havet.Trots att Helsingborg är av hög ålder finns det inte många bostadshus i staden som berättar om det. Det senaste årtusendets många krig har gjort att mycket av den äldre arkitekturen har blivit förstörd genom alla skövlingar av staden i samband med krigen, både från dansk och svensk sida. Särskilt förödande var det skånska kriget när först den danske kungen Kristian V rev stora delar av staden för att stärka dess befästningar och sedan Karl XI rev större delen av Helsingborgs slott för att bara lämna kvar Kärnan. Några av de enda spåren av profan bebyggelse från 1600- och 1700-talen är Jacob Hansens hus, Gamlegård och Henckelska gården.Den största delen av bebyggelsen i stadens centrala delar är från slutet av 1800-talet och början av 1900-talet när Helsingborg upplevde sitt stora uppsving. Flera dominerande byggnader i historiserande stil kommer från denna tid till exempel längs de nybyggda paradgatorna Drottninggatan och Järnvägsgatan, fortfarande några av stadens huvudleder, och Stortorget. Bland dessa byggnader besökare se Hotell Mollberg, Continentalpalatset och rådhuset. Jugendstilen är rikt representerad, särskilt i området väster om Olympia där ett helt villaområde domineras av jugendstilens rundade former och dekorativa inslag. Under modernismen byggdes pampiga funkisbyggnader bland vilka Helsingborgs konserthus, ritat av Sven Markelius, utmärker sig som Sveriges första monumentala funkisbyggnad. I gatorna bakom många pampiga fasader, till exempel längs Bruksgatan och runt Sankta Maria kyrka finns fortfarande flera byggnader av blygsammare och småskaligare natur. Helsingborg är en utpräglad stenstad med endast få exempel på byggnader i korsvirke eller trä i de centrala delarna. Som en träbyggnad av betydelse kan nämnas före detta Ångfärjestationen, ritad av Folke Zettervall, som ligger invid Hamntorget. Ett annat sällsynt exempel av äldre datum är Tornérhjelmska huset från 1804 på Fågelsångsgatan. Typiskt för Helsingborgs centrum är även dess tättbyggda och högexploaterade karaktär, som ger staden en urbanitet och kontinental känsla.Ända sedan 1800-talet har Helsingborg varit en segregerad stad mellan de rika norra delarna och de södra arbetarkvarteren, där den traditionella gränsen gått längs Trädgårdsgatan. Dessa skillnader består till viss del än i dag genom att Söder blivit ett av Helsingborg mest invandrartäta områden. Delarna strax utanför centrum består mestadels av bebyggelse från tidigt 1900-tal bland annat på Tågaborg där det finns omväxlande stadsbebyggelse och högborgerliga villaområden. Många områden har också förtätats med tiden med modernistiska byggnader till exempel på Eneborg, Slottshöjden och Stattena.
Det mest dominerande torget i Helsingborg är Stortorget, som sträcker sig från Terrasstrapporna och Konsul Trapps plats i öster och sluttar lätt ner mot övergången mellan Drottninggatan och Järnvägsgatan i väster. Torget har fått sin säregna avlånga karaktär av att det tillkom under den danska ockupationen av staden på 1670-talet när den danska armén drog en bred försörjningslinje mellan Helsingborgs slott och hamnen, rakt genom befintlig bebyggelse. 1692 beslutade generalguvernören i Skåne, Rutger von Ascheberg, att man på denna plats skulle anlägga stadens nya torg.I Stortorgets förlängning ut mot hamnen ligger Hamntorget som tillkom på 1890-talet i och med byggnationen av Norra hamnen. Vid torget ligger gamla tullhuset, som sedan länge varit terminal åt personfärjor över sundet, och Ångfärjestationen. Längst i öster, strax vid pirkanten, tronar Carl Milles staty Sjöfartsgudinnan på en hög piedestal och vid sidan om denna finns ett monument över Karl XIV Johans landstigning i Helsingborg. Från Hamntorget och bort mot Knutpunkten ligger Kungstorget som, efter att ha varit mestadels parkering och banområde under den tid då det gick järnvägsspår rakt genom staden, numera är omvandlat till en plats med uteserveringar och scen för olika tillställningar.Sundstorget byggdes 1865 på utfyllnadsmark i Öresund. Runt torget byggdes flera monumentala byggnader främst från runt sekelskiftet 1900. På grund av uppförandet av en saluhall i torgets västra del flyttades större delen av torghandeln från Stortorget till Sundstorget. Under den senare delen av 1900-talet revs dock saluhallen och torget blev i stället ett parkeringstorg så när som på en liten yta där Sundstorgets grill låg. 2004 byggdes torget om och parkeringen förlades i ett underjordiskt parkeringsgarage på två våningar samt att en saluhall i glas byggdes, denna gång i torgets södra sida. Längs torgets norra fasad ligger flera restauranger och i väster innesluts torget av Dunkers kulturhus.
Flera platser i Helsingborg har fått namn av personer med stor betydelse för staden. Några exempel är Henry Dunkers plats mellan konserthuset och stadsteatern, som fick sitt namn vid H99-utställningen för att hedra Henry Dunkers bidrag till stadens kulturliv genom Dunkerska stiftelserna. Konsul Olssons plats är centralt belägen, inbäddad vid mitten av Kullagatan i närheten av konsul Petter Olssons magasinbyggnad. Vid Terrasstrapporna har konsul Oscar Trapp hedrats med en egen plats som tack för dennes pådrivning av restaureringen av Kärnan, byggandet av Terrasstrapporna och bevarandet av flera äldre byggnader. Vid platsen där den gamla, numera rivna, teatern låg vid Bruksgatan hedrades regissören Ingmar Bergman med en plats 2008; Bergman var teaterchef på Helsingborgs stadsteater 1944–1946. På Söder ligger Konsul Perssons plats på den tomt där Nils Perssons svavelsyrafabrik tidigare låg. Norr om denna ligger Mäster Palms plats, efter den socialistiske agitatorn August Palm, vilken omges av flera senmodernistiska byggnader såsom Söderpunkten och Fackföreningarnas hus. På Söder ligger även Gustav Adolfs torg, som anlades 1878 som Nya Torg i enlighet med en stadsplan från 1874. Torget fick sitt nuvarande namn av Gustav Adolfs kyrka, som uppfördes 1897 i torgets norra del. På torget bedrivs torghandel de flesta dagar i veckan.
Flera av Helsingborgs parker ligger som en krans runt stadens centrala delar där de allra första parkerna kom till på sent 1800-tal. Förtätningen av staden och de många nya industrierna gjorde att behovet av grönområden för avkoppling och rekreation blev allt påtagligare. Många av stadens parker har tidigare varit trädgårdar som donerats till staden av dess välbemedlade ägare.
Den första riktiga park som anlades var Krookska planteringen belägen mellan Helsingborgs dåvarande innerstad och den nya stadsdelen Söder. På platsen låg tidigare Bollbrolyckan, som var en del av stadens fäladsmark. Planer fanns att bebygga marken för att knyta samman stadsdelarna, men i stället köpte syskonen Krook upp och donerade den till staden att användas till plantering. Parken anlades 1873–1874 och öppnades för allmänheten 1877.
En annan tidig park i Helsingborg är Öresundsparken som är belägen i en ravin i landborgen kallad Hälsobacken, men även med en del uppe på landborgen. Parken anlades 1876–1877 efter att verksamheten i de vattenkvarnar som bildade Helsingborgs tidigaste industriområde flyttat till det nya industriområdet på Söder. Parkens sluttningar är rikt bevuxna med rhododendronbuskar och skuggande träd. Här ligger även Sofiakällan som påträffades 1889 och som är Sveriges enda naturliga saltvattenkälla. Området runt Kärnan har hyst väldigt sparsam bebyggelse ända sedan Karl XI beordrade att hela slottet, förutom Kärnan, skulle rivas. I samband med Helsingborgsutställningen 1903 kring Kärnan anlades en park kallad Slottshagen och en lekplats har funnits i parken sedan 1906.
Några av Helsingborgs mest kända parker har tillkommit genom donationer från några av stadens prominenta invånare. Öster om idrottsområdet på Olympia ligger Fredriksdals friluftsmuseum, som 1918 donerades till Helsingborgs stad av konsul Trapps änka, Gisela Trapp. Parken hyser Fredriksdals herrgård, botanisk trädgård, frukträdgård och Fredriksdalsteatern. Efter Gustaf VI Adolfs död erhöll Helsingborgs stad Sofiero slott med tillhörande trädgård som gåva. Parken har blivit berömd för sina många olika arter av rhododendron och olika evenemang, som orkidétävlingen Sofiero Trophy och veteranbilsutställningen Sofiero Classic. En annan donation är Vikingsberg med tillhörande park, beläget på landborgen, som Ida och Otto Banck överlämnade till staden 1912. Själva villan på Vikingsberg hyste länge stadens konstsamling och är nu för tiden privat konstgalleri. Parken består av både buskinramade trädgårdar, näckrosdamm och öppna grönytor.
Ännu en av de namnkunnigare parkerna är Ramlösa brunnspark i södra delen av Helsingborg. Här låg den gamla Ramlösakällan som varit i bruk från 1707. På 1700- och 1800-talen dracks det ofta brunn i parken och flera kända personer har lovprisat vattnet, till exempel Carl von Linné och Carl Hårleman. Området är en lummig park runt dalen där den gamla järnhaltiga vattenkällan är placerad. I parken finns även flera byggnader, till största delen i gulmålat trä med vita lövsågeridetaljer, bevarade ovanför dalen sedan hälsobrunnens tid. Två andra natursköna områden avgränsar staden i norr och i söder. I norr ligger Pålsjö skog belägen runt en ravin i landborgen och ett populärt friluftsområde. Vid skogen ligger Pålsjö slott med tillhörande slottspark. I söder ligger Rååns dalgång, med sluttningar ned mot ån med naturskog och betesmarker, så skyddsvärt att området nu för tiden är naturreservat. Vid kanten av Råån ligger Raus kyrka, som är Helsingborgs äldsta kyrka med anor från 1100-talet.
I och med skapandet av Landborgspromenaden har flera av stadens parker bundits ihop, från Pålsjö skog till Råådalen genom ett vandringsstråk på landborgens kant.
Helsingborg huserar ett flertal badstränder på gångavstånd från centrum. En av dessa är Tropical Beach på Parapeten, anlagd i samband med H99-utställningen, med utplacerade palmer, spänger och solstolar. Vidare norrut, längs Strandpromenaden, ligger Järnvägsmännens bad och Gröningen. Här finns en stor grönyta att sola på samt ett stort trädäck med tillhörande bryggor. Vidare norrut längs promenaden ligger en av Helsingborgs mest populära stränder Örestrandsbadet, eller Fria Bad som det kallas i folkmun. Stadens nordligaste stränder är Vikingstrand, väl anpassad för funktionshindrade, och Tinkarpsbadet, vilket är en av de lugnare stränderna i Helsingborg.Söder om Helsingborg är Öresund väldigt långgrunt. Här ligger stränderna Råå vallar och Örby ängar. Norr om dessa, nära hamnområdet, ligger Helsingborgs enda naturiststrand: Knähakenbadet. Det finns även tre kallbadhus i staden. Två av dem i norr, Pålsjöbaden (strax söder om Vikingstrand) och Norra kallbadhuset (eller Kallis som det kallas i folkmun), mellan Gröningen och Fria Bad. I söder ligger Råå kallbadhus vid Rååbadet invid småbåtshamnen.
I takt med att Helsingborg började växa under 1800-talets andra hälft började områden uppstå utanför den gamla stadskärnan, som varit någorlunda oförändrad sedan den senare medeltiden. Till en början benämndes de olika områdena som förstäder, till exempel Östra förstaden (bebyggelsen utmed Långvinkelsgatan) och Södra förstaden (bebyggelsen utmed Södergatan). Dessa benämningar förenklades så småningom: Södra förstaden blev till Söder och bebyggelsen norr om Hälsovägen kallades Norr. Vissa stadsdelar har namn som går längre tillbaka i tiden genom äldre ortnamn eller bebyggelse som inkorporerats i Helsingborg. Bland de ursprungligen självständiga orter som vuxit samman med staden finns Råå, Stattena, Raus plantering och Ramlösa. Andra stadsdelar (såsom Ringstorp, Ättekulla, Högasten och Drottninghög) tar sina namn från fornminnesplatser. Eftersom trakten kring Helsingborg mestadels bestod av odlingslandskap växte flera stadsdelar fram på marker som tillhört landerier eller gårdar och fick därför ofta sina namn därifrån. De områden som fått namn efter landerier är Eneborg, Fredriksdal, Närlunda, Sofieberg och Tågaborg medan de som fått namn från gårdar är Adolfsberg, Berga, Dalhem, Elineberg, Gustavslund och Miatorp.
Gränserna för Helsingborgs olika stadsdelar är inte officiellt fastställda. Istället har Helsingborgs kommun delat in staden i 32 så kallade statistikområden som dock ofta motsvarar gamla stadsdelar eller bostadsområden, från vilka de också fått sina namn. Totalt hade statistikområdena en befolkning på 99 856 invånare den 1 januari 2014.
Noteringar^  Tågaborg delas av Helsingborgs stad in i två statistikområden: Tågaborg N (7a) med ett invånarantal på 3 353 och Tågaborg S (7b) med ett invånarantal på 4 098 per den 1 januari 2014.
Fram till mitten av 1800-talet kunde Helsingborg betecknas som en småstad och hade innan detta en befolkning på endast runt 1 000 invånare. I och med industrialismens genombrott i staden började befolkningen under andra hälften av 1800-talet, och en stor del av 1900-talet, öka explosionsartat. Mellan 1850 och 1900 sexdubblades folkmängden genom en ökning från 4 140 till 24 670 invånare. Detta var vid tidpunkten den största procentuella folkökningen i Sverige och Helsingborg var då Sveriges femte största stad. Under det sena 1900-talets nedgång inom industrin saktades ökningen av befolkningskurvan ned, men bibehåller ändå en svag stigning av befolkningökningen i staden. Kravet på nya bostäder är höga och särskilt har kön för fribyggartomter ökat kraftigt.
Något begrepp som Stor-Helsingborg existerar inte, men i sin bok Fjärde staden: Placemarketing Helsingborg har Ola Tufvesson, universitetslektor i kulturgeografi på Campus Helsingborg, studerat stadens utgångspunkt vad gäller befolkning. Staden ligger i ett väldigt befolkningstätt område och i stället för att jämföra folkmängden mellan kommuner, som kan variera i yta, framlägger Tufvesson tesen att se hur många människor som bor inom tre mils radie från stadens rådhus. Inom Helsingborgs sfär skulle det då bo ungefär 300 000 människor, vilket gör att Tufvesson anser att Helsingborg kan kalla sig Sveriges fjärde största stad.
Andelen invånare med utländsk bakgrund (det vill säga människor födda utomlands eller som har två föräldrar som är födda utomlands) var 1 januari 2014 20,8% för Helsingborg, vilket motsvarar 27 724 personer. De med utländsk bakgrund har anknytning till 166 olika länder (gäller hela kommunen Helsingborg) och de största grupperna kommer från forna Jugoslavien följt av Irak och Danmark. Under perioden 2006 till 2009 ökade antalet irakiska flyktingar drastiskt. Helsingborgs stad för ett aktivt integrationsarbete, som bland annat innefattar information om olika kulturer i skolorna, skapande av olika nätverk och särskilda åtgärder i invandrartäta områden som Dalhem, Fredriksdal och Drottninghög.
Det finns ingen egentlig statistik om religionstillhörighet i Helsingborg, men klart är att största delen av stadens befolkning tillhör Svenska kyrkan och i formell mening betecknas som evangeliskt-lutherska. Svenska kyrkan har fyra församlingar i staden: Helsingborgs Maria, Helsingborgs Gustav Adolf, Filborna och Raus och förfogar bland annat över kyrkorna Sankta Maria kyrka, Gustav Adolfs kyrka, Raus kyrka och Sankt Olofs kyrka. Till Svenska kyrkan räknas även den av Evangeliska Fosterlandsstiftelsen drivna EFS-kyrkan på Råå.  Dessutom finns det i staden flera olika kristna samfund, bland annat en katolsk församling med församlingskyrka i Sankt Clemens, en serbisk-ortodox församling belägen i Sankt Basilius den Stores kyrka, och ett stort antal frikyrkoförsamlingar som Jesu Kristi kyrka av sista dagars heliga, Pingstkyrkan och Equmeniakyrkan.
Utöver de kristna samfunden finns det i Helsingborg en muslimsk församling, med bland annat en moské belägen vid korsningen Rusthållsgatan-Brunnbäcksgatan i stadsdelen Miatorp och en judisk församling, vars synagoga är belägen i von Platenska huset på Springpostgränden i centrala Helsingborg.
De centrala stadsdelarna norr och söder om stadens gamla stadskärna har traditionellt tillhört olika skikt av samhället. Stadsdelarna Söder, Raus plantering och Högaborg var länge dominerade av flera industrier, vilket gjorde att befolkningen till största delen bestod av arbetare som bosatt sig nära sina arbetsplatser. I de norra stadsdelarna Norr och Tågaborg bosatte sig däremot mestadels förmögnare människor samt medlemmar av övre medelklassen. Dessa strukturer lever till stor del kvar i Helsingborg. I de södra delarna är arbetslösheten hög och utbildningsnivån låg medan det mest högutbildade höginkomsttagare bor i norr. Helsingborgs miljonprogramsområden Dalhem, Drottninghög och Fredriksdal uppvisar även de en lägre utbildningsnivå och högre arbetslöshet medan de allra sydligaste delarna som Ramlösa och Råå uppvisar en större andel höginkomsttagare med eftergymnasial utbildning. Generellt sett är utbildningsnivån och medelinkomsterna lägre i stadens tätbebyggda centrala delar söder om stadskärnan och de flerbostadshusdominerade norra delarna längre inåt land medan de däremot är högre i villaområdena inåt land samt i de stadsdelar som ligger nära kusten.
Helsingborg har ett rikt utbud av både kultur- och nöjesetablissemang. Kommunen ger ofta bidrag till olika kultursatsningar, vilket stärker stadens kulturliv. Enligt siffror från Statens kulturråd var Helsingborgs stad den kommun i landet som satsade mest pengar på kultur per invånare 2007; en placering kommunen behöll under 2008 och 2009.
Den historieintresserade konsuln Oscar Trapp föreslog i början av 1900-talet att ett museum skulle inrättas i Helsingborg och 1909 öppnade det nya stadsmuseet, inhyst i den gamla skolbyggnaden på Södra Storgatan, med samlingar som börjat samlas in redan på 1890-talet. Den ursprungliga samlingen bestod av både naturvetenskapliga, arkeologiska, etnografiska och kulturhistoriska föremål samt konstverk. När Otto Banck donerade Vikingsberg till Helsingborgs stad 1912 kunde konstsamlingarna inhysas där, som flyttades dit 1929. 1918 donerade Oscar Trapps änka Gisela Trapp Fredriksdal med tillhörande marker till museet, med föremålet att det skulle användas som friluftsmuseum och dessutom skulle markerna finansiera museets verksamhet. Med tiden kom Stadsmuseets lokaler på Södra Storgatan att bli för små, men det dröjde till 2002 innan detta problem löstes då både de kultur- och stadshistoriska samlingarna på Södra Storgatan och konstsamlingen på Vikingsberg flyttades till det nybyggda Dunkers kulturhus.
Fredriksdals friluftsmuseum har genom tidens lopp utökats med historiska gårdar från olika platser i Skåne och kulturhistoriskt intressanta byggnader från Helsingborgs äldre stadsbebyggelse. På museet finns också en fruktträdgård, botanisk trädgård och friluftsteater. I ett av husen från gamla Helsingborg ligger Grafiska museet, som är Nordens största tryckerimuseum, och visar tryckerikonstens historia från Johannes Gutenberg fram till vår tid. I anknytning till Fredriksdal ligger Kulturmagasinet, där stora delar av de mycket omfattande samlingarna från Helsingborgs museer förvaras. Kulturmagasinet ansvarar även för Kärnans underhåll, i egenskap av ägare, samt kulturmiljövård och konservering.Vid Bergaliden, öster om Kärnan, ligger ytterligare två museer. Det ena är Skolmuseet, som invigdes 1985, beläget i den gamla Östra skolan vid sidan om Slottsvångsskolan. Skolmuseet visar restaurerade skolmiljöer och föremål som använts på olika folkskolor i Helsingborgs kommun genom åren. Det andra är Medicinhistoriska museet, inhyst i det före detta barnsjukhuset, som i sin tur visar miljöer och föremål från vården. I det nyrenoverade före detta IOGT-huset, på Carl Krooks gata på Söder, ligger Helsingborgs idrottsmuseum som ställer ut föremål från stadens idrottshistoria samt arrangerar olika evenemang, föreläsninger och utser Årets idrottare i Helsingborg.Utanför staden ligger det privatägda Beredskapsmuseet, Sveriges enda museum i en underjordisk försvarsanläggning från andra världskriget: Batteri Helsingborg. Beredskapsmuseet är riksbekant framför allt genom tvisten om bilden En svensk tiger.
Under första hälften av 1800-talet var konserter ovanliga inslag i Helsingborg. Ett fåtal ensembler framträdde då och då vid någon av stadens hälsobrunnar, antingen Sofiakällan eller Ramlösa, och Husarregementets musikkår gav enstaka utomhuskonserter. 1896 bildades Helsingborgs musiksällskap för att lyfta musiksmaken hos stadens invånare och sällskapet började regelbundet framföra ett antal konserter. 1911 beslutade riksdagen om stöd för upprättande av orkestrar i Sveriges provinsstäder och då Helsingborgs stad också gav ett bidrag bildades den 14 juli 1911 Nordvästra Skånes Orkesterförening (senare Helsingborgs symfoniorkester). De första åren var intresset stort och 1932 stod Helsingborgs konserthus färdigt, designat av Sven Markelius.I konserthuset går det att regelbundet lyssna på Helsingborgs symfoniorkester liksom flera andra gästande artister. Dunkers kulturhus kan även det erbjuda konserter till exempel när Musikskolans elever framträder. I stadens kyrkor förekommer ofta konserter då mer i de centrala kyrkorna Mariakyrkan och Gustav Adolfs kyrka. Även i Jazzklubbens lokaler i en källare på Kullagatan i centrum bjuds det på konserter och andra klubbar som erbjuder musik är bland annat Telegrafen, Charles Dickens och The Tivoli. Helsingborg har även flera musikföreningar, bland annat Helsingborgs kammarkör, Helsingborgs kammarmusikförening, Visans vänner, Pearls of the Sound, Kvartettsångsällskapet i Helsingborg, Fyrstämman, Tangorma och Helsingborgs vokalensemble.
Helsingborg har en stadsteater som var den första fasta stadsteaterensemblen i Sverige när den grundades 1921. Dock har det funnits en teater i staden sedan 1813 när dåvarande ägaren av Ramlösa brunn, Achates von Platen, fick tillstånd av staden att uppföra ett "provisionellt teaterhus av trä" på Prästgatan. 1859 köptes teatern upp av staden och snart höjdes röster för ett nytt och mer tidsenligt teaterhus, vilket inte kom att invigas förrän 1877. Den nya teatern gjorde att resande teatersällskap allt oftare besökte staden och i början av 1900-talet kom önskemål om en fast teaterensemble, vilken startades 1921. Då den gamla teatern var byggd för resande teatersällskap och inte en fast ensemble blev lokalerna efter hand allt mindre funktionella och dessutom ökade kraven på föreställningarna från publiken. 1976 öppnade därför den nya stadsteatern intill konserthuset vid Henry Dunkers plats och innehåller både en större scen (kallad Storan, med 580 platser) och en mindre scen (kallad Lillan, med upp till 150 platser). Den gamla teatern revs samma år, till stora protester. Ett populärt och välkänt sommarnöje är Fredriksdalsteatern som anlades 1927 och hade sin första uppsättning den 27 juli 1932. Fredriksdalsteatern fick sin stora spridning i riket i och med att Nils Poppe anslöt sig till teatern och de årliga TV-sändningarna därifrån på trettondagen. Det går även att se på utomhusteater i Slottshagen eftersom det regelbundet ges olika revyer i parken under sommaren.
Helsingborg är en av Sveriges krogtätaste städer med 394 invånare per restaurang 2007, fullt jämförbart med storstäderna Malmö och Göteborg med 379 respektive 374 invånare per restaurang. Staden har flera framstående restauranger. I 2008 års upplaga av White Guide nämns restaurangerna Gastro, Sofiero Slottsrestaurang, Ristorante Bonasera, Dahlberg samt Café le fil du Rasoir. Av dessa har Gastro fått Vitt kort i svensk mästarklass och Sofiero Slottsrestaurang bedömdes som "mycket god klass". I 2014 års upplaga av White Guide nämndes även restaurangerna Papi Bistro & Njutbar, Inom Mat & Bar, Sillen & Makrillen, Chateau Foret, Fridas, Eki Sushi och Pålsjö Matbar. I Helsingborg finns flera restauranger som både är populära och anrika. Till de mest anrika räknas Mollbergs matsalar, som troligen har funnits som en matinrättning med anknytning till Hotell Mollberg under hela hotellets historia, och La Petite på Bruksgatan. Eftersom Helsingborg har en speciell relation med Öresund finns det flera restauranger som ligger i anknytning till vattnet. Flera av dem ligger vid Norra hamnen och Kajpromenaden och vidare ut längs Strandpromenaden ligger flera sommarrestauranger. Färjorna till Helsingör har oftast en restaurang där man genom att "tura", alltså att ta färjan över sundet utan att hoppa av i Helsingör, kan få en matupplevelse ute på Öresund.
I Helsingborg finns även många konditorier och kaféer. Några av dessa är Fahlmans conditori, som är ett av stadens mest anrika konditorier, Konditori Signe Bergkvist (även kallat Kafferepet), som är Helsingborgs äldsta konditori med en verksamhet som sträcker sig tillbaka till 1892, Ebbas fik med 50-talsinredning och musik samt Koppi, vars två ägare båda är tidigare vinnare av barista-SM.
För den som vill festa finns det flera pubar och nattklubbar för dans och umgänge. De flesta ligger i centrum, men även Söder har en del nattliv att erbjuda, däribland Wallmans salonger. Några av de välbesöktare nattklubbarna är The Tivoli, Le Cardinal och Cantina. Det finns även ett stort utbud av pubar och barer. Som exempel kan nämnas de brittiskinspirerade pubarna Charles Dickens och Telegrafen, rockbaren PL13 samt barer av vanligare karaktär såsom Utposten och Harrys. Här finns även pubkedjor som Bishops Arms och O'Learys.
Genom omvandlingen av Kullagatan till Kulla gågata 1961 fick Helsingborg en av Sveriges första gågator. Idén kom från gatan Lijnbaan i Rotterdam, men skiljer sig från denna genom att den går genom äldre bebyggelse i stället för en nybyggd stadsmiljö. Till en början var handlarna tveksamma till idén, men då det snabbt visade sig vara en succé övertygades de flesta. Shoppingstråket fortsätter söderut i form av Mariagatan och Bruksgatans gågator. Även längs de Norra och Södra Storgatorna, som i öster löper parallellt med Kullagatan respektive Bruksgatan, finns det flera butiker av varierande slag även om dessa inte är gågator.
Som en fortsättning på handelsstråket efter Stadsparken löper Södergatan ut till Söder. Södergatan är inte heller någon gågata, men Helsingborgs stad har breddat gatans trottoarer för att göra gatan mer attraktiv för butikernas kunder. Vid Mäster Palms plats längs Södergatan ligger gallerian Söderpunkten, som tidigare varit ett EPA-varuhus. Gallerian innehåller ett flertal butiker samt några matställen.
Strax utanför Helsingborg ligger Väla köpcentrum, ett av Sveriges största köpcentra med cirka 180 butiker där flera av de större kedjorna finns representerade. Under hösten 2011 öppnade nya butiker i den stora om- och tillbyggnaden som hade pågått sedan ett par år; hela ombyggnaden var klar i mars 2012. Några kilometer utanför Helsingborg ligger Familia som är det näst största köpcentrumet i Helsingborgsregionen med över 40 butiker. I och med Helsingborgs närhet till Danmark lockas en stor mängd svenskar över Öresund för att handla alkohol på grund av de lägre priserna.
Love & Light (februari) – ljusfestival med kärlekstema under en vecka kring alla hjärtans dag. Efterföljare till tidigare Midvinterljus.
Påskfest på Fredriksdal (mars/april) – olika tillställningar för barn under påsken.
Sofiero Trophy (juni) – orkidétävling med tillhörande utställning och försäljning av orkidéer.
Rosdagar på Fredriksdal (juli) – tips och råd om rosor ges med guidade rosvandringar på olika teman.
Hx (augusti) – sommarevenemang som varar i tre dagar över hela staden med musik, kultur och idrott. Efterföljare till tidigare Helsingborgsfestivalen.
Helsingborgs båtmässa (augusti) – utställning inriktad på småbåtar och som avslutas med kräftkalas.
Julskyltning (december) – stadens affärer visar upp sina skyltfönster inför julen.
Julstämning på Sofiero (december) – försäljning av julpynt och mat samt inspiration för vinterträdgårdar inför julen.
Helsingborg har med sitt läge en lång historia som sjöfartstad. Platsen där Öresund är som smalast har sedan länge varit en vältrafikerad farled. Länge hade dock staden ingen ordentlig hamn utan denna bestod endast av en brygga ut i vattnet. Inte förrän 1832 fick man en större hamn med tillhörande hamnbassäng. När Helsingborg under 1800-talets andra hälft växte fram som en betydande industristad började hamnen snart att växa. 1867 uppfördes Södra hamnen och 1891 Norra hamnen. Vid denna tid var Helsingborg en av Sveriges största rederistäder. Utbyggnaden av hamnen fortsatte och den kom att dominera stadens kustlinje under hela 1900-talet fram till bomässan H99. 1991 grävdes det norrgående järnvägsspåret ner, vilket gjorde att man kunde omvandla Norra hamnen till ett bostadsområde som invigdes vid bomässan.Färjeleden mellan Helsingborg och Helsingör kallas HH-leden och är en av världens tätast trafikerade färjelinjer. Av rederierna som trafikerar rutten är Scandlines den största aktören och trafikerar med färjorna M/S Tycho Brahe, M/S Aurora af Helsingborg och M/S Hamlet. HH-Ferries trafikerar med färjorna M/S Mercandia IV och M/S Mercandia VIII, men sedan den 1 september 2009 har HH-Ferries integrerats med Scandlines, vilket gjordes för att möta konkurrensen från Öresundsbron. Från och med den 1 september 2010 är biljettköp, check-in och kajlägen gemensamma för HH-Ferries och Scandlines. I november 2018 bytte Scandlines och HH-Ferries gemensamt namn till ForSea, i och med invigningen av världens första högintensiva batterifärjelinje.Det sista rederiet är Sundsbussarna (tidigare Ace Link), vilka till skillnad från de föregående två endast medför gående resenärer. Linjen trafikeras med färjorna M/S Sundbuss Pernille och M/S Jeppe.
Helsingborgstrakten har länge haft en viktig betydelse i vägnätet i södra Sverige. Detta har under lång tid berott bland annat på stadens förbindelser med färjor till Helsingör. Förr var Helsingborg mötespunkten för de på sin tid viktiga vägarna Riksettan och Rikstvåan. Under årens lopp har vägsystemet byggs om och numera omges staden av motorvägar. Motorvägarna på E4 och E6/E20 möts utanför Helsingborg på bland annat Trafikplats Kropp eller avfart nummer 30 som den också heter. Detta är förgreningen där motorvägarna på E4 mot Stockholm och E6/E20 mot Göteborg går åt varsitt håll. Innan E6 färdigställdes som motorväg gick denna väg längre inåt landet (delvis nuvarande länsväg 110) och korsade E4 nära Hyllinge. E4:an har sitt slut i Helsingborg och går vid färjeläget över till vägarna E55 och E47, som båda har sin början i staden. E55 sträcker sig förbi Köpenhamn, Berlin, Prag, Salzburg, Rimini och Brindisi för att sluta i Kalamata i Grekland. E47 är betydligt kortare och har sitt avslut i Lübeck, men dessa vägar skyltas inte i Sverige. För att undvika tung trafik från färjorna genom stadens centrum skyltas Malmöleden söderut som E4 och går vid Helsingborgs södra trafikplats in i E6/E20 innan de delas åt vid Trafikplats Kropp. E4:ans gamla sträckning, Ängelholmsleden, sträcker sig norrut till Väla köpcentrum och är numera endast en stadsmotorväg.
Länsväg 111 passerar strax öster om tätortens bebyggelse och kallas från korsningen med Rausvägen till Brohultstrafikplats för Österleden. Österleden fungerar till stor del som stadsbebyggelsens gräns mot öst med undantag för Ättekulla industriområde, Långeberga industriområde och Väla södra industriområde.
Helsingborg är en viktig järnvägsknut och genom staden går Västkustbanan från Lund till Göteborg. Banan trafikeras dels av SJ Snabbtåg, bl a X2000, mellan Malmö och Göteborg, dels av  Öresundstågen mellan Köpenhamn - Malmö och Göteborg.
Skånebanan utgår från Helsingborg och går via Åstorp, Perstorp och Hässleholm till Kristianstad. Sedan går också Rååbanan genom Helsingborg via Ramlösa och Teckomatorp mot Eslöv. Den sistnämnda banan används först och främst till pågatågen, som är Skånes lokaltåg. Förr i tiden var Helsingborg en ännu viktigare järnvägsknut än den är i dag för då gick tågfärjor till Helsingör för tåg mellan Köpenhamn och Stockholm. Av denna orsak var därför Helsingborg ofta Sveriges port mot stora delar av det övriga Europa. Denna funktion var speciellt viktig under kalla kriget mellan 1947 och 1991 eftersom detta var den enda utgångspunkten för svenska persontåg som skulle vidare mot till exempel dåvarande Västtyskland utan att beröra det dåvarande Östeuropa. I dag finns inte denna funktion kvar längre i Helsingborg då tågfärjeförbindelsen har lagts ned eftersom Öresundsbron helt och hållet har ersatt denna. Antalet regionala tågresenärer har ökat kraftigt de senaste åren, men stadens roll som järnvägsknut ur ett riksperspektiv har minskat.
Helsingborg var den tredje staden i Sverige att få elektrifierade spårvägar efter Stockholm och Göteborg när dessa invigdes i samband med Helsingborgsutställningen 1903. Spårväg kom också under lång tid vara det dominerande resesättet inom staden eftersom den första kommunala busslinjen inte invigdes förrän 1928. 1948 hade spårvägen som mest resenärer (drygt 12,2 miljoner) och på 1950-talet var spårvägsnätet som mest utbyggt i staden, med sedan följde nerkortande av flera linjer. I och med högertrafikomläggningen 1967 lades slutligen spårvägstrafiken ner i Helsingborg och ersattes av bussar. Länge drev Helsingborgs stad själv stadstrafiken i staden, men i juni 2005 tog Skånetrafiken över. Den traditionella blå färgsättningen av stadstrafiken ändrades då till grön. Det nuvarande linjenätet består av tre huvudlinjer med avgångar så täta som fem minuters mellanrum samt ytterligare sex reguljära linjer, två servicelinjer och fyra pendlarlinjer.
Ängelholm-Helsingborg Airport, som ligger utanför Ängelholm, för inrikesflyg till Stockholm med flygbolagen Kullaflyg (till Bromma) och SAS (till Arlanda). Från och med 2007 avgår även charterflyg säsongsvis från flygplatsen genom ett flertal researrangörer. Linjetrafik till Visby, Mora och Åre/Östersund erbjuds under vissa säsonger.
Stadens placering och de goda kommunikationerna har bidragit till att Helsingborg har ett bra näringslivsklimat. Detta bekräftas av studier gjorda av Svenskt Näringsliv 2007, där Helsingborg hamnar på plats 13 på listan över de kommuner med bäst företagsklimat. Det gör att staden kommer först bland de tio största städerna i Sverige. I en liknande undersökning gjord 2013 hade dock Helsingborg tappat i placering till plats 53. Helsingborgs läge har bidragit till att flera åkeriföretag är etablerade i staden samt flera distributionscentraler. Helsingborgsområdet har dessutom flest huvudkontor utanför Sveriges tre storstadsområden: Stockholm, Göteborg och Malmö. 2006 utnämndes Helsingborg till Årets nyföretagarkommun av Visma Spcs i samarbete med Jobs and Society NyföretagarCentrum.
Helsingborg har över 10 000 momsregistrerade företag, varav drygt 90 har fler än 50 anställda. Antalet förvärvsarbetande låg 2013 på 67 044. Den största näringsgrenen 2006 var handel och kommunikationer med ungefär 16 500 arbetstillfällen. Störst inom handel och kommunikation var detta år parti- och agenturhandel med knappt 5 200 sysselsatta, följt av detaljhandel med cirka 5 000 och transport och magasinering med drygt 4 100. Inom industrin ligger tyngdpunkten på livsmedel, kemi och läkemedelsteknik. Den snabbast växande sektorn är servicesektorn som fördubblats de senaste 20 åren. Inom tjänstebranscherna har finansiella verksamheter och företagstjänster ökat kraftigt och var 2006 störst efter att ha passerat vård och omsorgssektorn.Pendlingen till och från Helsingborg är omfattande både vad gäller in- och utpendling. Den totala bruttopendlingen låg 2006 på runt 32 544 med ett överskott för inpendlingen på 6 200 personer. Den största inpendlingen (70,9%) kommer från nordvästra Skåne, mestadels från Höganäs och Ängelholm. 1 820 pendlar från Lund eller Malmö. 23,6% av de sysselsatta i Helsingborg pendlar till andra kommuner, mestadels till Landskrona och Malmö.
Den största privata arbetsgivaren var 2007 Ikea, med sammanlagt cirka 1 500 anställda vid det dåvarande huvudkontoret för Ikea Svenska försäljnings AB på Väla samt Ikea stabsfunktioner vid Sockerbruket och Ikeas IT-bolag i Tretorns gamla fabrik, båda vid Södra hamnen. I övrigt är Helsingborgs stad den största arbetsgivaren med ungefär 9 100 anställda, följt av Skåne läns landsting med cirka 3 675 anställda, till största delen på Helsingborgs lasarett. Helsingborgs kommun är bland annat även ägare av företagen Öresundskraft och Helsingborgshem.
Flera äldre industrier, varav en del bildades på 1800-talet, finns fortfarande kvar. Skånska superfosfat- och svavelsyrefabriks AB blev 1918 Reymersholms Gamla Industri AB och 1963 köptes det upp av Boliden, som 1977 bildade Boliden Kemi AB. 1989 köptes detta upp av Kemira Oy och anläggningarna bär namnet Kemira Kemi AB. Läkemedelsbolaget Leo, grundat 1914, köptes 1986 upp av Pharmacia som efter en fusion 1995 bytte namn till Pharmacia & Upjohn. Detta blev 2003 uppköpt av Pfizer, som senare sålde vidare denna del till McNeil i december 2006. Margarinbolaget AB bildades 1926 och övertogs 1977 av Artimoskoncernen tillsammans med Unilever. 1991 köpte Unilever ut Artimos och 1993 införlivades bolaget i koncernens livsmedelsgrupp Van den Bergh Foods, som sedan år 2000 heter Unilever Bestfoods. Medicintekniksföretaget Viggo, som grundades 1923, köptes 1973 upp av British Oxygen Corporation och fusionerades 1990 med Spectramed till Viggo-Spectramed. 1998 köptes företaget upp av Becton-Dickinson och drevs under namnet BD Infusion Therapy. 2010 hade Becton-Dickinson ingen tillverkning kvar i Helsingborg och fabriken på Gåsebäcks industriområde lades ned.Bland de varumärken som kommer från Helsingborg är några av de mest välkända mineralvattnet Ramlösa, kafferosteriet Zoégas och gummiföretaget Tretorn. Andra kända varumärken med bas i Helsingborg är tidningsförlaget Allers, nikotintuggummit Nicorette, cerealieföretaget Finax samt Bostik, som bland annat tillverkar lim- och tätningsmedel. I övrigt har ett flertal andra företag sina huvudkontor i staden till exempel Biltema, Viktväktarna och Yves Rocher. Andra framstående företag är mobilteknikföretaget Spectronic, distributions- och kylteknikföretaget Frigoscandia samt frukt- och gröntföretagen Saba och KA Lundbladh.
Helsingborg är en stad med lång idrottstradition. Redan i juli 1834 anordnades utanför Ramlösa de första Olympiska spelen i modern tid. Bakom spelen stod Olympiska föreningen, vars mål var att återuppväcka intresset för de Olympiska spelen i Sverige och Norge. I dessa spel tävlades det i gymnastik, löpning, brottning och klättring på en hög såpad mast. Spelen återupprepades 1836 med en tillagd författartävlan. Dock blev det inga fler efter detta, men på området där spelen hölls bär gatorna namn såsom Kapplöpningsgatan, Fäktmästargatan och Rännarbanan som minne av evenemangen.
I Helsingborg är fotboll den dominerande sporten och det finns ett flertal fotbollslag i staden. Det mest framstående laget är Helsingborgs IF, grundat 1907 genom sammanslagningen av klubbarna Svithiod och Stattena, som spelat i Allsvenskan. Runt 1930-talet var Helsingborgs IF en allsvensk gigant med allsvenska vinster 1929, 1930, 1933, 1934 och 1941. Efter det följde en blygsammare period och 1968 föll laget ner i Division 1. Man lyckades inte komma tillbaka till Allsvenskan förrän 1992, men har sedan dess haft en stabil plats som topp- eller mittenlag i högsta serien, krönt med SM-guld 1999 och 2011 samt spel i Uefa Champions League 2000/2001 och Uefa Champions League 2012/2013. Helsingborgs IF har vunnit Svenska cupen fem gånger: 1941, 1998, 2006, 2010 och 2011. Bland stadens och klubbens stora fotbollsprofiler märks bland annat dubbla VM-medaljören Kalle Svensson, Roland Nilsson, Henrik Larsson, Sigge Lindberg, Andreas Granqvist, Andreas Jakobsson, Knut Kroon, Axel Alfredsson, Sven-Ove Svensson, Mats Magnusson, Nils Axelsson, Malte Mårtensson och Harry Lundahl.
Helsingborgs IF har däremot inte varit stadens enda representant i Allsvenskan. Under 1928 och 1930 spelade även Stattena IF i Allsvenskan och 1951 och 1952 spelade också Råå IF där och de delades om att spela på Olympia tillsammans med Helsingborgs IF. Råå IF:s största triumf var segern i Svenska cupen 1948. Högaborgs BK, som grundades 1927, fostrade bland annat Henrik Larsson. Helsingborgs mest framstående damlag i fotboll är Stattena IF. 1973 introducerade Korpen i Helsingborg för första gången en serie där mixade fotbollslag deltog (det vill säga lag med både män och kvinnor). Serien kallades för Fotboll Annorlunda och fanns i fyra säsonger.
Förutom att Helsingborgs IF spelar i näst högsta serien i fotboll har staden flera andra klubbar i olika sporter på elitnivå. Innebandyklubben FC Helsingborgs herrlag har spelat i den högsta divisionen för herrar sedan grundandet 2003. Klubben är ett resultat av sammanslagningen av de två Helsingborgsklubbarna Ramlösa och Högaborg som 2000 spelade under namnet HR2000 för att 2003 byta namn till FC Helsingborg. Inom bordtennisen är klubben BTK Rekord och dess farmarlag Råå BTK:s damlag etablerade namn i elitsammanhang och Rekord är en av Sveriges största bordtennisklubbar. Olympic/Viking Helsingborg har spelat i elitserien i handboll. Stadens simförening, Helsingborgs Simsällskap, är en av Sveriges mest framstående inom sin sport särskilt på damsidan och Helsingborgs Tennisklubb är en framgångsrik tennisförening. Föreningen spelar i tennisens elitserie och har även spelat i Europacupen samt vunnit SM-guld, både som förening och i individuellt spel.
Helsingborgs kamratförening, IFK Helsingborg, grundades i september 1896 av blott 16-åriga Hjalmar Hedenblad som Sällskapet Idrottsvänner, men blev en kamratförening redan samma år samtidigt med en sammanslagning med fotbollsklubben GFK. Föreningen har under sin långa historia innefattat ett flertal olika sporter bland annat fotboll, cykling, simning, orientering, handboll, gymnastik, ishockey och basket. I verksamheten ingår numera ingår friidrott (den enda som varit med sedan starten), skidor, tennis, bowling, konståkning, volleyboll och triathlon. Som hemmaarena har man, åtminstone inom friidrotten, idrottsplatsen Heden, där bland annat SM i friidrott arrangerats och en inomhusarena belägen i närheten av Idrottens hus. Ännu en friidrottsförening finns i staden i form av IS Göta, bildad 1898. Göta grundades som en renodlad friidrottsförening, men har även sektioner för bowling, inlines och tennis. Föreningen har under åren även hyst sporter som bandy, hockey, handboll och gång.
Basketklubben Helsingborgs BK:s herrlag har spelat i Svenska basketligan, under namnet Öresundskraft efter huvudsponsorn, men på grund av ekonomiska problem försattes föreningen 2009 i konkurs. Dock grundades en efterföljare till klubben, vid namn Helsingborgs Basketbollklubb, den 12 maj 2009 som kom till genom en sammanslagning mellan IFK Helsingborgs basketverksamhet och Pantrarna. Klubben har även drivit projekt för att hjälpa integrationen tillsammans med Stattena IF och Svensk-Arabiska vänskapsföreningen.
Stadens ishockeylag, Helsingborgs HC, grundades 1977. Helsingborg har även ett flertal gymnastikföreningar som stöds av Helsingborgs Gymnastikförbund och har sin verksamhet inhyst i Gymnastikens Hus på Ättekulla i södra Helsingborg. Dessa är GF Fram, GF Ling, Helsingborgs Turnförening och Råå GF. Helsingborg representeras också i löpning av HLK-92 och i badminton av Helsingborgs Badmintonklubb. Staden har förutom detta klubbar inom kampsport. Taekwondoklubben Tian Dao har skördat en del framgångar i svenska mästerskap. Helsingborgs Ju Jitsu Klubb är en av de äldsta kampsportsföreningarna i staden och har funnits sedan mitten av 1970-talet. Några av de yngre sporterna i Helsingborg är rugby, baseboll och amerikansk fotboll. Stadens representeras här av respektive Helsingborgs Rugby Club Gripen, Helsingborg Generals och Helsingborg Jaguars AFC.
Den mest kända idrottsarenan i Helsingborg är Olympia, hemmaarena för Helsingborgs IF, som invigdes den 31 juli 1898. Till en början var Olympia plats för både fotboll och friidrott, men har på senare tid omvandlats till en renodlad fotbollsarena med plats för cirka 16 000 åskådare. Runt Olympia har flera andra sportanläggningar senare tillkommit och hela området är ett slags centrum för Helsingborgs idrott. Norr om Olympia ligger Idrottens hus, som är en inomhusarena med ett flertal hallar och möjlighet för många olika sporter. Den största hallen, A-hallen, har plats för 1 800 åskådare. Flera av inomhussporterna i Helsingborg använder Idrottens hus för träning och hemmamatcher, till exempel kan man här se bordtennisklubben BTK Rekord. Stadens ishockeyarena Olympiarinken, som är hemmaarena för Helsingborg HC, kan ta 2 100 åskådare och ligger in bit norr om Idrottens Hus. Öster om Olympia ligger HIF-hallen med en inomhusplan av konstgräs och Olympiahallen, invigd den 1 september 1981 och utbyggd 1988, med plats för sju tennisbanor och 18 badmintonbanor.
Multiarenan Helsingborg Arena invigdes den 30 november 2012 och har en golvyta på 21 000 kvadratmeter samt en takhöjd på som mest 15 meter. Arenan består av tre hallar: Arenahallen, B-hallen och C-hallen. Arenahallen rymmer som mest 5 500 åskådare vid konserter och 4 700 åskådare vid idrottsevenemang. B- och C-hallarna rymmer 300 respektive 100 åskådare. Helsingborg Arena är sammanbyggd med Idrottens hus, vilket gör att även de två idrottshallarna där kan nyttjas "under samma tak". Lokaler ryms för sporter såsom bordtennis, brottning, bågskytte, pistolskytte, tyngdlyftning, boxning, fäktning samt för tre kampsportslokaler.Dock finns det även flera idrottsanläggningar utanför Olympiaområdet till exempel i stadsdelen Högasten i södra Helsingborg där man kan finna idrottsplatsen Heden, som har faciliteter för friidrott och har arrangerat bland annat SM i friidrott. I anknytning till idrottsplatsen ligger inomhushallen Götahallen. I anknytning till Gustav Adolfskolan i stadsdelen Söder ligger ännu en inomhushall vid namn GA-hallen. Centrum för simsporterna är Filbornabadet, som förvaltas av Helsingborgs simsällskap och som även har sin verksamhet i anläggningen och dessutom finns Simhallsbadet i södra Helsingborg. I övrigt finns ett flertal mindre idrottsplatser, mest ämnade för fotboll, runt om i staden till exempel idrottsplatserna Harlyckans IP, Norrvalla IP och Råå IP.
Nyårssaluten (januari) – inomhusfotbollsturnering som hålls i samband med det nya året.
OV Beachhandboll (maj/juni) – beachhandbollsturnering för både skolklasser och idrottsföreningar.
Eskilscupen (juli/augusti) – utomhusfotbollsturnering för ungdomar som alltid spelas vecka 31 över veckoslutet fredag till söndag.
Ander, Karl-Erik; Rigstam, Ulf; Ohlsson, Karin; Lindskog, Bengt (2006). Helsingborgs stadslexikon. Helsingborg: Helsingborgs lokalhistoriska förening. ISBN 91-631-8878-3 
Dahlin, Georg Ludvig (1973). Min gamla stad: Episoder och hågkomster. Helsingborg: Aktiebolaget Boktryck 
Haas, Jonas; Katzeff, Adam (2003). Helsingborgs stadskärna : bevarandeprogram : antaget i kommunfullmäktige 2002-09-25. Helsingborg: Bevarandeplanskommittén, Helsingborgs stad. ISBN 91-631-3664-3 
Herlin, Tylle; Moberg, Rune (1985). Helsingborg 900 år. Höganäs: Bokhuset. ISBN 91-7690-156-4 
Johannesson, Gösta (1980). Helsingborg: Stad i 900 år. Stockholm: AWE/Geber. ISBN 91-20-06249-4 
Johannesson, Gösta (red.) (1985). Helsingborgs historia, del VI:2 : Bebyggelse, hantverk, manufaktur. Helsingborg: Helsingborgs stad. ISBN 91-20-06743-7 
Jönsson, Charlotta (red.) (2003). Fragment : en utställning om Helsingborgs historia. Helsingborg: Stadshistoriska avdelningen, Dunkers kulturhus. ISBN 91-974550-0-8 
Kulturrådet (2008). Kulturens finansiering 2007. Stockholm: Statens Kulturråd. ISBN 978-91-85259-56-4 
Kulturrådet (2010). Kulturens finansiering 2008–2009. Stockholm: Statens Kulturråd. ISBN 978-918525982-3 
Ranby, Henrik (2005). Helsingborgs historia, del VII:3 : Stadsbild, stadsplanering och arkitektur. Helsingborgs bebyggelseutveckling 1863–1971. Helsingborg: Helsingborgs stad. ISBN 91-631-6844-8 
Stadsbyggnadskontoret, Helsingborgs stad (2005). Arkitekturguide för Helsingborg. Helsingborg: Helsingborgs stad. ISBN 91-975719-0-3 
Tufvesson, Ola (2006). Fjärde staden: Placemarketing Helsingborg. Helsingborg: Näringslivs- och marknadsavdelningen, Helsingborgs stad. ISBN 978-91-85663-00-2 
von Linné, Carl (1751). Skånska resa år 1749. Stockholm: Lars Salvius. ISBN 91-46-12470-5
Särskilt värdefulla kulturmiljöer i Skåne: Helsingborg. Länsstyrelsen i Skåne län. 19 oktober 2009. Läst 19 oktober 2010.
Wihlborg, Anders (1981). Helsingborg. Rapport / Riksantikvarieämbetet och Statens historiska museer. Medeltidsstaden, 99-0158680-1 ; 32. Stockholm: Riksantikvarieämbetet och Statens historiska mus. Libris 7618953. ISBN 91-7192-496-5

Henrik VII eller Henrik Tudor (engelska: Henry VII), född 28 januari 1457 på Pembroke Castle, död 21 april 1509 på Richmond Palace, var kung av England från 22 augusti 1485 till sin död. Han var den förste monarken av huset Tudor, och sin rätt till tronen hävdade han genom sin härkomst från huset Lancaster. Han övertog kronan genom att besegra Rikard III i slaget vid Bosworth Field, och förenade sedan ätterna Lancaster och York genom att gifta sig med Elisabet av York vilket blev slutet för Rosornas krig.
Den första perioden av hans styre kantades av flera försök att ta över tronen från honom. Lambert Simnel utgav sig för att vara Edvard, earl av Warwick men besegrades i slaget vid Stoke. Perkin Warbeck utgav sig för att vara Rikard, hertig av York och försökte med hjälp av Jakob IV av Skottland invadera England, men gav upp när kungen lovade att skona hans liv om han gjorde så, även om han senare avrättades. Edmund de la Pole försökte störta Henrik med hjälp av Maximilian I, men detta hejdades när ärkehertig Filip I tvingade Edmund till England, där han sju år senare avrättades.
Henrik VII förbättrade den engelska ekonomin, stärkte kronans makt, tämjde aristokratin, och lyckades genom avtal få till speciella privilegier för engelska köpmän. Han försökte upprätthålla freden, och skapa ett ekonomiskt välstånd. När han dog hade han en personlig förmögenhet på nästan två miljoner pund. Trots att hans fru hade fött sju barn, överlevde bara tre sina föräldrar. Ett av dessa var Henrik VIII av England, sedermera Henrik VII:s arvtagare. Henrik VII dog i Richmond Palace till följd av tuberkulos. Under sina sista år hade han blivit en enstöring, och slutade aldrig att sörja sin avlidna hustru.
Henrik Tudor föddes den 28 januari 1457 i Pembroke, Wales, dit hans mor fördes av Jasper Tudor. Henrik var Edmund Tudor, earl av Richmonds postuma och enda son. Edmund Tudor tillfångatogs av yorkbor 1456 och dog som fånge i Carmarthen Castle. Henriks mor, Margareta Beaufort, var vid Edmunds död endast 13 år gammal.1461 föll dock Pembroke till Yorkanhängarna i och med Edvard IV av Englands övertagande av kronan. William Herbert utsågs till förmyndare för Margareta och Henrik, varefter Jasper Tudor flydde landet. Henrik separerades från sin mor, som gifte sig med en riddare från huset Lancaster, Henry Stafford. Henrik fick en god utbildning och var menad att gifta sig med Herberts dotter. Herbert avrättades dock när Henrik var tolv år gammal. När Henrik VI fick tillbaka tronen påföljande år kunde Jasper återvända från sin exil. Henrik VI dog dock året därefter, och Henrik Tudor blev den rättmätiga övertagaren av huset Lancasters anspråk på tronen. Edvard IV tog tillbaka tronen 1471, och det var då inte längre säkert för Henrik att stanna med Jasper i landet.
Henrik gick då i exil i nordvästra Frankrike och växte under 14 år upp i landsflykt i Bretagne efter att ha flytt från de yorkiska kungarna. Då han begått förräderi genom att delta i Buckinghamupproret, och 1485 begick ytterligare ett brott genom att samla en armé mot kungen, visste han att om han upptäcktes i England, utan att ha avsatt kungen först, skulle han dödas. Han hade ett långt och smalt ansikte, gråglimrande och kvicka ögon, reguljära ansiktsdrag, och blont hår. Han var medellång, välproportionerligt byggd samt med en röd förhårdnad på kinden.Från fadern ärvde Henrik titeln earl av Richmond, från modern sina anspråk på Englands tron som överhuvud för huset Lancaster. Hans mor, Margareta Beaufort, var den sista av släkten Beaufort. Hon var ättling till kung Edvard III genom Johan av Gent och Katherine Swynford. På faderns sida var Henriks anspråk på tronen svagt. Hans farmor var Katarina av Valois. Katarina hade varit gift med Henrik V till hans död, och hon gifte sig därefter med Owen Tudor. Genom Johan av Gent var han vid prins Edvards och Henrik VI:s död möjlig tronpretendent från huset Lancaster. Därigenom var han ett potentiellt hot mot Yorkregimen, och Edvard IV försökte flera gånger att få honom i sin makt.
I och med att Rikard III tog över tronen i juni 1483 blev många yorkanhängare ur adelsståndet uppretade. Rykten om att Edvard V och hans bror hade mördats av Rikard, som av många betraktades som en usurpator, förde Henrik närmare tronen. Tidigare samma år hade Henry Stafford, 2:e hertig av Buckingham startat ett uppror till förmån för Henriks tronanspråk. Detta undertrycktes dock. Henrik svor en högtidlig ed i katedralen i Rennes vid jul 1483 att när han blev Englands kung skulle han gifta sig med Elizabeth av York, arvtagare till huset Yorks tronanspråk.
Efter att han fått stöd från den tidigare yorkiske kungen Edward IV:s ingifta släktingar begav Henrik sig mot England. Han korsade Engelska kanalen, och lämnade Harfleur i Frankrike 1 augusti 1485 och landsteg i Milford Haven, Pembrokeshire, Wales den 7 augusti. Wales hade traditionellt varit ett yorkiskt fäste och Henrik fick stöd då han härstammade i rakt led, genom fadern, från Rhys ap Gruffydd. På flera ställen i Wales deserterade eller övervanns walesiska ledare som anslöt sig till armén. Den 15 eller 16 augusti passerade han den engelska gränsen och for norrut via Shrewsbury, Stafford och Tamworth tills han med sina ungefär 5 000 man starka lancastriska trupper mötte och besegrade de 10 000 yorkisterna under Rikard III i Slaget vid Bosworth Field 1485, det sista av tretton slag mellan York och Lancaster, där flera av Rikards nyckelallierade bytte sida eller deserterade från slagfältet. Rikard själv omringades av ryttare och föll av hästen, varpå han dog. Detta slag avgjorde det långdragna Rosornas krig mellan de båda ätterna. Tronen erhöll Henrik den 22 augusti 1485, och detta inledde huset Tudors regeringstid samt i förlängningen den rad av regenter som fortfarande är regenter i England.
Jämfört med stridens utgång var Henriks svaga anspråk på tronen av liten betydelse. Genom att besegra den rådande kungen var han de facto ny kung. Han kröntes den sista oktober, i Westminster Abbey. Åtta dagar senare sammankallades parlamentet för att hälsa honom som en ny Josua, sänd att rädda sitt folk från tyranni. En lag skrevs i all hast som klargjorde att Henrik och hans arvtagare hade fått kronan genom rättmätigt arv. Påven Innocentius VIII hotade därefter alla som utmanade hans legitima kungadöme med bannlysning ur kyrkan. 18 januari 1486 i Westminster Abbey gifte han sig med den åtta år yngre Elizabeth av York, dotter och arvtagare till Edvard IV. Detta enande mellan de båda husen Lancaster och York gav honom ännu större anspråk på tronen genom Elizabeths härkomst. Elizabeth hade dock ingen större politisk roll som Henriks fru; till hennes motsats var hennes mor Elizabeth Woodville en "bakslug kvinna", och Henrik misstänkte att hon hade varit i allians med de yorkistiska konspiratörerna år 1486, så han övertalade henne att dra sig tillbaka till Bermondsey Abbey, ett kloster.
Det fanns några få andra som gjorde anspråk på tronen och som lyckats överleva det långa inbördeskriget. Främst var detta yorkisterna. De var oroade över att Henrik VII skulle återkräva den makt och de landområden som Edvard IV hade gett dem.Henrik skonade Rikard III:s utsedde arvtagare, John de la Pole, earl av Lincoln. Detta skulle han komma att ångra två år senare då Lincoln revolterade och tillsammans med Francis Lovell försökte få en bedragare, Lambert Simnel, utropad till kung i Henriks ställe för att återföra styret till huset York och den vita rosen. Simnel hade saluförts som "Edvard VI" och låtsats vara den unge Edvard, earl av Warwick som fortfarande var inspärrad i Towern, men som enligt rykten hade flytt därifrån. 1487 landade rebellerna i Lancashire och begav sig mot England. I slaget vid Stoke den 16 juni 1487 besegrades dock rebellerna; Lincoln dödades, Lovell drunknade och Simnel flydde. Simnels liv skonades dock oväntat och han blev kunglig tjänare i köket  och därefter kunglig falkenerare.
Margareta av Burgund ville dock se till att Henrik VII:s styre skakades om litet. Hon spred ut ett rykte att Rikard, hertig av York, Edvard IV:s son, hade flytt undan sin farbror Rikard III och frigivits av lönnmördarna som hade sänts till honom. Detta rykte mottogs väl av folket och de väntade på denne nya arvtagares intåg. Hon letade upp en person som skulle kunna föreställa hertigen själv och hittade Perkin Warbeck (född 1474), som låtsades vara Rikard, hertig av York, den yngre av de båda prinsarna i Towern. Warbeck skulle komma att plåga Henrik under sex års tid. Han sändes till Flandern och när ryktet nådde England att hertigen av York var vid liv i Flandern och hade erkänts av Margareta av Burgund började höga män vända ögonen åt hans håll. När Henrik fick reda på detta började han försäkra sig om att Rikard, hertig av York, verkligen var död. Detta var dock omöjligt att bevisa, eftersom kropparna inte kunde finnas. Henrik lyckades med hjälp av spioner spåra Warbecks stamtavla och publicerade detta omedelbart officiellt. Detta, samt att Henrik hade börjat avrätta folk som var delaktiga i affären, gjorde att Warbeck kände sig tvungen att göra ett snabbt drag. Han styrde mot Deal i Kent medan Henrik befann sig i norra England. Där fann han dock inget stöd, emedan folket var rädda efter Henriks avrättningar.Då återvände Warbeck till Flandern. 1495 försökte han att göra som Simnel, att krönas i Irland. Detta lyckades dock inte och han åkte då istället mot Skottland. Med hjälp av skottar och Jakob IV av Skottland invaderade Warbeck England och hoppades att yorkanhängare skulle hjälpa till. Detta blev dock inte en framgång och en snabb reträtt gjordes. Efter att ha irrat runt ett tag hade han samlat trupper på 7 000 män, men Henrik drev igenom en ny lag med tung beskattning på krigföring och det fanns därmed ont om pengar till mat och andra förnödenheter. När Henrik lovade att skona hans liv om han begav sig till kungen, så gjorde han så. Han flydde dock efter ett tag och när han återigen infångades, dömdes han till döden. Warbeck avrättades i galgen vid Tyburn 28 november 1499.Ytterligare problem uppstod i och med Edmund de la Pole, hertig av Suffolk, som plockade upp den yorkistiska stridshandsken och sökt hjälp av Maximilian I av Tyskland. 1506 lyckades Henrik tvinga ärkehertig Filip I av Kastilien, Maximilian I:s son, att sända honom tillbaka till England. "Englands vita ros" satt därefter fängslad i Towern tills han sju år senare avrättades av Henrik VIII.
Redan 1489 planerade Henrik att hans son Arthur, prins av Wales, skulle trolovas med Katarina av Aragonien, dotter till Ferdinand och Isabella av Spanien. Ett giftermålsavtal skrevs och Katarina lämnade Spanien för gott och landade i Plymouth i oktober 1501. Hon och Arthur gifte sig i Sankt Pauls-katedralen, men 1502 dog Arthur. Henrik ville inte att de politiska och ekonomiska fördelar som äktenskapet mellan hans äldste son och Katarina av Aragonien fört med sig skulle gå om intet, så han ordnade en påvlig dispens så att hans yngre son kunde gifta sig med änkan, något som vanligtvis inte tilläts inom den romersk-katolska kyrkan då man betraktade äktenskapet med brodern som att släktskap etablerats. Henrik fick denna dispens från påve Julius II, men tvekade och lät inte det nya äktenskapet äga rum under sin livstid. Även om han själv hade halvhjärtade planer att gifta om sig och få fler arvingar, blev det inget med detta.Henriks äldsta dotter Margareta gifte sig först med Jakob IV av Skottland, och deras son blev Jakob V av Skottland, vars dotter blev Maria I, drottning av Skottland. Genom detta äktenskap ville Henrik bryta den gamla alliansen mellan Skottland och Frankrike. Margaretas andra äktenskap var med Archibald Douglas, 6:e earl av Angus. Deras barnbarn Henry Stuart, Lord Darnley gifte sig med Maria Stuart. Deras son Jakob VI av Skottland ärvde Englands tron efter Elisabet I:s död som Jakob I av England. Detta skulle senare komma att inleda huset Stuarts regeringstid. Henrik VII:s andra överlevande dotter Maria Tudor gifte sig först med Ludvig XII av Frankrike och sedan med Charles Brandon, hertig av Suffolk. Deras dotter Frances gifte sig med Henry Grey och bland hennes barn fanns Jane Grey, i vars namn föräldrarna och släktingarna försökte överta kronan efter Edvard VI av Englands död.Före sin död började Henrik VII vackla i sitt beslut rörande Katarina och Henrik – han försökte förmå sin son att avstå från Katarina på grunderna att äktenskapsplanerna hade ingåtts utan sonens kännedom och godkännande. Det gick till och med rykten i Spanien om att Henrik VII, som nyss hade blivit änkeman då Elizabeth av York dog i februari 1503, hade planer på att gifta sig med sin svärdotter Katarina, ett rykte som dock förmodligen var grundlöst. Katarina stannade kvar i England även om hennes framtid hängde i luften. I oktober 1504 dog Katarinas mor Isabella. 1505 skulle Henrik, prins av Wales, fylla fjorton år och det var vid den tiden som bröllopet mellan Katarina och honom skulle äga rum. Emellertid stuvade Henrik VII av England om i förordningarna, upplöste trolovningsfördraget mellan de båda, ämnade viga sin son vid Karl V:s syster Eleonora av Österrike och själv gifta sig med Margareta av Österrike, Karl V:s faster. Den 27 juni 1505, dagen innan Henrik, prins av Wales fjortonårsdag, upplöstes trolovningen mellan Henrik och Katarina.I och med Windsorfördraget som undertecknades den 31 januari 1506 mellan Filip I och Henrik VII skulle England hjälpa Filip I mot Aragonien, med våld om så krävdes. Henrik skulle därigenom få gifta sig med Margareta av Österrike och om allt gick som det skulle, Henrik, prins av Wales, med Eleonora. 1506 dog Filip I, och Johannas psykiska hälsa blev allt sämre. Henrik VII, som ej gifte sig med Margareta av Österrike, var ledig, och han försökte gifta sig med Johanna istället. Det blev dock aldrig något mera giftermål till stånd under Henrik VII:s regeringstid. Då han avled 1509 efterträddes han av sin andre son, Henrik VIII, som sedermera gifte sig med Katarina av Aragonien.
Edward Tudor. Osäkert. Födelse- och dödsdatum okända. Kan ha varit ett felaktigt namn för Edmund Tudor, hertig av Somerset (se ovan).
Katherine Tudor (född och död 2 februari 1503). Elizabeth dog av sviterna efter förlossningen.
Huvudsakligen fanns det tre olika saker som Henrik tillsammans utnyttjade för att säkra sin ställning och skapa fred; domstolarna, ekonomipolitik och hans giftermål med Elizabeth av York. Han försökte centralisera regeringen. Han upprättade stjärnkammaren där man hade domstolsförhandlingarna. Fredsdomare används för att hålla lugn på lokal nivå. Hans centralisering och styre med betoning på lagen medförde att kungamakten respekterades och att den politiska skiljelinje som tidigare hade märkts mellan nord och syd upplöstes.För att göra walesarna till en stolt del av Tudordynastin sändes Arthur, prins av Wales att bosätta sig i Ludlow. Henrik hade blivit en rakt igenom "engelsk" kung. Han var inte så nyskapande – istället byggde han på de grunder som yorkisterna hade experimenterat fram inom autokratin, effektivt styre, och det fanns mycket kontinuitet i båda regimernas tjänare. Men även om han inte skapade en "ny monarki" i England stärkte han kronans makt och lyckades att tämja den stora aristokratin så att hans skrivelser spreds genom hela riket. Han hade föresatt sig att främst lita till sig själv, och reviderade själv räkenskaperna. Han var intresserad av handel, speciellt med Nederländerna. Genom sina avtal lyckades han säkra speciella privilegier för engelska affärsmän. Han kom överens med Frankrike, och formade allianser med Spanien genom att gifta bort sin äldste son, Arthur Tudor, med Katarina av Aragonien, samt med Skottland, genom att gifta bort sin dotter Margareta med Jakob IV av Skottland och slutligen med Tysk-romerska riket, under kejsar Maximilian I.Henrik var en monark som var försiktig med skattemedlen och återställde kronans rikedomar genom att introducera effektiva skattemetoder, som även kuvade baronerna genom höga skatter. Han var också ivrig att tjäna pengar. Lagar skapades för att öka den statliga ekonomin och man effektiviserade skatteindrivandet (två välkända skatteindrivare var Richard Empson och Edmund Dudley). Vid ett tillfälle bad han parlamentet om pengar för att föra krig mot Frankrike, vilket han fick. Senare mottog han pengar av Frankrike för att inte föra krig mot dem, vilket resulterade i inkomst från båda hållen.Henriks linje var både att upprätthålla fred och att skapa ekonomiskt välstånd, något som han delvis lyckades med. Han var inte en militärisk man och hade inget intresse av att försöka erövra de områden i Frankrike som hade gått förlorade under sina föregångares regeringstid. Han skrev under fördrag med Frankrike som både direkt och indirekt gav pengar i Englands kassakistor. Han hade stöttats både militärt och finansiellt av den franska kronan eller dess vasaller under den tid han var tronpretendent. För att stärka sin position subventionerade han skeppsbyggnad, vilket såväl stärkte flottan som renderade förbättrade handelsmöjligheter. Vid sin död hade han samlat ihop en personlig förmögenhet på omkring två miljoner pund; varvid hans son dock lyckades göra sig av med pengarna under kortare tid än det hade tagit fadern att samla ihop dem. Henrik VII stöddes av sin rådgivare ärkebiskop John Morton, som är ihågkommen för ”Mortons gaffel” (vars två spett var att de som tidigare hade betalat lite i skatt således nu var i stånd att betala mer, och att de som betalat mycket enligt samma logik uppenbarligen hade råd att betala ännu mer) som var en moment 22-metod för att få adeln att betala de ökade skatterna. Henriks regering kom att bidra betydligt till kronans makt och monarkens autokrata ställning.
Henrik fick med sin fru Elizabeth sju barn; tre söner och fyra döttrar. Av dessa dog dock alla utom deras andre son (Henrik VIII) samt deras första och tredje dotter före sina föräldrar. Henrik var trofast sin fru, och även om deras giftermål hade baserats på politiska förhållanden och inte kärlek, så kom de med tiden varandra närmre. Detta visades bland annat genom det sätt på vilket han tröstade henne när deras äldsta barn och tillika arvtagare, den nygifte Arthur, dog i en epidemi på Ludlow Castle 1502. När Henriks fru Elizabeth året därpå dog i barnsäng, försattes Henrik i djup sorg och blev närmast att betrakta som en enstöring.
Henrik VII blev tidigt ”gammal”, men instruerade sin son Henrik hur ett land sköts. Mot slutet av sitt liv blev han rädd för att bli överlistad, övervunnen eller besegrad, och allt mer benägen att få ett bra ”nästa liv”. Genom hela sitt styre förföljdes Henrik av rädslan att han skulle störtas av en manstarkare armé än den han ledde till seger mot Rikard III. Även om han aldrig var riktigt populär, hade han när han dog vid 52 års ålder i april 1509, bringat fred och välstånd till England och gett landet ett rykte i Europa som det inte hade haft under föregående sekel. Han dog av tuberkulos i Richmond Palace.
Henrik VII:s dynastiska framgång har exemplifierats av två byggnader: Richmond Palace och hans kapell vid Westminster Abbey. Richmond Palace byggdes när hans favoritpalats, Sheen Palace vid Themsen, brann ner. Han bestämde sig för att ersätta Sheen med ett praktfullt residens i gotisk stil, byggt runt en stenlagd gårdsplan; inom två år var den nya byggnaden beboelig. Denna privata kungliga byggnad dekorerades med fjorton torn och ett exceptionellt stort antal fönster, även om den arkitektoniskt viktigaste delen var ett stort torn. Som krona på verket gav Henrik det nya palatset namnet Richmond i avsikt att föreviga namnet av grevskapet och äran av Richmond i Yorkshire, som hade varit hans innan han blev kung. Richmond Palace blev både Henrik VIII:s och Elisabet I:s favorittillhåll.Trots att röda och vita rosen förenats till Tudorrosen, var Henrik angelägen om att framhäva sitt eget lancastriska arv genom att glorifiera den marterade Henrik VI. Han förstorade Westminster Abbey och tog ner Mariakapellet för att göra plats åt ett nytt imponerande kapell tillägnat Henrik VI, samtidigt som förhandlingar pågick med påven med målet att kanonisera densamme. I sitt testamente ålade Henrik VII sina goda män uppgiften att av den florentinske skulptören Pietro Torrigiano beställa gravar åt sin fru, sin moder och sig själv. Under Henrik VII:s styre upptäckte John Cabot Newfoundland, vilket blev Englands första koloni i Nya världen.
The Son of Prophecy: Henry Tudor’s Road to Bosworth (1985) av David Rees, ISBN 0-85159-005-5.
Winter King: The Dawn of Tudor England (2011) av Thomas Penn , Penguin UK, ISBN 978-1-84614-202-4
Burke, John (1832) (på engelska), A General and heraldic dictionary of the peerage and baronetage of the British Empire, H. Colburn and R. Bentley, http://books.google.com/books?id=Cq8KAAAAYAAJ&dq=18th+January+1486&source=gbs_navlinks_s 
Chrimes, Stanley Bertram (1972), ”Henry VII” (på engelska), Henry VII, English Monarchs seriess (University of California Press) (2), ISBN 978-0-520-02266-9, http://books.google.com/books?id=AYeLEHEJGEcC&printsec=frontcover&dq=Henry+Vii&hl=en&ei=JQ9TTMDuMdvNjAeDkNjDBA&sa=X&oi=book_result&ct=result&resnum=2&ved=0CDAQ6AEwAQ#v=onepage&q&f=false 
Daniell, Christopher (1999) (på svenska), Historisk guide till England, Historiska Media, ISBN 91-88930-48-3 
Fraser, Antonia (red) (1998) (på engelska), The Lives of the Kings and Queens of England, Weidenfield&Nicholson, ISBN 0297824597 
Gravett, Christopher (1999) (på engelska), Bosworth 1485: Last Charge of the Plantagenets, Campaign, "66", Oxford: Osprey Publishing, ISBN 1-85532-863-1, http://books.google.com/books?id=CoJ1urwEgXsC 
Hutton, William (1813) (på engelska), The battle of Bosworth Field: between Richard the Third and Henry Earl of Richmond, August 22, 1485 ... with plans of the battle, its consequences, the fall, treatment, and character of Richard. To which is prefixed ... a history of his life till he assumed the regal power, Nichols, Son, and Bentley, http://books.google.com/books?id=fn4fAAAAYAAJ&dq=Battle+of+Bosworth+Field&source=gbs_navlinks_s 
Konstam, Angus (2008), Sovereigns of the sea: the quest to build the perfect Renaissance battleship, J. Wiley & Sons, ISBN 978-04-70116-678, http://books.google.com/books?id=2C0hAQAAIAAJ&q=21+April+1509+Henry+VII+tuberculosis+Richmond+Palace&dq=21+April+1509+Henry+VII+tuberculosis+Richmond+Palace&hl=en&ei=cnlVTI-DF8KLOJXGuJ4O&sa=X&oi=book_result&ct=result&resnum=2&ved=0CDgQ6AEwAQ 
Lasky, Kathryn (1999), Elizabeth I, red rose of the House of Tudor, ISBN 9780590684842, http://books.google.se/books?id=0sDkdyMRuRsC&dq=Henry+VIII+spent+money+Henry+VII&source=gbs_navlinks_s 
Mackie, John Duncan (1952) (på engelska), The earlier Tudors, 1485-1558, Oxford University Press, ISBN 9780198217060, http://books.google.com/books?id=IPPjvveNsTQC&source=gbs_navlinks_s 
Norris, Herbert (1997) (på engelska), Tudor costume and fashion, Courier Dover Publications, ISBN 9780486298450, http://books.google.com/books?id=yVdfZGj6NmkC&pg=PA200&dq=tudor+clothes&hl=en&ei=7h1PTNuRBcuPOMfY4YkB&sa=X&oi=book_result&ct=result&resnum=4&ved=0CD4Q6AEwAw#v=onepage&q=tudor%20clothes&f=false, läst 28 juli 2010 
Okänd (2008) (på engelska), Celebrated Claimants from Perkin Warbeck to Arthur Orton, BiblioBazaar, LLC, ISBN 9780554352602, http://books.google.com/books?id=PzGMCVzFo6QC&dq=Perkin+Warbeck+1499&source=gbs_navlinks_s 
Schama, Simon (2002) (på engelska), A History of Britain, BBC World Wide Ltd, ISBN 0563384972 
Small, Beatrice (2002) (på engelska), Rosamund, New American Library, ISBN 9780739427750, http://books.google.com/books?id=dhv5SjVPYPoC&q=Adieu!+Mine+own+dear+spouse,+my+worthy+lord!++The+faithful+love,+that+did+us+both+continue+In+marriage+and+peaceable+concord,+Into+your+hands+here+I+do+resign,+To+be+bestowed+on+your+children+and+mine%3B+Erst+were+ye+father,+now+must+ye+supply+The+mother%27s+part+also,+for+here+I+lie.&dq=Adieu!+Mine+own+dear+spouse,+my+worthy+lord!++The+faithful+love,+that+did+us+both+continue+In+marriage+and+peaceable+concord,+Into+your+hands+here+I+do+resign,+To+be+bestowed+on+your+children+and+mine%3B+Erst+were+ye+father,+now+must+ye+supply+The+mother%27s+part+also,+for+here+I+lie.&hl=en&ei=5F9UTNSDBYHqONTPsZ8O&sa=X&oi=book_result&ct=result&resnum=1&ved=0CCgQ6AEwAA 
Van Cleave Alexander, Michael (1981), The first of the Tudors: a study of Henry VII and his reign, Taylor & Francis, ISBN 9780709905035, http://books.google.se/books?id=Opo9AAAAIAAJ&dq=Henry+VII+agree+France&source=gbs_navlinks_s 
Williams, Neville (1975, 1993), ”The Tudors” (på engelska), The Lives of the Kings & Queens of England, London: Weidenfeld and Nicolson, ISBN 0-297-83238-7

Henrik VIII (engelska: Henry VIII), född 28 juni 1491 i Greenwich Palace, död 28 januari 1547 i Palace of Whitehall, var kung av England från 21 april 1509 till sin död.
Han var son till kung Henrik VII av England och dennes drottning Elizabeth av York, yngre bror till kronprins Arthur (som dock avled 2 april 1502, 15 år gammal) samt far till efterträdarna Edvard VI, Maria I och Elisabet I. Han blev den andre engelske monarken av huset Tudor.
Henrik VIII är känd för att ha varit gift sex gånger och för att vara en brittisk monark med obegränsad makt. Betydelsefulla händelser under hans regeringstid var brytningen med den romersk-katolska kyrkan och den följande etableringen av den självständiga Engelska kyrkan, klosterupplösningen och föreningen av England och Wales till ett rike.
Flera viktiga lagar drevs igenom under hans tid vid makten. Detta inkluderade flera lagar som skilde den engelska kyrkan från den romersk-katolska och gjorde honom till överhuvud för kyrkan i England, liksom lagarna  Laws in Wales Acts (1535–1542), som förenade England och Wales till ett rike. Där fanns också Buggery Act 1533, som var den första lagen mot sodomi i England, samt Witchcraft Act (1542), en häxerilag, som bestraffade ”åkallande eller frambesvärjande av onda andar” med döden.
Henrik är känd för att ha varit en skicklig vadslagare och tärningsspelare. Han var i sin ungdom duktig i flera idrotter, särskilt real tennis.  Han var även en duktig musiker, författare och poet. Enligt en legend ska han ha skrivit den populära folksången Greensleeves och även Pastyme With Good Company. Han bidrog till uppförandet och förbättrandet av flera byggnader, däribland King's College Chapel vid universitetet i Cambridge, Christ Church College vid universitetet i Oxford, slottet vid Hampton Court, Nonsuch Palace i Surrey och kyrkan Westminster Abbey i London.
Henrik föddes på Palace of Placentia i Greenwich som Henrik VII:s och Elizabeths av York tredje barn. Endast tre av Henriks sex syskon, Arthur, Margareta och Maria, överlevde spädbarnsåren. Hans far, som på långt håll härstammade från huset Lancaster, hade erövrat tronen genom att störta och döda Rikard III, den siste kungen av släkten Plantagenets andra gren, huset York, och sedan säkrat sin makt ytterligare genom att gifta sig med dennes brorsdotter, kung Edvard IV:s dotter Elizabeth. 1493 utsågs den unge Henrik till Constable of Dover Castle och Lord Warden of the Cinque ports. Året därpå blev han hertig av York och sedermera Earl Marshal över England och lordlöjtnant av Irland, trots att han fortfarande var ett barn. Den 17 maj 1495 blev han riddare av Strumpebandsorden.1501 närvarade han vid sin äldre bror Arthurs bröllop med den spanska prinsessan Katarina av Aragonien. Paret var vid denna tidpunkt bara omkring femton och sexton år gamla. De skickades till Wales, vilket var brukligt för tronföljaren och hans maka, men Arthur drabbades av sjukdom och avled. Detta ledde till att den elvaårige hertig Henrik av York blev tronföljare. Kort därefter blev han den nye prinsen av Wales.Henrik VII var fortfarande angelägen om att bibehålla den äktenskapliga alliansen mellan England och Spanien genom ett äktenskap mellan Henrik och Katarina. Eftersom det innebar att Henrik skulle gifta sig med sin brors änka, krävdes först dispens från påven. Katarina vidhöll att hennes första äktenskap inte hade fullbordats, och om detta stämde, behövdes inget påvligt tillstånd. Trots detta var både England och Spanien eniga om betydelsen av ett tillstånd från påven för att undanröja alla tvivel om äktenskapets giltighet. Eftersom brudens mor Isabella I av Kastilien var otålig gav påven sitt tillstånd i en bulla. Fjorton månader efter sin första makes död var Katarina alltså trolovad med hans yngre bror. 1505 hade bland annat Isabella av Kastiliens död, som ledde till att Ferdinands internationella maktställning försvagades, lett till att Henrik VII förlorade intresset för en allians med Spanien och den unge prinsen av Wales tvingades tillkännage att trolovningen hade skett utan hans medgivande.
Henrik tillträdde tronen 1509 vid faderns död. Katarinas far, den aragoniske kung Ferdinand II, försökte att få kontrollen över England genom sin dotter, och insisterade därför att hon skulle gifta sig med den nye engelske kungen. Henrik gifte sig med Katarina av Aragonien omkring nio veckor efter sitt trontillträde  11 juni 1509 i Greenwich, trots att påven Julius II  och William Warham,  ärkebiskopen av Canterbury bekymrade sig över äktenskapets giltighet. De kröntes båda i Westminster Abbey 24 juni 1509. Henrik var då ”den vackraste suverän” som den venetianske ambassadören Agostino Giustiniani ”någonsin hade skådat”, 1,85 meter lång, bredaxlad, gyllene hår, muskulösa ben, 90 centimeter runt midjan och 110 centimeter runt bröstet. Drottning Katarinas första graviditet slutade i missfall 1510. Hon födde en son, Henrik,  1 januari 1511, men han levde bara till 22 februari.Under två år efter Henriks trontillträde styrde Richard Fox, biskop av Winchester och Lord Privy Seal, och William Warham statsangelägenheterna. Från 1511 och framåt var makten i Thomas Wolseys händer. 1511 anslöt sig Henrik till den Katolska ligan, en grupp europeiska härskare som var emot den franske kungen Ludvig XII. Ligan omfattade Julius II, den tysk-romerske kejsaren Maximilian I och Ferdinand II, som Henrik även hade undertecknat Westminsterfördraget tillsammans med. Henrik anslöt sig personligen till den engelska armén och for över Engelska kanalen till Frankrike och deltog i belägringar och slag.År 1514 lämnade dock Ferdinand alliansen och slöt fred med Frankrike. Irritationen gentemot Spaniens agerande ledde till diskussioner om skilsmässa från drottning Katarina. Efter Frans I 1515 trontillträde blev England och Frankrike åter fiender och Henrik slöt en allians med Ferdinand. 1516 födde drottning Katarina en flicka Maria, vilket gav Henrik hopp om att han fortfarande kunde få manlig avkomma trots hustruns tidigare misslyckade graviditeter (ett dödfött barn, ett missfall och två kortlivade spädbarn).Ferdinand avled  1516 och efterträddes av sin dotterson (drottning Katarinas systerson) Karl V. I oktober 1518 hade Wolsey genomdrivit det påvligt styrda Londonfördraget som kom att bli en engelsk triumf över utländsk diplomati, och placerat London i centrum för en ny europeisk allians med det skenbara målet att driva tillbaka moriska invasioner genom Spanien, vilket hade varit påvens ursprungliga mål. Det verkliga målet från Englands sida var dock att bilda en kil mellan de kontinentala stormakterna. 1519 avled även Maximilian, och Wolsey, som vid denna tid var kardinal, föreslog i hemlighet Henrik som kandidat till posten som ny tysk-romersk kejsare, även om han stödde den franske kungen Frans offentligt. Slutligen föll dock valet på Karl. Den följande rivaliteten mellan Frans och Karl innebar att Henrik kunde agera medlare dem emellan, och därigenom hålla maktbalansen över Europa i sina händer. Både Frans och Karl försökte att vinna Henriks gunst, den förre på ett spektakulärt sätt på Camp du Drap d'Or, och den senare mer högtidligt i Calais. 1521 började dock det engelska inflytandet i Europa att dala. Henrik ingick en allians med Karl V, och Frans I var snabbt besegrad. Karls tillit till Henrik minskade och så gjorde även Englands inflytande i Europa. Henriks intresse för europeiska affärer sträckte sig till en attack mot Martin Luthers tyska revolution. År 1521 sammanställde han sitt ”försvar för de sju sakramenten” Assertio Septem Sacramentorum, ett svar på Luthers kritik mot kyrkan, vilket gav honom titeln ”trons försvarare” (Defensor Fidei).
Henrik VIII:s trontillträde var det första fredliga England hade upplevt på många år, men den nya Tudordynastins legitimitet skulle komma att prövas. Det engelska folket verkade inte lita på kvinnliga härskare, och Henrik kände att bara en manlig arvtagare kunde säkra tronen. Även om drottning Katarina hade varit gravid åtminstone sju gånger (sista gången 1518), hade bara ett barn, prinsessan Maria, överlevt spädbarnsåren. Henrik hade tidigare nöjt sig med älskarinnor, däribland Mary Boleyn och Elizabeth Blount, med vilken han hade en illegitim son, Henry Fitzroy. 1526, när det stod klart att drottningen inte kunde få fler barn, började han att uppvakta Marys syster Anne. Även om det är nästan säkert att det var Henriks längtan efter en manlig arvinge som fick honom att skilja sig från Katarina, verkade han besatt av Anne, trots hennes alldagliga utseende och att hon inte hade någon erfarenhet av graviditet.Henriks långa och ivriga försök att avsluta sitt äktenskap med drottning Katarina kom att kallas ”Kungens stora angelägenhet” (The King’s Great Matter). Kardinal Wolsey och William Warham började tyst att utreda giltigheten i hennes äktenskap med Henrik. Drottning Katarina vittnade om att hennes äktenskap med Arthur, prins av Wales, aldrig hade fullbordats, och att det därför inte funnits några hinder för att hon senare gifte sig med Henrik. Utredningen kunde inte fortsätta och lades ned. Därefter kontaktade Henrik den heliga stolen. Han sände sin sekreterare William Knight till Rom för att plädera för att Julius II:s bulla anskaffades genom lurendrejeri, och därigenom var ogiltig. Dessutom efterfrågade han en dispens från påven Clemens VII som skulle tillåta honom att gifta sig med vilken kvinna som helst, även i första gradens släktskap; det behövdes för att han tidigare hade haft samlag med Anne Boleyns syster Mary. Knight upptäckte att påven Clemens VII praktiskt taget var kejsar Karl V:s fånge.Då kardinal Wolsey fick reda på kungens belägenhet skickade han Stephen Gardiner och Edward Foxe till Rom. Påve Clemens VII invände till en början, kanske i rädsla för drottning Katarinas systerson Karl V. Foxe skickades tillbaka med en fullmakt att inleda proceduren, men restriktionerna i den gjorde den praktiskt taget meningslös. Gardiner strävade efter en “dekretfullmakt” som avgjorde lagpunkterna i förväg och bara lämnade faktafrågor att besluta om. Clemens VII övertalades att acceptera Gardiners förslag och tillät Kardinal Wolsey och kardinal Lorenzo Campeggio att pröva fallen tillsammans. Dekretfullmakten utfärdades i hemlighet. Den skulle inte visas för någon och förbli i kardinal Campeggios ägo. Lagpunkterna var redan fastställda i fullmakten; påvebullan som hade tillåtit Henriks äktenskap med Katarina förklarades ogiltigt om de grunder som förklarades i den visade sig vara falska. Till exempel skulle bullan vara utan laga kraft om den falskt försäkrade att äktenskapet var absolut nödvändigt för att bibehålla den anglo-spanska alliansen.Kardinal Campeggio anlände till England 1528. Processen avstannade dock då spanjorerna uppvisade ett andra dokument som påstods bevilja den nödvändiga dispensen. Det framhölls att några månader innan han hade givit påvlig dispens i en offentlig bulla, hade påve Julius i hemlighet givit detsamma i ett privat påvebrev som sänts till Spanien. Dekretfullmakten nämnde dock bara bullan, den auktoriserade inte kardinalerna Campeggio och Wolsey att avgöra giltigheten hos påvebrevet. Under tiden vädjade Katarina till sin systerson Karl V, som pressade påven att tillbakakalla kardinal Campeggio till Rom 1529.
Djupt förbittrad på kardinal Wolsey för fördröjningen fråntog Henrik honom hans rikedomar och makt. Han åtalades för praemunire, att han underminerat kungens auktoritet genom att gå med på att företräda påven, men avled på väg mot rättegången. Med kardinal Wolsey föll andra mäktiga kyrkomän, och lekmän kunde utses till poster så som lordkansler och Lord Privy Seal, vilket tidigare endast hade givits till prästerskapet.Makten flyttades till Thomas More (den nye lordkanslern), Thomas Cranmer (ärkebiskopen av Canterbury) och Thomas Cromwell, 1:e earl av Essex. 25 januari 1533 deltog Cranmer i Henriks och Anne Boleyns bröllop, och i maj förklarade Cranmer Henriks äktenskap med Katarina ogiltigt, och kort därefter äktenskapet med Anne giltigt. Prinsessan Maria ansågs illegitim och ersattes som tronföljare av drottning Annes dotter prinsessan Elisabet. Katarina förlorade sin drottningtitel och blev änkeprinsessa av Wales, Maria var inte längre prinsessa utan bara ”lady”. Änkeprinsessan av Wales, före detta Drottning Katarina, dog 1536. Sir Thomas More accepterade att parlamentet kunde göra Anne till drottning, men vägrade att erkänna dess religiösa auktoritet. Han vidhöll att påven fortfarande var kyrkans överhuvud. Detta ledde till att han anklagades för högförräderi och halshöggs 1535. Den katolska kyrkan ansåg honom vara en martyr, och gjorde honom senare till helgon.
Påven svarade på dessa händelser genom att bannlysa Henrik i juli 1533. Stort religiöst kaos följde. Flera lagar som beseglade brytningen med Rom drevs igenom av Thomas Cromwell under våren 1534. Statute in Restraint of Appeals förbjöd engelska kyrkliga domstolar att överklaga till påven. Den hindrade även kyrkan att bestämma något utan kungens medgivande. Ecclesiastical Appointments Act 1534 krävde att prästerskapet valde bland de biskopar som härskaren utnämnt. Suprematiakten från 1534 fastslog att kungen var ”det enda överhuvudet i världen för den Engelska kyrkan”. Treasons Act 1534 gjorde det till högförräderi, som bestraffades med döden, att inte tillkännage kungen som sådan. Påven fick inte längre inkomster som peterspenning, och Henrik VIII lade ned flera kloster och tog över en stor del av kyrkans egendom.Parlamentet lagfäste äktenskapet mellan Henrik och Anne, och tillbakavisade påvens beslut, med 1534 års successionsakt. Katarinas dotter, lady Maria, förklarades som illegitim och Annes avkomma förklarades vara den nästa i successionsordningen. Alla vuxna tvingades att acceptera lagens villkor. Den som utgav eller tryckte en text som påstod att Henriks äktenskap med Anne var ogiltigt förklarades automatiskt skyldig till högförräderi och kunde bestraffas med döden. Motståndet mot Henriks religiösa föreskrifter kvästes fort. Flera munkar som protesterade torterades och avrättades. Cromwell, som fick posten som generalvikarie i kyrkliga frågor, gavs fullmakt att besöka kloster, skenbart för att försäkra att de följde de kungliga uppmaningarna, men i verkligheten för att få tillgång till deras rikedomar. 1536 tillkom en lag som tillät Henrik att beslagta mindre klosters egendomar (de som hade en inkomst på 200 pund eller mindre).1536 började drottning Anne förlora Henriks gunst. Efter prinsessan Elisabets födelse hade Anne genomgått två graviditeter som slutat i antingen missfall eller dödfödda barn. Henrik hade haft flera älskarinnor, bland annat Anne Boleyns kusin Margaret Shelton, och han började nu fästa sin blick vid en annan dam vid drottningens hov, Jane Seymour, och lät till slut, kanske uppmuntrad av Thomas Cromwell, gripa Anne. Hon anklagades för att ha använt magi för att få honom att gifta sig med henne, haft utomäktenskapliga affärer med fem män, begått incest med sin bror samt skadat kungen och planerat att döda honom, vilket var förräderi. Anklagelserna var med största sannolikhet osanna. Rätten som prövade fallet hade Annes egen morbror Thomas Howard som domare. I maj 1536 dömdes Anne och hennes bror till döden, antingen genom att brännas på bål eller genom halshuggning, efter kungens eget avgörande. De män som drottningen påstods ha haft affärer med skulle bli släpade, hängda och styckade. Lord Rochford halshöggs så fort rättegången var över och de fyra andra anklagade fick sina domar omvandlade till enbart halshuggning. Anne halshöggs också kort därefter, den 19 maj 1536.
Den 19 maj 1536 avrättades Anne Boleyn och redan dagen därpå, den 20 maj, trolovade sig Henrik med Jane Seymour. Den 30 maj vigdes de efter dispens av Cranmer. Seymour och Henrik var femmänningar. 1536 års successionsakt förklarade att Henriks barn med drottning Jane skulle vara de nästa i successionsordningen och förklarade både lady Maria och lady Elisabet illegitima och uteslöt dem. Kungen gavs makten att själv avgöra tronföljden i sitt testamente. Jane födde en son, prins Edvard, den 12 oktober 1537. Hon avled två veckor senare, den 24 oktober. Henrik betraktade henne som sin enda ”sanna” maka, eftersom hon var den enda som givit honom den manliga arvtagare som han så desperat längtat efter. När hon dog klargjorde Henrik VIII till en början att han aldrig mer skulle gifta sig.
Vid samma tid som bröllopet med Jane Seymour godkände Henrik Laws in Wales Act 1535, som lagligen annekterade Wales och enade England och Wales i en nation. Lagen gjorde att engelskan skulle användas i officiella sammanhang i Wales, vilket var besvärligt för de många som talade walesiska.Henrik fortsatte sin förföljelse av sina religiösa motståndare. 1536 utbröt ett uppror känt som Pilgrimage of Grace i norra England. För att lugna de rebelliska katolikerna gick Henrik med på att låta parlamentet ta upp deras frågor. Han gick även med på att ge amnesti till alla inblandade. Han höll inget av löftena och ett nytt uppror bröt ut 1537. Det ledde till att upprorsledarna dömdes för högförräderi och avrättades. 1538 sanktionerade Henrik förstörelsen av helgedomar över romersk-katolska helgon. 1539 upplöstes Englands kvarvarande kloster och deras egendomar beslagtogs av Kronan. Som belöning för sin roll i detta blev Thomas Cromwell earl av Essex.. Abbotar och priorer förlorade sina platser i Överhuset; ärkebiskopar och biskopar kom att bli de enda kyrkliga representanterna där. Prästerskapets platser i Överhuset var nu för första gången färre än de sekuläras platser. Under samma år, 1538, var Henrik VIII nära att dö. De infekterade sår han hade på knäna blockerades och han fick en blodpropp, möjligtvis på grund av sin övervikt. Trots detta överlevde han.
Henriks ende överlevande son, prins Edvard, hertig av Cornwall, var ett sjukligt barn. Henrik ville bland annat därför gifta sig igen för att försäkra sig om att en man skulle efterträda honom, men även på grund av att väldigt många anställda på hovet blev utan jobb utan en drottning, att man ville stifta nya europeiska diplomatiska allianser och att Henrik ville ha en medhjälpare och sängkamrat. Thomas Cromwell, 1:e earl av Essex, föreslog Anna, syster till protestanten hertigen av Kleve, som var en betydelsefull allierad om England skulle bli attackerad av romersk-katolikerna. Hans Holbein den yngre sändes till Kleve för att måla ett porträtt av Anna åt kungen. Efter att ha betraktat Holbeins smickrande porträtt och lyssnat på en berömmande beskrivning av Anna från sitt hovfolk, gick han med på att gifta sig med henne. Då hon anlände till England sägs Henrik ha tyckt att hon var väldigt oattraktiv, och efter deras möte skall han ha sagt till Cromwell att ”jag gillar henne inte”. Det har ryktats att han skulle ha kallat henne för ”den flamländska märren”, men troligtvis är det felaktigt. Det finns inga samtida belägg i det, utan nämns första gången i slutet av 1600-talet samt i Horace Walpoles bok Anecdotes of Painting in England fån 1700-talet. Holbein hade på sitt porträtt helt utlämnat koppärr som hon hade i ansiktet. Trots detta gifte sig Henrik med den 24-åriga Anna av Kleve 6 januari 1540 i Greenwich. När Cromwell efter bröllopsnatten frågade hur det hade gått, skall Henrik ha svarat att ”jag gillade henne inte tidigare, men nu gillar jag henne mycket mindre”. Till Anthony Denny sade han att hon ”ej var som hon sagts utan hade bröst så slappa och andra delar av kroppen i ett sådant skick att han något ifrågasatte hennes jungfrudom”, och konstaterade att ”han skulle aldrig i hennes närvaro kunna eggas och styras att känna henne köttsligen”. Han var misstänksam mot hennes oskuld, enligt vad han sade till Thomas Heneage ”på grund av slappheten i brösten och andra tecken”, och att han därför inte ville göra ”det som en man bör göra med sin hustru”. Förmodligen var dessa anklagelser felaktiga och snarare ett led i kungens önskan att bli kvitt henne än fakta.Inom sex månader därefter ville Henrik avsluta äktenskapet, inte bara på grund av sina personliga känslor, utan av politiska skäl. Hertigen av Kleve hade blivit inblandad i en konflikt med den tysk-romerske kejsaren, som Henrik inte ville stöta sig med. Drottning Anna var intelligent nog att inte hindra Henriks strävan efter annullering. Hon vittnade om att hennes äktenskap aldrig hade fullbordats. Henrik ska ha kommit in i hennes sovrum varje natt och bara givit henne en godnattpuss på pannan. Äktenskapet annullerades baserat på att Anna tidigare skulle haft ett kontrakt att gifta sig med en annan europeisk adelsman. Hon fick titeln ”Kungens syster” och Hever Castle, som tidigare tillhört Anne Boleyns familj. Thomas Cromwell, Earl av Essex förlorade kungens gunst för sin roll i att arrangera äktenskapet och halshöggs. Posten Viceregent in Spirituals, som särskilt hade skapats för honom, fylldes inte och är fortfarande vakant.
28 juli 1540 (samma dag som Cromwell avrättades) gifte sig Henrik med den unga Katarina Howard, Anne Boleyns kusin. Kort efter äktenskapets ingående ska drottning Katarina ha haft en affär med en hovman, Thomas Culpeper. Hon anställde Francis Dereham, som hon tidigare hade haft en affär med och informellt hade varit förlovad med, som sin sekreterare. Thomas Cranmer, som var starkt emot den mäktiga familjen Howard, lade fram bevis för kungen på Katarinas agerande. Även om Henrik till en början vägrade tro dessa anklagelser lät han Cranmer inleda en undersökning. Då drottningen tillfrågades kunde hon ha erkänt ett tidigare äktenskapskontrakt att gifta sig med Dereham, vilket bara hade lett till att hennes äktenskap med Henrik skulle ha varit ogiltigt, men istället menade hon att Dereham hade tvingat in henne i ett utomäktenskapligt förhållande. Dereham avslöjade under tiden drottning Katarinas förhållande med Thomas Culpeper. Culpeper och Dereham avrättades 1541 och Katarina dömdes inte genom en rättegång utan av en Act of Attainder som lagts fram av parlamentet. Stadgan fastslog bevisen mot drottningen och att Henrik skulle ha behövt lyssna på hela texten innan han kunde utfärda kunglig sanktion. Eftersom ”återupprepningen av en sådan plågsam historia och redogörelsen av ett sådant brott” i kungens närvaro “skulle kunna åter öppna ett sår som läkts i det kungliga bröstet” var en speciell klausul som skulle tillåta kommissionärerna att utfästa kunglig sanktion å kungens vägnar inskriven i stadgan. Detta sätt att utfästa kunglig sanktion hade aldrig tidigare använts, men det skulle senare komma att ersätta härskarens traditionella personliga närvaro i parlamentet. Katarinas äktenskap annullerades kort före hennes avrättning. Liksom med Anne Boleyn kunde hon då tekniskt sett inte varit skyldig till äktenskapsbrott, eftersom äktenskapet då hade varit ogiltigt från början. Men detta ignorerades åter och Katarina avrättades 13 februari 1542.
Henrik gifte sig med sin sista hustru, den rika 31-åriga änkan Katarina Parr, 1543. Hon grälade med Henrik om religion, eftersom hon var protestant och han fortfarande var katolik. Detta agerande ledde nästan till hennes undergång, men hon räddade sig genom att visa sig undergiven. Hon hjälpte Henrik att återförenas med sina båda döttrar Maria och Elisabet och 1544 återinsatte en lag dem i successionsordningen efter prins Edvard, hertig av Cornwall, även om de fortfarande ansågs illegitima. Samma lag tillät Henrik att avgöra resten av tronföljden i sitt testamente.
Senare i livet blev Henrik gravt överviktig, med ett midjemått på 137 cm, och han kan ha lidit av gikt. Den välkända teorin att han led av syfilis lanserades ungefär hundra år efter hans död. Henrik gick upp i vikt efter en tornerspelsolycka 1536. Han led sedan 1538 av en lårskada som inte bara hindrade honom från att träna, utan som även gradvis blev sårig och som indirekt kan ha lett till hans död, som inträffade tidigt på morgonen den 28 januari 1547 på Whitehall Palace, vid femtiofem års ålder, efter en tids sjukdom som inledde den 10 december 1546. Om den sista sjukdomstiden finns det få källor kvar som berättar något om. Cranmer kom först till kungen när kungen inte längre kunde tala, och drottningen infann sig aldrig. Han avled på vad som skulle ha varit faderns nittioårsdag. Henrik VIII begravdes den 16 januari i St George's Chapel i Windsor Castle, bredvid makan Jane Seymour. Inom litet mer än ett årtionde efter hans död skulle alla tre av hans barn sitta på den engelska tronen.
Enligt successionsakten 1544 ärvde Henriks ende överlevande son, Edvard, kronan och blev Edvard VI. Edvard var den förste protestantiske monark som styrde England. Då Edvard endast var nio år vid denna tid utövade han ingen faktisk makt. Henriks testamente utsåg sexton exekutorer som skulle utgöra ett råd tills Edvard nådde arton års ålder. De valde Edward Seymour, 1:e earl av Hertford och Jane Seymours äldre bror, att bli rikets lordprotektor. De krävde dock att Lord Hertford inte skulle agera utan det övriga rådets medgivande. Trots detta grep han makten med hjälp av Michael Stanhope och blev ensam förmyndare. Han störtades av John Dudley, 1:e hertig av Northumberland och avrättades för förräderi. Hertigen av Northumberland gjorde dock inte sig själv till lordprotektor utan fick Edvard att förklara sig myndig innan han blev arton år och därmed överträda Henrik VIII:s testamente.Enligt successionsakten från 1544 och Henriks testamente skulle Edvard (om han ej fick någon avkomma) efterträdas av Katarina av Aragoniens dotter, Maria. Om Maria inte fick några barn, skulle hon efterträdas av Henriks dotter med Anne Boleyn, Elisabet, slutligen, om inte hon fick några barn skulle hon efterträdas av Henrik VIII:s avlidna syster Marias ättlingar. Edvard VI och hans rådgivare hade dock andra planer. Då han låg på sin dödsbädd skapade Edvard ett testamente som motsade villkoren i Henrik VIII:s testamente. Systrarna Maria och Elisabet ströks från tronföljden då de ansågs illegitima. Frances Brandon, hertiginnan av Suffolk (dotter till Maria Tudor, hertiginna av Suffolk) åsidosattes eftersom Edvard var rädd att hennes make Henry Grey, 1:e hertig av Suffolk, själv skulle gripa kronan. Edvard beslutade därför att hertiginnan av Suffolks dotter, och svärdottern till den mäktige hertigen av Northumberland, Jane Grey skulle ärva tronen. Då Edvard avled 1553 utropades Lady Jane till drottning, men enligt lagen skulle hon inte ha ärvt kronan. En lag hade särskilt givit Henrik rätten att avgöra tronföljden i sitt testamente, men någon sådan lag hade inte utfärdats för Edvard, och hans testamente var inte gällande eftersom han var minderårig. På grund av detta avsatte och avrättade Maria Jane och tog över kronan.Då Maria avled utan avkomma 1558, efterträddes hon av sin syster Elisabet. Elisabet I varken gifte sig eller utsåg någon arvinge, vilket ledde till en tronföljdskris. För att hindra skottarna gav Elisabet order om att Maria I av Skottland skulle avrättas, för att hindra henne att inta tronen. Enligt Henrik VIII:s testamente skulle hon efterträdas av en ättling till Henriks syster Maria Tudor, Anne Stanley. Elisabet efterträddes dock av Maria I av Skottlands son Jakob VI av Skottland. Han var redan en mäktig härskare i Skottland och Elisabets närmaste släkting. Han hävdade att hans släktskapsmässiga rätt var större än Lady Annes lagliga. Han var tillräckligt stark, och hans motståndare svag, så detta mötte litet motstånd. Jakob VI blev Jakob I, den förste kungen av Huset Stuart.
Under modern tid har Henrik VIII kommit att bli en av de mest populära och fascinerande historiska engelska kungarna. De dramatiska händelserna kring kungens äktenskap, reformationen och det ibland våldsamma befästandet av det kungliga enväldet har legat till grund för otaliga skildringar inom konst, litteratur och film. 2002 placerade sig Henrik på plats 40 i den BBC-sponsrade enkäten 100 Greatest Britons. William Shakespeares historiska pjäs Henrik VIII handlar om Henrik VIII. Det var den pjäsen som spelades 29 juni 1613 då Globe Theatre brann ned.Det har gjorts många filmer om Henrik VIII och hans hov, exempelvis Kvinnorna kring kungen (1933), med Charles Laughton i huvudrollen, vars skådespel av honom gav en Oscar för bästa manliga huvudroll och Henrik VIII och hans sex hustrur (1972), med Keith Michell. Richard Burton och Genevieve Bujold oscarnominerades som bästa manliga respektive kvinnliga huvudroll för sina roller som Henrik VIII och Anne Boleyn i Tusen dagarnas drottning (1969). Henrik, spelad av Robert Shaw, förekommer även som en av huvudpersonerna i den flerfaldigt Oscarsbelönade filmen om Thomas More, En man för alla tider (1966), baserad på Robert Bolts pjäs med samma namn. 
I miniserien Henry VIII (2003) spelar Ray Winstone titelrollen samt Helena Bonham Carter, Emilia Fox och Emily Blunt tre av hans fruar. I TV-serien The Tudors (2007), som handlar om Henrik VIII:s liv, spelas kungen av Jonathan Rhys Meyers.Henrik (Henry) var med all säkerhet inspirationskällan till titeln på den populära sången I'm Henery the Eighth, I Am (1911), inspelad av Harry Champion och senare av Herman's Hermits; sången handlar dock om en man vid namn Henry vars fru varit gift med sju andra män, alla vid namn Henry. I ett avsnitt av den amerikanska 1960-talssituationskomedin Bewitched fick Samantha Stevens försöka komma undan Henriks försök att göra henne till sin nästa hustru. Sid James spelade Henrik i filmen Kom igen Henry (1970), som visade Henrik med två fiktiva kvinnor ”Marie av Normandie” och ”Bettina”, en älskarinna. 1973 släppte Rick Wakeman ett konceptalbum, The Six Wives of Henry VIII, hans första soloalbum efter att ha slutat i bandet Yes. Henriks liv var ämnet i ett avsnitt av TV-serien Simpsons 2004, där Homer Simpson spelade kungen.Henrik var musikalisk; han kunde spela många instrument och var begåvad som kompositör. Över 30 sånger och instrumentalstycken skall han ha komponerat eller arrangerat, såsom Pastyme With Good Company, It is to me a right great Joy, The time of youth, O my heart, Green groweth the holly och Lusty Youth.
Henrik VIII började sitt styre med stor hjälp av många rådgivare och slutade med total kontroll. Från 1514 till 1529 fungerade Thomas Wolsey som lordkansler och styrde praktiskt taget all inhemsk och utrikisk politik. Han centraliserade regeringen och utökade Stjärnkammarens jurisdiktion.Henriks finansiella politik var nära nog en katastrof. Även om han ärvde en blomstrande ekonomi av sin far Henrik VII, som till skillnad från Henrik VIII hade varit sparsam och försiktig med pengarna, och som förstärktes genom övertagning av kyrkans område, skadade Henriks stora utgifter, som bland annat gick till att underhålla hovet, hushållet och de byggnadsprojekt han beställde på de hovliga palatsen, och höga skatter, ekonomin. Tudormonarkerna var tvungna att betala styrkostnaderna själva. Inkomsten kom från kronans marker och olika plikter och skatter. Den ärvda ekonomin beräknades till £1 250 000, vilket skulle motsvara omkring £375 miljoner idag. Henrik VII hade inte involverat parlamentet i sina affärer speciellt mycket, men Henrik VIII var tvungen att vända sig till parlamentet för att få pengar, framförallt för att ha råd att dra ut i krig. Upplösningen av klostren gav också en del pengar, och kronan tog över klostermark värd £120 000 (omkring £36 miljoner) varje år.
Tillsammans med Alfred den store och Karl II ses Henrik ofta som en av den brittiska flottans grundare. Hans styre inkluderade viss sjökrigföring, samt i en större omfattning, stora kungliga investeringar i skeppsbyggnad (med några få spektakulära stora skepp som Mary Rose), skeppsvarv och marina innovationer. De skepp Henrik lät bygga kom att utgöra grunden till det som skulle bli den engelska flottan, vars organisation dock inte byggdes ut förrän senare.  Elisabet I var fortfarande tvungen att värva en serie privatägda skepp för att slå bort den spanska armadan som bestod av omkring 130 krigsskepp och konverterade handelsskepp. Henriks styre markerade födseln av den engelska marina makten och var en nyckelfaktor i Englands senare besegrande av den spanska armadan.Henriks brytning med Rom drog med sig ett hot av en storskalig fransk eller spansk invasion. För att skydda sig mot detta förstärkte han det existerande kustförsvarsfästningarna som Dover Castle. Han byggde även en rad nya, stora, befästa och förlagda kanonbatterier, längs Storbritanniens syd- och östkuster från East Anglia till Cornwall, som till stor del byggdes på material som man fick från nedläggningarna av kloster.
Med Katarina av Aragonien (född 16 december 1485 gift 11 juni 1509 annullerat 1533; hon avled 6 januari 1536)
Med Anne Boleyn (gift 25 januari 1533, annullerat 1536; hon avrättades 19 maj 1536)
Henry Tudor? (född 1534, död 1534; Historiker är osäkra om detta barn dog kort efter födelsen eller om det var ett missfall. Historien tystades ned och det är inte ens säkert vilket kön barnet hade.)
Henry Fitzroy, hertig av Richmond och Somerset (född 15 juni 1519, död 18 juni 1536; illegitim)
John Perrot (född ca 1527, död september 1592; påstått illegitim)Av Henrik VIII:s påstått illegitima barn är det bara hertigen av Richmond och Somerset som formellt erkändes av kungen. Faderskapet för de övriga påstådda illegitima barnen är inte fastställt. Det kan även ha funnits fler illegitima barn som fötts efter kortvariga relationer med älskarinnor vi inte längre känner till något om.
Denna artikel är delvis baserad på en översättning från engelskspråkiga Wikipedia engelskspråkiga Wikipedia 6 december 2005 samt 18 december 2010.

Henry Garnet, född i juli 1555 i Heanor, död den 3 maj 1606 i London, var en engelsk jesuitpräst som avrättades för sin inblandning i krutkonspirationen 1605. Efter att ha studerat vid Nottingham High School och senare Winchester College flyttade han 1571 till London, där han arbetade som korrekturläsare. Garnet var intresserad av att studera juridik, men valde istället att resa ut i kontinentaleuropa för att gå med i jesuitorden. Han prästvigdes någon gång runt 1582 i Rom och stannade kvar i staden för att undervisa i hebreiska, metafysik och matematik.
Garnets akademiska karriär förkortades dock när fader Robert Persons bad honom återvända till England, något jesuitordens general (Claudio Aquaviva) vägrade gå med på till en början. Tidigt i juli 1586 anlände Garnet till England och påbörjade sitt missionärsarbete kort därefter. Han uppmärksammade katolikernas förtryckta levnadssituation i England, men valde själv ett passivt förhållningssätt till problemen. När flera tänkta konspirationer mot Jakob I av England uppdagades under tidigt 1600-tal uppmanade Garnet Englands katoliker att inte ta till våld mot den sittande kungen. Han mötte ledaren för krutkonspirationen, Robert Catesby, några gånger under sommaren 1605, men han var ovetande om dennes planer att lönnmörda kung Jakob. Det var inte förrän jesuiten Oswald Tesimond den 24 juli samma år avslöjade planerna för Garnet som han förstod vad som var på gång. Informationen Tesimond delgav var dock förlagd med absolut tystnadsplikt och Garnet kände sig inte bekväm att dela med sig av denna information till någon. Istället bad han påven uppmana alla katoliker att inte ge sig in i ett våldsamt uppror mot Jakob.
Efter att krutkonspirationen hade misslyckats den 5 november 1605 tillbringade Garnet flera veckor på rymmen innan han greps vid Hindlip Hall den 27 januari 1606. Han fördes åter till London där han kan ha blivit förhörd vid så många som 23 olika tillfällen. Garnet satt fängslad i Towern i cellen bredvid kollegan Edward Oldcorne. I rättegången mot Garnet den 28 mars 1606 blev det en fällande dom i landsförräderi mot honom. Garnet avrättades den 3 maj 1606 i Westminster genom hängning, dragning och fyrdelning.
Henry Garnet föddes i juli 1555 i Heanor, Derbyshire som son till Brian Garnet och hans fru Alice, vars flicknamn var Jay. Garnet hade åtminstone två bröder (Richard och John) samt tre systrar (Margaret, Eleanor och Anne), där de senare blev nunnor vid det katolska universitetet i Leuven. Garnet studerade vid Nottingham High School, där hans far var anställd från och med 1565. Garnet blev antagen som elev vid denna skola den 24 augusti 1567, men året därpå studerade han istället vid Winchester College. Garnet älskade musik och han ska ha haft en förtjusande sångröst. Han kunde även sjunga sånger helt utan att behöva förbereda sig samt att han var skicklig på att spela luta. Fader Thomas Stanney skrev att Garnet var "typexemplet på en elev vid Winchester College, som var väldigt duktig på musik och på att spela olika instrument och som var väldigt tolerant och ödmjuk i sina handlingar, till den grad att magistrarna och skolföreståndarna gärna ville vara vänner med honom och de erbjöd honom en plats vid New College i Oxford."Garnet valde att inte börja på New College utan istället lämnade han Winchester sent under 1571 för att ta sig till London. Där arbetade han som korrekturläsare åt Richard Tottel, en förläggare av juridiska böcker. I London åt Garnet ofta middag tillsammans med John Popham, som när han senare var Lord Chief Justice skulle presidera över rättegången mot krutkonspiratörerna, med vilka Garnet var inblandade och som skulle leda till Garnets död. Trots att Garnet erkände för Popham att han var intresserad av att studera juridik begav han sig 1575 till Portugal, tillsammans med Giles Gallop, för att gå med i jesuitorden.
Garnet och Gallop reste sedan till Rom och den 11 september 1575 välkomnades de in i kyrkan Sant'Andrea della Valle. Garnet studerade under teologen Roberto Bellarmino och både Bellarmino och Christopher Clavius lovordade hans färdigheter. Garnet prästvigdes någon gång runt 1582 och stannade kvar i Rom som professor i hebreiska, där han även undervisade i metafysik och matematik. Han var också en bekännare vid St Peters, men i maj 1584 förkortades hans akademiska karriär när fader Robert Persons bad Garnet att återvända till England; detta beslut kan ha varit en begäran från den högt uppsatte jesuiten William Weston. Jesuitordens general, Claudio Aquaviva, såg Garnet som sin efterträdare och vägrade gå med på denna begäran. Aquaviva ansåg att Garnet bättre passade in i "det tysta och lugna livet" hellre än det liv som väntade honom i England; ett land där jesuiterna inte var uppskattade vid tidpunkten. Aquaviva fick dock se sig besegrad och den 2 maj 1586 godkände han beslutet. Garnet begav sig av mot Calais den 8 maj samma år, tillsammans med jesuiten Robert Southwell. Tidigt i juli 1586 anlände de till Folkestone i England.
Garnet och Southwell samtalade med Weston på ett värdshus i London innan de begav sig av till Harlesford, i närheten av Marlow, Buckinghamshire. Där bodde de i drygt en vecka hos Richard Bold och under sin vistelse höll de mässor, bad och tog botens sakrament. De diskuterade sin mission i England och kom överens om att träffas varje år i februari och augusti, vilket senare ändrades till runt påsk och under hösten. Weston gav även Garnet och Southwell upplysningar om vilka katolska hem som skulle kunna hysa dem.Aquaviva hade gett order om att ifall något hände med Weston skulle Garnet ta hans plats, vilket hände bara några få dagar efter att de hade lämnat Harlesford. Det var nämligen så att som en konsekvens av Babingtonsammansvärjningen intensifierades förföljelserna av katoliker i England och Weston tillfångatogs när han var på väg till London. Aquaviva hade även gett Garnet tillåtelse att trycka upp katolsk litteratur, så tidigt under året därpå träffade han Southwell i London för att diskutera möjligheterna att grunda ett fördolt tryckeri (som förmodligen var beläget i närheten av ett tidigare augustinsjukhus vid Spitalfields). Tryckeriet existerade fram till 1588 och gav ut skrifterna An Epistle of Comfort av Southwell samt A Consolatory Letter to All the Afflicted Catholikes in England av en okänd författare.I november 1588 kunde Garnet, från en väns lägenhet i Ludgate Hill i London, se ett processionståg som firade den misslyckade spanska invasionen av England. Spaniens handlingar oroade Garnet och han skrev följande: "När vi nu trodde att katastroferna, vars kraft nästan blev vår undergång, hade upphört förvandlades vårt hopp till sorg och med fördubblad ansträngning försöker våra övervakare trycka ned oss." Garnet skrev ett brev till Aquaviva, i vilket det stod att han antog att flera av hans anhängare trodde att Garnet var mer bekymrad över Elisabet I av England än hennes kalvinistiska ministrar. Efter den spanska armadans misslyckande skrev Garnet ihop ett förslag på att det borde finnas två olika sorters Oath of Supremacy, för att på så sätt göra det möjligt även för katoliker att svära sin trohet till drottning Elisabet. I den Oath of Supremacy som fanns vid tillfället var den som svor eden tvungen att erkänna att påven inte hade någon makt över Englands sittande kung eller drottning, medan i Garnets version skulle den som svor eden istället enbart erkänna kungens eller drottningens auktoritet och kämpa mot alla dem som önskade en bråd död för denne. Garnets version av Oath of Supremacy förkastades av myndigheterna.
Garnet tillbringade sina första år tillbaka i England med att träffa nya jesuitiska präster i London, såsom John Gerard och Edward Oldcorne. Jesuiterna hade bannlysts från England 1585 (enligt lagen Jesuits, etc. Act 1584) och om de upptäcktes skulle de riskera att dömas för högförräderi. Jesuiterna fick därför ständigt och jämt undvika förföljare och Garnet tillfångatogs nästan vid flera olika tillfällen. Ett av de mest förödande av dessa tillfällen var under 1591 vid herrgården Baddesley Clinton, där Garnet och flera andra jesuiter nästan tillfångatogs under tiden som de förnyade sina kristna löften. På grund av detta bestämde sig Garnet för att dela upp sina missionärer i elva mindre grupper, som årligen skulle tillbringa två veckor vardera med att vara ute på mission. Efter att Southwell hade blivit tillfångatagen i juni 1592, och att myndigheterna sökt igenom Anne Vaux och Eleanor Brooksbys hus i Warwickshire, skrev Garnet till Aquaviva och bad honom om en assistent som skulle kunna ta Garnets plats om han blev tillfångatagen. Jesuiten Henry Walpole skickades till Garnet, men tillfångatogs när han steg i land i december 1593 och avrättades i York den 7 april 1595. Garnet ansåg att det var hans plikt att, i förklädnad, beskåda sina jesuitkollegors avrättningar och han kan ha varit närvarande när Southwell avrättades i Tyburn den 21 februari 1595. I synnerhet Southwells död drabbade Garnet svårt och han skrev senare om den "outhärdliga bördan av ensamhet" som han tvingades utstå i England.I november 1593 åkte Garnet till det fallfärdiga Wisbech Castle, som hade rekvirerats av myndigheterna 1579 för att det var ett känt tillhåll för katolska präster. Det var i denna byggnad som bland annat Weston hölls fången. De som satt inspärrade där levde på andra katolikers allmosor och hade det, under omständigheterna, relativt bra; Garnet beskrev Wisbech Castle på ett positivt sätt och kallade det för en "högskola för ärevördiga bekännare." Året därpå medlade han i en dispyt mellan jesuiterna och några sekularpräster och detta gräl har senare kallats för Wisbech Stirs. Dispyten upphörde vid årets slut, men Garnet började få in rapporter om att personer på Collegium Anglorum (som jesuiterna stod för) samt att engelska katoliker i exil i Bryssel var missnöjda och detta trodde Garnet kunde underminera allt arbete han hade lagt ned för att försöka stabilisera situationen mellan katolikerna.
Garnet tillbringade mycket av 1604 på resande fot, fast det finns enbart ett fåtal beskrivningar av hans resor bevarade. Under påsken höll han i en mässa vid Twigmore Hall, krutkonspiratören John Wrights hem. I november besökte han Anne Vaux (vars familj han hade känt sedan sommaren 1586) hem White Webbs i närheten av Enfield; anledningen till att han var där var att förnya de löften som sagts under firandet av den saliga Jungfrun Marias tempelgång. Den 9 juni 1605 träffade Garnet ledaren för krutkonspirationen Robert Catesby på Thames Street i London. Under tiden som de diskuterade kriget i Flandern frågade Catesby Garnet hur moraliskt det var att "mörda oskyldiga". Garnet ska då ha sagt att sådana handlingar ofta kan förlåtas; författaren Antonia Fraser ansåg att Garnet antog att Catesby syftade till att delta i striderna i Flandern.Garnet hade inte alls samma personlighet som Catesby, utan har istället jämförts med en korsriddare och han ansåg att dispyter bäst löste sig om man underkastade sig Guds vilja. Garnet var nöjd med att Jakob I av England tillträdde som kung efter drottning Elisabets död den 24 mars 1603 och han hoppades på att valet av Jakob som kung även skulle godtas av andra länder. Efter att en konspiration katolikerna William Watson och William Clark stod bakom hade misslyckats under 1603 skrev Garnet att deras handlingar var "oförskämda och dåraktiga" och han ansåg att kung Jakob bäst skulle hjälpa katolikerna på ett fredligt sätt. Garnet skrev till påven Clemens VIII att uppmana alla engelska katoliker att inte ge sig in i våldsamma uppror mot Jakob, ett budskap Garnet benämnde "quiete et pacifice"; detta var även det budskap ärkeprästen George Blackwell befallde sina präster att följa. Budskapet ignorerades dock av vissa katoliker och Garnet rapporterade till Rom under sommaren 1605 att de engelska katolikerna började bli desperata.Garnet och Catesby träffades igen i juli 1605 vid Fremland i Essex. Garnet ska då, enligt egen utsago, ha visat brevet från påven för Catesby, i vilket det stod att uppror var strikt förbjudna. Catesby svarade honom: "Vad jag än ämnar göra, om påven kände till det skulle han inte hindra det för vårt lands eget bästa." Garnet protesterade mot Catesbys uttalande, men Catesby stod på sig. Catesby erbjöd sig även att inviga Garnet i planerna, men Garnet ska ha avböjt detta erbjudande. Garnet ska även ha samtalat med William Parker, 4:e baron Monteagle kort därefter och ställt frågan om Englands katoliker skulle tjäna något på att ta till vapen mot Jakob, men svaret han fick från Monteagle var vagt och diffust. Författaren Alan Haynes föreslog att det var vid denna tidpunkt som Garnet började känna sig överflödig.
Garnet har sagt att han var ovetande om Catesbys planer gällande krutkonspirationen fram till den 24 juli 1605, när han blev informerad om dessa av jesuiten Oswald Tesimond; Catesby hade avslöjat planerna för Tesimond och han visste inte vad han skulle göra med informationen och bad därför Garnet om råd. Garnet antog att Catesby hade avslöjat planerna för Tesimond under sin bikt och eftersom det förelåg absolut tystnadsplikt om vad som sagts under bikten kände Garnet sig oförmögen att berätta för någon annan om konspirationen. Runt den 24 juli ska ett tredje möte mellan Garnet och Catesby ha ägt rum. Garnet ska då ha läst upp ett brev han hade fått från Persons, i vilket det stod att Catesby först och främst måste konsultera med påven innan han försöker sig på att genomföra några av sina planer. Catesby, som var livrädd för att konspirationen skulle bli avslöjad, vägrade göra detta. Garnet bestämde sig nu för att skriva ett brev till Aquaviva, i vilket han hävdade att han hade hindrat flera våldsamma uppror men att det fortfarande fanns en risk för att enskilda katoliker skulle försöka sig på landsförräderi. Ännu en gång bad Garnet påven att uppmana alla katoliker att inte ge sig in i våldsamma uppror mot Jakob; dock ville Garnet inte avslöja vad han visste om krutkonspirationen så han bad påven att främst rikta denna uppmaning till katoliker i Wales. Garnet bad även att katoliken Edmund Baynham skulle sprida detta budskap och i och med parlamentets ajournering i juli antog Garnet att faran för något uppror var över.Den 24 augusti samma år var Garnet vid White Webbs tillsammans med Vaux, hennes syster Eleanor Brooksby, William Brooksby och hans fru Dorothy. De bestämde sig för att ge sig ut på en pilgrimsfärd till St Winefride's Well i Holywell, Flintshire i Wales. De begav sig först till John Grants hem i Norbrook, sedan till Huddington Court i närheten av Worcester, genom Shrewsbury och sedan slutligen till Wales. Sällskapet innehöll ungefär 30 personer och bland dem fanns bland annat Everard Digby, Oldcorne och Nicholas Owen. På färden tillbaka från St Winefride's Well begav sig Garnet, tillsammans med Vaux, till Rushton Hall i Northamptonshire, vilket hade varit Thomas Treshams (far till Francis Tresham) hem innan han avled den 11 september 1605. Efter sitt besök där gav de sig av mot Digbys hem Gayhurst House i Buckinghamshire. Vaux uppmärksammade det stora antalet hästar som fanns hos både Tresham och Digby och hon sade till Garnet att hon var rädd för att de hade något i kikaren. Vaux ville att Garnet skulle tala med Catesby om detta, men han försäkrade henne om att Catesby hade planer att åka på uppdrag till Flandern; Garnet hade nämligen skrivit ett rekommendationsbrev för Catesby gällande just detta. I oktober ställde Vaux samma förfrågan till Garnet, eftersom hon tydligen hade fått frågor från andra kvinnor om vart de skulle ta vägen när "våldsamheterna hade ägt rum vid parlamentets öppnande." Ännu en gång hävdade Garnet att Catesby skulle till Flandern, men Fraser skrev att Vaux påtryckningar måste ha oroat Garnet mer än han var öppen med.
Krutkonspirationen var ett misslyckande, mycket tack vare ett anonymt brev som Monteagle hade mottagit den 26 oktober 1605. I och med detta brev, i vilket Monteagle varnades för att närvara vid parlamentets öppnande den 5 november, började myndigheterna genomsöka Westminsterpalatset. Runt midnatt natten till den 5 november ledde Thomas Knyvet, 1:e baron Knyvet en genomsökning och de fann då Guy Fawkes i källarvalvet under det brittiska överhuset, där han vaktade kruttunnorna. Fawkes greps på plats. När de andra konspiratörerna hörde om Fawkes gripande flydde de London för att istället försöka starta ett uppror i Midlands. Myndigheterna gick nu ut med en efterlysning vad det gällde konspiratörerna och under tiden de var på flykt bad Catesby Thomas Bates leverera ett brev till Garnet, som vid tillfället befann sig vid Coughton Court. I brevet bad Catesby om hjälp av Garnet och Catesby ansåg att de främst skulle ta sig till Wales för att se om katolikerna där skulle vara till stöd för deras uppror. Detta brev visade sig vara mycket betydelsefullt och Bates hörde när Tesimond utbrast: "Det är ute med oss alla." Garnets svar till konspiratörerna var att han bad dem sluta med sina "onda handlingar" och istället lyssna till påvens läror, varpå han själv flydde fältet.
Garnet tillbringade flera veckor på rymmen, men greps vid Hindlip Hall den 27 januari 1606. Där hade han och Oldcorne tillbringat åtta dagar i en prästgömma. Denna gömma var så pass trång att de varken kunde stå upp eller ens röra sina ben. Garnet och Oldcorne fick sin näring via ett sorts sugrör som var inbyggt i väggen i herrgården, men eftersom prästgömman inte hade någon toalett där de kunde uträtta sina behov eller tvätta sig blev Garnet och Oldcorne tvungna att komma ut från sitt gömställe och de greps då omedelbart. De fördes först till Holt Castle i Worcestershire innan de ett par dagar senare transporterades till London. Garnet var fortfarande väldigt svag efter sin tid i prästgömman och Robert Cecil, 1:e earl av Salisbury såg till att kung Jakob stod för alla omkostnader för att hålla Garnet frisk under sin resa. Han genomgick ett kortare förhör under vägen till London, men mycket till besvikelsen för de som förhörde honom gav Garnet enbart korta och koncisa svar på deras frågor. När de anlände till London fängslades Garnet i Gatehouse, där flera andra katoliker redan satt fångna.
Ett mer formellt förhör hölls med Garnet den 13 februari 1606 och de som var närvarande var Salisbury, Popham, Edward Coke, William Waad, Edward Somerset, 4:e earl av Worcester, Henry Howard, 1:e earl av Northampton och Charles Howard, 1:e earl av Nottingham. De behandlade Garnet med en sorts konstlad respekt, där de tog av sig sina huvudbonader och benämnde honom "herr Garnet" men samtidigt skojade de om hans förhållande med Vaux och de hävdade att de båda var ett par. Under förhöret erkände Garnet några av de anklagelser som lästes upp för honom, däribland att han hade mottagit Catesbys brev den 6 november, men han förnekade att han hade varit delaktig i konspirationen och vägrade namnge några av de misstänkta konspiratörerna; Garnet var nämligen relativt övertygad om att han kunde rentvå sitt namn. Under förhöret lades skriften A Treatise of Equivocation fram på bordet, en skrift som Garnet hade författat men som det inte är säkert att de som förhörde honom kände till. Denna skrift klassades som en av de "irrläriga, förrädiska och fördömliga böckerna" som hittades hemma hos Francis Tresham efter att han hade gripits och de som förhörde Garnet hade väldigt skilda åsikter jämfört med honom om ämnet; de såg skriften som rakt av bedräglig.Dagen efter flyttades Garnet till Towern till vad han själv benämnde som "en väldigt fin kammare". Han fick rödvin till sina måltider, men det dröjde innan han fick sängkläder och kol till sin eldstad. Garnet skrev att Waad, som var Lieutenant of the Tower of London vid tidpunkten, behandlade honom väl även om han brusade upp så fort de två diskuterade religion.Förhöret som hölls med Garnet den 13 februari var bara ett av många innan hans rättegång; han kan ha blivit förhörd vid så många som 23 olika tillfällen. Garnet ska dock inte ha gett några förhastade svar och han ska även ha varit motsträvig vid förhören. Det är möjligt att Garnet torterades på en sträckbänk under förhören, men även här var han kallblodig och ska ha sagt: "Minare ista pueris" (vilket kan översättas till "hot är bara för små pojkar"). Vad det än var för information Garnet avslöjade under förhören var det inte av särskilt stort intresse för de som förhörde honom. Garnets fångvaktare, en man vid namn Carey, hade fått i uppdrag av Waad att vinna Garnets förtroende och även erbjuda sig att smuggla ut hans brev från Towern till hans katolska kollegor som satt fängslade i Gatehouse. Garnet omplacerades sedan i en cell bredvid Oldcorne, så att de båda skulle kunna samtala genom ett hål som fanns mellan deras celler; deras samtal avlyssnades dock av två personer som var anställda av myndigheterna för att tjuvlyssna. Garnets och Oldcornes samtal var oftast harmlösa även om Garnet vid ett tillfälle avslöjade att han hade druckit sig berusad på vin, vilket senare skulle användas i rättegången mot honom. All hans kommunikation med sina kollegor och Vaux kontrollerades också av myndigheterna och även om de flesta av hans brev nådde fram till rätt mottagare lästes de först igenom av Waad, som senare försåg Salisbury med deras innehåll. Fastän Garnet i ett av breven till Vaux skrev att anklagelserna mot honom enbart bestod av presumtioner (som inte skulle kunna hålla som bevis i en möjlig rättegång) erkände han sig skyldig tidigt under mars 1606, möjligtvis under ett tortyrförhör. Garnet hävdade att han hade blivit förskräckt över Catesbys planer och att han enbart hade känt till en ytterst liten del av vad konspirationen egentligen hade gått ut på. Myndigheterna såg dock det som att Garnet hade känt till konspirationen i förväg och därmed hade de tillräckligt med bevis för att kunna åtala honom för landsförräderi.Vaux greps under mars och förhördes två gånger, men släpptes i augusti samma år.
Rättegången mot Garnet ägde rum fredagen den 28 mars 1606. Han fördes till Guildhall i en sluten droska; detta var en ovanlig metod vid tidpunkten eftersom de flesta fångar eskorterades till fots, men myndigheterna kan ha varit oroade för att folket skulle ha visat sitt stöd för Garnet om han fick gå till sin rättegång. Rättegången började 09.30 lokal tid och varade under hela dagen. Bland de som besökte rättegången var kung Jakob (som försökte undvika att bli sedd), Arabella Stuart och Catherine Howard, grevinna av Suffolk. Garnet introducerades med sina många alias, däribland "Whalley, även kallad Darcy, även kallad Roberts, även kallad Farmer, även kallad Philips." Han anklagades för att den 9 juni 1605 ha deltagit i Catesbys planer att lönnmörda Jakob, hans son och för att försöka undergräva Englands regering och dess monark. Garnet anklagades även för att ha haft en aktiv roll i krutkonspirationen. Till anklagelserna sade han sig vara "icke skyldig".
Åklagare under rättegången var Coke och han anklagade Garnet för att ha deltagit i varje katolsk konspiration sedan han återvände till England 1586. Coke sade att Garnet hade skickat Baynham till Rom för att få påvens tillåtelse att genomföra krutkonspirationen och att han i november 1605, under tiden han var vid Coughton Court, hade bett till Gud om att konspirationen skulle bli en framgång. Garnets förmodade förhållande med Vaux togs också upp under rättegången, men det var hans åsikter som framkommit i A Treatise of Equivocation som visade sig vara särskilt förödande för honom, även om Garnet fullt ut försvarade sina åsikter. Francis Treshams, som hade avlidit i Towern av en sjukdom den 23 december 1605, erkännande som han gav på sin dödsbädd lästes upp högt under rättegången. Tresham bad om ursäkt för att ha blandat in Garnet i det "spanska förräderiet" och han hävdade att han inte hade sett Garnet på 15 eller 16 år, vilket motbevisades under rättegången. Garnet kände inte till Treshams erkännande i förväg och kunde därför inte försvara sig mot påståendena.Utlåtanden om konspirationer under Elisabets tid som drottning, i vilka andra jesuiter hade varit inblandade, lästes upp högt och det gjordes även några av konspiratörernas erkännanden. Garnets förnekade sitt tidigare samtal med Oldcorne, då det ansågs vara hemligt, och när Garnet av Salisbury fick frågan vad han skulle göra om påven exkommunicerade kung Jakob valde han att inte svara. Salisbury påpekade att eftersom det planerade lönnmordet inte hade ägt rum hade Garnet haft gott om tid på sig att varna myndigheterna om detta och Salisbury accepterade inte förklaringen att informationen hade varit förlagd med tystnadsplikt. Garnet svarade att han vid tillfället inte fullt ut förstod vad Catesby hade för planer till vilket Northampton replikerade: "Quod non prohibet cum potest, jubet" (vilket kan översättas till "vad en person inte förbjuder när han kan, beordrar han"). Garnet försökte försvara sig med att han faktiskt hade förbjudit Catesby från att fortsätta med sina planer, men detta argument föll på döva öron.Medlemmarna av juryn behövde femton minuters överläggning innan de kom fram till domslutet att Garnet var skyldig till landsförräderi och han dömdes till att avrättas genom hängning, dragning och fyrdelning. Dagen efter rättegången redogjorde Garnet för sitt förhållande till Tresham och han skrev även till Jakob att han fortfarande fördömde allt våld mot den sittande kungen. Efter att myndigheterna hade ljugit för Garnet och sagt att de hade gripit Tesimond skrev han ett brev till denne, i vilket han bad om ursäkt för det samtal de hade haft föregående år. Slutligen skrev Garnet den 21 april ett brev till Vaux, där han beskrev hur hans levnadssituation hade sett ut under de senaste månaderna.
Efter att ha tillbringat ungefär tre månader i Towern blev Garnet lördagen den 3 maj 1606 fastbunden på en träram och på denna drogs han med hjälp av tre hästar från Towern till kyrkogården vid den västra delen av Sankt Paulskatedralen. Han bar en svart kappa över sina kläder och en hatt och han tillbringade mycket av färden med sina händer knäppta och ögon stängda. De som var närvarande på kyrkogården var sheriffen av London, Henry Montagu, 1:e earl av Manchester, George Abbot och John Overall. Garnet teg när han blev tillfrågad om han kände till fler konspirationer som var i görningen. Han ignorerade erbjudandet om att konvertera till protestantismen och sade att han inte hade begått något brott gentemot kung Jakob. Det enda Garnet ansåg sig skyldig till var att han hade hållit konspirationen hemlig, på grund av sin tystnadsplikt, och för detta bad han om ursäkt ifall det hade förolämpat kungen eller regeringen. Detta ansågs av de som bevittnade avrättningen som ett erkännande för att han var skyldig, men Garnet hävdade ännu en gång att han var oskyldig till det brott han dömts för.Garnet uppmärksammade att den dagen han skulle bli avrättad på inföll samtidigt som det heliga korsets upphöjelse innan han en sista gång hävdade att han var oskyldigt dömd. Garnet sade även att hans och Vaux förhållande inte på något sätt hade varit opassande. Efter detta bad han på schavotten innan han tog av sig kappan och steg upp för stegen. En protestantisk präst försökte nu ännu en gång övertala honom att konvertera, men Garnet svarade att han skulle dö som en katolik. Overall replikerade att "vi är alla katoliker", men Garnet höll inte med om hans uttalande. En sista gång bad Garnet innan han kastades ut från stegen med en snara runt halsen. Garnet avled av hängningen, antingen för att de som bevittnade hans avrättning började dra i hans ben eller för att Jakob hade beordrat att han skulle hängas tills han avlidit. Hans livlösa kropp fick sedan utstå resten av straffet. Inga applåder ljöd när bödeln höll upp Garnets hjärta och sade de traditionella orden: "Skåda en förrädares hjärta." Garnets huvud sattes på en påle på London Bridge, men när hans onormalt bleka ansikte började dra till sig ovanligt många beskådare tvingades myndigheterna vända huvudet uppåt så att ansiktet doldes.En blodstänkt halmväska räddades från avrättningsplatsen och på denna sades det att man kunde se Garnets avbild. Väskan blev ett föremål för mångas nyfikenhet och den var tvungen att smugglas ut ur landet av jesuitorden. Dock försvann väskan någon gång under den franska revolutionen.
A Treatise of Equivocation (cirka 1598), tidigare kallad A Treatise against Lying and Fraudulent Dissimulation
Den här artikeln är helt eller delvis baserad på material från engelskspråkiga Wikipedia, Henry Garnet, 28 maj 2013.
Basset, Bernard; Charles, Rodger (2004) (på engelska). The English Jesuits from Campion to Martindale. Gracewing Publishing. ISBN 0852445997 
Bengtsen, Fiona (2005) (på engelska). Sir William Waad, Lieutenant of the Tower, and the Gunpowder Plot. Trafford Publishing. ISBN 1412055415 
Fraser, Antonia (2005) (på engelska). The Gunpowder Plot. London: Phoenix. ISBN 0753814013 
Gardiner, Samuel Rawson (1883) (på engelska). History of England from the accession of James I. to the outbreak of the civil war 1603-1642. London: Longmans, Green. ISBN 9781108035736 
Haynes, Alan (2005) (på engelska). The Gunpowder Plot: Faith in Rebellion. Sparkford: Hayes and Sutton. ISBN 0750942150 
McCoog, Thomas M. (1996) (på engelska). The Society of Jesus in Ireland, Scotland, and England 1541–1588. E.J. Brill. ISBN 9004104828 
Miola, Robert S. (2007) (på engelska). Early Modern Catholicism. Oxford: Oxford University Press. ISBN 0199259852 
Nicholls, Mark (1991) (på engelska). Investigating Gunpowder plot. Manchester: Manchester University Press. ISBN 0719032253 
Northcote Parkinson, Cyril (1976) (på engelska). Gunpowder Treason and Plot. Weidenfeld and Nicolson. ISBN 0297772244 
Pollen, John Hungerford (1916) (på engelska). The Institution of the Archpriest Blackwell. Longmans, Green and Co. ISBN 9781141611041
Caraman, Philip (1964) (på engelska). Henry Garnet, 1555–1606 and the Gunpowder Plot. Longmans. ISBN 9787230011891 
Wilde, Robert: The Gunpowder Plot of 1605: Henry Garnet and the Jesuits (artikel från ThoughtCo.com).
