
Nirvana var ett amerikanskt rockband, grundat av sångaren och gitarristen Kurt Cobain och basisten Krist Novoselic i Aberdeen, Washington 1987. Nirvana hade under sin verksamma tid en rad trumslagare av vilka Dave Grohl, som anslöt sig 1990, var mest betydelsefull. Nirvana släppte sitt debutalbum Bleach 1989, men fick sitt kommersiella genombrott 1991 med "Smells Like Teen Spirit" från Nevermind. Nirvanas tredje och sista studioalbum, In Utero, lanserades under 1993.
Framgångarna med Nevermind inledde ett uppsving för grungen, en subgenre till alternativ rock. Andra grungeband från Seattle, Washington såsom Pearl Jam, Soundgarden och Alice in Chains ökade också i popularitet i samband med Nirvanas framgångar och tillsammans benämns dessa band som "Seattle's Big Four". Som Nirvanas förgrundsgestalt omnämndes Cobain av medier som en "talesman för en generation" och Nirvana var ett band som representerade Generation X.
Nirvanas relativt korta karriär slutade med Cobains död i april 1994, men trots detta ökade bandets popularitet under åren som följde. 2002 lanserades "You Know You're Right", som spelats in under bandets sista studiosession i januari 1994, på samlingsalbumet Nirvana. 2014 valdes Nirvana in till Rock and Roll Hall of Fame. Sedan sin debut har bandet sålt över 75 miljoner kopior världen över.
Kurt Cobain och Krist Novoselic träffades under tiden de gick på Aberdeen High School, men enligt Cobain var de inte vänner under denna tid. De båda blev vänner i och med sitt gemensamma intresse för The Melvins och de vistades ofta i bandets replokaler. Cobain var intresserad av att starta ett band tillsammans med Novoselic, men Novoselic visade till en början inte något större intresse för detta. I ett försök att övertyga Novoselic gav Cobain honom en demoutgivning inspelad av Cobains band Fecal Matter. Efter att Novoselic hade tagit sig tiden att lyssna på demoutgivningen kontaktade han Cobain och de båda beslöt sig för att starta ett band. De rekryterade Bob McFadden som trumslagare, men denna banduppsättning höll bara en månad.Tidigt under 1987 togs trumslagaren Aaron Burckhard in och skapade den första uppsättningen av det som senare skulle bli Nirvana. Till en början övade bandmedlemmarna främst på Cobains tidigare låtar från demoutgivningen med Fecal Matter, men kort därefter började de skriva nytt låtmaterial. Under de inledande månaderna testade bandet ett antal olika namn såsom Skid Row, Ted Ed Fred, Pen Cap Chew och Bliss. Bandet bestämde sig till sist för Nirvana i början av 1987; enligt Cobain ville han ha "ett namn som var ganska vackert eller fint och sött istället för ett elakt och rått punkrocknamn såsom Angry Samoans".Novoselic och Cobain flyttade till Tacoma respektive Olympia, Washington och i och med detta tappade de kontakten med Burckhard. Istället övade de med The Melvins trumslagare Dale Crover och Nirvana spelade in sin första demoutgivning i januari 1988. Tidigt under 1988 flyttade Crover till San Francisco, Kalifornien och han rekommenderade att han skulle ersättas av Dave Foster. Foster var bara medlem i Nirvana under några månader innan han ersattes av en återvändande Burckhard. Dock avskedades Burckhard efter att han hade sagt åt Cobain att han inte kunde vara med och öva en dag eftersom han var bakfull. Efter att Cobain och Novoselic hade fått otillfredsställande svar på en annons de satte in i The Rocket, i vilken de sökte en ny trumslagare, blev de tipsade av en vän att rekrytera Chad Channing. Channing jammade tillsammans med Cobain och Novoselic, men har i efterhand anmärkt att ingen av dem någonsin officiellt sade att han var med i bandet. I maj 1988 uppträdde Cobain, Novoselic och Channing för första gången tillsammans.
Nirvanas första officiella utgivning var "Love Buzz", som lanserades i november 1988 via Sub Pop. Följande år gav bandet ut debutalbumet Bleach och för att spela in albumet vände sig bandmedlemmarna till producenten Jack Endino. Bleach var influerat av The Melvins och Mudhoneys sound, punkrock från 1980-talet samt Black Sabbaths låtar från 1970-talet. I en intervju från 2001 med Rolling Stone sade Novoselic att bandet i sin skåpbil under en pågående turné hade spelat ett kassettband med The Smithereens på ena sidan och Celtic Frost på andra sidan och han antydde att kombinationen hade haft en inverkan på Nirvanas musik.Kostnaderna för inspelningarna av Bleach uppgick till $606,17 och bekostades av Jason Everman. Trots att Everman inte medverkade på albumet skrevs han ut som kompgitarrist på baksidan av Bleach och anledningen var enligt Novoselic att de "ville att han skulle känna sig mer hemma i bandet". Efter att Bleach hade lanserats gavs sig Nirvana ut på sin första USA-turné och albumet kom att spelas flitigt på olika campus-radiokanaler i USA under tiden. Under USA-turnén uppstod meningsskiljaktigheter mellan Everman och de andra bandmedlemmarna, vilket ledde till att de ställde in några konserter. Everman meddelades inte om att han hade blivit utesluten ur Nirvana utan han menade själv på att det var han som hade sagt upp sig. Bleach hade tillfredsställande försäljningssiffror, men Cobain var upprörd över Sub Pops begränsade marknadsföring och distribution av albumet. I december 1989 lanserade Nirvana EP:n Blew, som producerades av Steve Fisk.I en intervju i oktober 1989 berättade Cobain att Nirvanas musik höll på att förändras. Han sade att "[d]e tidiga låtarna var väldigt arga... Men allt eftersom tiden går blir låtarna allt mer poppiga, i och med att jag blir gladare. Låtarna handlar nu om känslomässiga saker såsom konflikter i förhållanden." I april 1990 började bandet arbeta med producenten Butch Vig i Smart Studios i Madison, Wisconsin för att spela in uppföljaren till Bleach. Under inspelningstillfällena blev Cobain och Novoselic missnöjda med Channings trumspelande och Channing uttryckte frustration över att inte ha fått vara med och skriva några låttexter. Inte långt efter att inspelningarna i Smart Studios var färdiga lämnade Channing Nirvana. Under inspelningen av "Sliver" samarbetade Cobain och Novoselic med trumslagaren från Mudhoney, Dan Peters. Crover återvände sedan tillfälligt och turnerade med Nirvana under augusti 1990. I september 1990 introducerade The Melvins sångare Buzz Osborne Cobain och Novoselic för Dave Grohl, som sökte ett nytt band att spela med sedan hans tidigare band Scream plötsligt hade upplösts. Novoselic har senare kommenterat att under Grohls audition visste han och Cobain efter två minuter att Grohl var rätt trumslagare för dem.
Efter flera rekommendationer av Kim Gordon från Sonic Youth skrev Nirvana på ett skivkontrakt med DGC Records 1990. Bandet började därefter spela in sitt andra studioalbum, Nevermind. De erbjöds att välja mellan ett antal producenter och Nirvana valde att återigen samarbeta med Vig. Nirvana bytte dock inspelningsstudio till Sound City Studios i Van Nuys, Los Angeles istället för Smart Studios, vilken de hade använt 1990. Under två månader arbetade bandet med ett stort antal låtar. Några av dessa, som till exempel "In Bloom" och "Breed", hade funnits på repertoaren sedan tidigare medan andra, såsom "On a Plain" och "Stay Away", fortfarande hade ofullständiga texter under inspelningsprocessen. Efter att inspelningarna hade avslutats skulle bandet tillsammans med Vig börja mixa albumet. Inspelningarna blev dock försenade och resultatet av mixningen ansågs vara otillfredsställande. Ljudteknikern Andy Wallace hyrdes in för att fullborda den slutliga ljudmixen. I efterhand har bandmedlemmarna uttryckt missnöje med ljudmixen då de ansåg att den var alldeles för polerad.
I början hoppades DGC Records på att sälja 250 000 kopior av Nevermind, vilket var samma försäljningssiffror de tidigare hade uppnått med Sonic Youths Goo. Albumets första singel, "Smells Like Teen Spirit", sålde över förväntan och vid Nirvanas Europaturné under slutet av 1991 var deras konserter slutsålda, TV-kameror var konstant närvarande vid scenen och "Smells Like Teen Spirit" spelades ofta i radio och på TV. I december 1991 sålde Nevermind runt 400 000 kopior på en vecka i USA. Den 11 januari 1992 gick albumet upp som etta på Billboard 200 och gick därmed om den tidigare listettan, Michael Jacksons Dangerous. Albumet toppade också många andra topplistor världen över. I januari 1992 skrev Billboard att "Nirvana är det unika band som har allting: hyllningar från kritiker, respekt inom musikindustrin, möjligheten att spelas på popradiostationer och en stabil grund av musikbeundrare från college- och alternativgenrerna." Samma dag som Nevermind gick upp på första plats på Billboard 200 uppträdde Nirvana med "Smells Like Teen Spirit" och "Territorial Pissings" på Saturday Night Live.Efter att Nirvana hade varit på turné gifte sig Cobain med Courtney Love på Oahu, Hawaii den 24 februari 1992. På grund av utmattning valde bandmedlemmarna att inte ge sig ut på ännu en USA-turné utan valde att enbart hålla ett begränsat antal konserter senare under året.  Rykten började florera om Cobains dåliga hälsa och om möjligheten att Nirvana skulle upplösas. Som ett sätt att dementera dessa rykten planerade Cobain Nirvanas uppträdande på Readingfestivalen 1992, ett uppträdande som i efterhand har setts som ett av bandets mest minnesvärda. Tidigare samma sommar hade Nirvana hållit sin enda konsert i Sverige, vilken ägde rum på Sjöhistoriska museet i Stockholm den 30 juni 1992.Den 9 september 1992 uppträdde Nirvana på MTV Video Music Awards. Under programmets första repetitioner meddelade Cobain att en ny låt skulle spelas under TV-sändningen och bandet spelade "Rape Me". Några direktörer på MTV uppskattade inte låten och enligt producenten Amy Finnerty trodde direktörerna att låten handlade om dem. De krävde att bandet skulle avstå från att uppträda med "Rape Me" och de hotade med att sparka Nirvana från konserten och att helt sluta sända deras musikvideor om detta krav inte uppfylldes. Efter några intensiva diskussioner kom MTV och Nirvana överens om att bandet istället skulle uppträda med "Lithium". När Nirvana började sitt uppträdande spelade Cobain de första ackorden av "Rape Me", enbart för att reta upp MTV:s direktörer. MTV var sekunder från att bryta sändningen när Nirvana istället började spela "Lithium" som planerat. Under ceremonin fick Nirvana ta emot priser i kategorierna Best Alternative Video och Best New Artist.DGC Records hade hoppats på att Nirvana skulle lansera sitt tredje studioalbum mot slutet av 1992, något som inte blev en verklighet eftersom arbetet med albumet tog längre tid än förväntat. Istället valde skivbolaget att i december 1992 ge ut samlingsalbumet Incesticide (som främst bestod av tidigare outgivna låtar, demoversioner, coverversioner och B-sidor) i syfte att göra låtarna tillgängliga till ett lägre pris och i bättre kvalitet än de bootleg-versioner som tidigare hade läckt ut. I och med att Nirvana var ett välkänt band vid det här laget valde DGC Records att inte marknadsföra Incesticide i någon högre grad.
I början av 1993 valde Nirvana att arbeta med producenten Steve Albini för sitt tredje studioalbum, In Utero. Det spekulerades att Albini valdes eftersom han hade ett gott rykte inom undergroundgenren, men Cobain stod fast vid att han ville att Albini skulle ge albumet ett mer "naturligt" sound utan lager av effekter i studion. Bandmedlemmarna tog sig till Pachyderm Studio i Cannon Falls, Minnesota i februari 1993 för att spela in In Utero. Sessionerna med Albini var produktiva och påfallande snabba och albumet spelades in och mixades till en kostnad av $25 000.Några veckor efter att inspelningarna hade avslutats skrev Chicago Tribune och Newsweek att DGC Records, enligt vissa källor, ansåg att In Utero var omöjligt att lansera. Som en följd av detta trodde en del av Nirvanas beundrare att bandet tvingats göra avkall på sin kreativa vision på grund av skivbolaget. Trots att ryktena om DGC Records ovilja att lansera albumet var falska var Nirvana inte helt nöjda med några av Albinis låtmixar. Bandmedlemmarna tyckte särskilt att basen var för låg och Cobain kände att "Heart-Shaped Box" och "All Apologies" inte lät "helt perfekt". Scott Litt kallades in för att mixa om de två låtarna och Cobain lade till ytterligare instrumentation och bakgrundssång.In Utero intog vid lanseringen i september 1993 första plats på Billboard 200. Skribenten Christopher John Farley från Time skrev i sin recension av albumet att "trots att många beundrare av alternativ musik fruktat att Nirvana skulle bli populärmusik har så inte skett, tvärtom kan detta nya album tvinga populärmusiken att bli mer som Nirvana." Samma höst påbörjade Nirvana en USA-turné, den första på två år. För denna turné tog bandet hjälp av Pat Smear som kompgitarrist. Den 25 september 1993 gjorde Nirvana sitt andra uppträdande på Saturday Night Live, denna gång med "Heart-Shaped Box" and "Rape Me".Den 18 november 1993 uppträdde Nirvana på MTV Unplugged. Inför uppträdandet valde bandet att inte spela alla sina mest kända låtar och Grohl har senare sagt att "vi visste att vi inte ville göra en akustisk version av [Smells Like] Teen Spirit [...] Det hade varit fruktansvärt dumt." Uppträdandet innehöll istället ett antal coverversioner bland annat av Meat Puppets, där bandmedlemmarna Cris och Curt Kirkwood anslöt sig till Nirvana för att spela tre av sina låtar. Med på scen fanns även Smear och cellisten Lori Goldston. Repetitionerna inför uppträdandet var problematiska, men enligt producenten Alex Coletti gick själva inspelningen över förväntan. Låtarna framfördes på en tagning och uppträdandet var färdiginspelat inom en timme, vilket var ovanligt för liveinspelningar. Efter bandets sista låt, en coverversion av Leadbellys "Where Did You Sleep Last Night", försökte Coletti övertyga Nirvana att framföra ett extranummer. Cobain ansåg dock att han inte kunde överträffa den sista låten och Coletti accepterade detta.
I januari 1994 spelade Nirvana in "You Know You're Right", vilket blev den sista låten de spelade in tillsammans innan Cobains död. Enligt Eric Erlandson arbetade Cobain under denna tid med ett soloalbum och han planerade även ett musikaliskt samarbete med Michael Stipe. Under de första månaderna av 1994 turnerade Nirvana i Europa. Nirvanas sista konsert ägde rum på Terminal Eins i München, Tyskland den 1 mars. På morgonen den 4 mars fann Love Cobain medvetslös på sitt hotellrum i Rom, Italien och han fördes till sjukhus. Läkaren Osvaldo Galletta meddelade på en presskonferens att Cobain hade reagerat på en kombination av ordinerat Rohypnol och alkohol. Resten av turnén ställdes in, inklusive en planerad konsert i Sverige som flyttades från den 22 mars till den 28 april 1994.
Under de följande veckorna återkom Cobains heroinberoende. Ett ingripande gjordes den 25–26 mars och Cobain övertalades att lägga in sig på rehabiliteringscentret Exodus Recovery Center i Los Angeles för behandling av sitt beroende. Innan Cobain lades in hade han den 30 mars inhandlat ett hagelgevär tillsammans med sin vän Dylan Carlson; Cobain hade sagt till Carlson att han behövde vapnet som skydd mot inkräktare på sin tomt. Efter mindre än en vecka av rehabilitering klättrade Cobain över muren kring området och tog sig med flyg tillbaka till Seattle. Den 8 april 1994 hittades Cobain död i sin bostad i Seattle av elektrikern Gary Smith. Dödsorsaken stämplades som självmord genom ett hagelskott avlossat mot huvudet; självmordet beräknades ha ägt rum den 5 april. I och med denna händelse upplöstes Nirvana.
Musikkritikern Stephen Thomas Erlewine skrev att före Nirvana var alternativ musik begränsad till vissa delar av skivaffärerna, men i och med bandets genombrott med Nevermind förändrades allting. Framgångarna med Nevermind populariserade inte bara grunge utan etablerade alternativ rock som en kulturell och kommersiell genre. Även om andra alternativa rockband hade haft hitlåtar före Nirvana ansåg Erlewine att det var de som exponerade undergroundgenren. 1992 rapporterade Jon Pareles på The New York Times att Nirvanas genombrott gjorde att andra artister och band otåligt efterlängtade samma framgångar. Skivbolag började erbjuda större summor pengar och skivkontrakt till alternativa rockband och de tidigare strategierna runt att först bygga upp en grund av beundrare ersattes med möjligheten att snabbt nå framgångar inom populärmusiken. Tack vare Nirvanas framgångar ökade andra grungeband från Seattle (såsom Pearl Jam, Soundgarden och Alice in Chains) i popularitet och tillsammans benämns dessa band som "Seattle's Big Four". Både Erlewine och Azerrad har hävdat att Nirvanas genombrott populariserade termer såsom "Generation X" och "slacker" samt att Cobain omnämndes som en "talesman för en generation", något han själv förkastade under sin livstid.
Efter Cobains död ökade efterfrågan på nytt Nirvana-material lavinartat och i ett försök att möta denna efterfråga samt att förhindra bootleg-album torgförde DGC Records i augusti 1994 ett dubbelalbum med Nirvana under titeln Verse Chorus Verse, som utöver deras uppträdande på MTV Unplugged också skulle innehålla konsertuppträdanden med bandet från 1989–1994. Dock avbröts arbetet med Verse Chorus Verse efter bara en vecka eftersom processen visade sig vara för känslomässigt svår för Grohl och Novoselic. De föreslog istället att skivbolaget enbart skulle lansera ett album med Nirvanas uppträdande på MTV Unplugged och som hjälp att producera detta album, som fick titeln MTV Unplugged in New York, tog bandet återigen in Litt. Några veckor efter att MTV Unplugged in New York hade släppts lanserades videoalbumet Live! Tonight! Sold Out!!. Cobain hade själv sammanställt en del av videoalbumet, som främst bestod av konsertinspelningar under Nevermind-turnén. I oktober 1996 lanserades livealbumet From the Muddy Banks of the Wishkah, som innehöll Nirvana-låtar inspelade mellan 3 december 1989 till 7 januari 1994.
I augusti 1997 rapporterades det att Grohl och Novoselic producerade en samlingsbox med några av Nirvanas tidigare outgivna låtar. Samlingsboxen planerades att lanseras under hösten 2001, men i juni samma år lämnade Love in en stämning till domstolen Kings County i Washington i syfte att upplösa det tidigare skapade bolaget Nirvana LLC, som hon 1997 hade grundat tillsammans med Grohl och Novoselic. I och med detta lades planerna att lansera samlingsboxen på is och istället påbörjades en rättstvist mellan Novoselic, Grohl och Love. Love ansåg att Nirvana LLC lät Nirvanas eftermäle förtvina och att det vore förkastligt att släppa "You Know You're Right" på en samlingsbox istället för ett samlingsalbum i stil med The Beatles 1. Novoselic har sagt att han förstod vad Love menade och att han alltid har försökt samarbeta med henne, men att han hade fått nog. Grohl och Novoselic valde att lämna in en egen stämning i december 2001, i vilken de hävdade att Love var "irrationell, livlig, egocentrisk, ohanterlig, inkonsekvent och oförutsägbar." De ansåg även att Loves stämning borde ogillas eftersom hon inte hade någon respekt för Nirvanas eftermäle utan enbart var ute efter publicitet och uppmärksamhet. Love förhindrade att "You Know You're Right" lanserades innan parterna hade gjort upp i domstol, men i september 2002 framkom det att Novoselic, Grohl och Love hade förlikats. Detta banade väg för lanseringen av samlingsalbumet Nirvana, som innehåller "You Know You're Right", i oktober 2002 samt samlingsboxen With the Lights Out, som släpptes i november 2004. Samlingsalbumet Sliver: The Best of the Box lanserades under slutet av 2005.Under en intervju 2002 med Jim DeRogatis nämnde Love att hon hade tillgång till flera kassettband med repetitioner, demo- och hemmainspelningar gjorda av både Nirvana och Cobain som soloartist. I april 2006 tillkännagav Love att hon skulle sälja 25 procent av sin andel i Nirvanas låtkatalog, i ett avtal som uppskattades till ett värde av 50 miljoner dollar. Köparen var Lawrence "Larry" Mestel, en av de tidigare cheferna för Virgin Records och dåvarande chef för Primary Wave Music. Eftersom Love ägde 97 procent av Nirvanas låtkatalog betydde avtalet att Mestel hade en betydligt större andel än Grohl och Novoselic tillsammans. Love kommenterade försäljningen med att "[v]i kommer fortsätta att vara smakfulla och sanningsenliga i Nirvanas anda, medan vi tar musiken till ställen där den aldrig varit förut." Dock framkom det 2012 att Love inte hade ägt några som helst rättigheter till Nirvanas låtkatalog sedan 2010 utan att Loves del av rättigheterna istället ägdes av hennes och Cobains gemensamma dotter Frances Bean Cobain. Detta då Love hade lånat 2 750 000 dollar av sin dotter, men när hon betalade tillbaka detta lån skulle hon få tillbaka rättigheterna.Andra postuma utgivningar av Nirvana inkluderar live- och videoalbumet Live at Reading (2009), samlingsalbumet Icon (2010), samlingsboxen Nevermind: The Singles (2011) samt videoalbumen Classic Albums: Nirvana – Nevermind (2005), Live at the Paramount (2011) och Live and Loud (2013).
Efter Nirvanas upplösning fortsatte både Grohl och Novoselic att vara musikaliskt aktiva. 1994 grundade Grohl det framgångsrika rockbandet Foo Fighters. På Foo Fighters In Your Honor från 2005 finns "Friend of a Friend" med, vilken skrevs av Grohl 1990 och handlar om de första mötena han hade med Cobain och Novoselic. Novoselic medverkade 2011 på Foo Fighters "I Should Have Known" på Wasting Light. Förutom engagemanget i Foo Fighters har Grohl även varit trumslagare i åtskilliga andra band och tillsammans med Josh Homme och John Paul Jones bildade han 2009 supergruppen Them Crooked Vultures.Efter Nirvanas upplösning grundade Novoselic först bandet Sweet 75 och senare Eyes Adrift och Giants in the Trees. Han har även uppträtt tillsammans med Flipper. Novoselic blev politiskt aktiv och medverkade i supergruppen The No WTO Combo, som protesterade mot Världshandelsorganisationens sammanträde i Seattle i slutet av 1999. I november 1994 grundade Novoselic den politiska handlingskomittéen JAMPAC (Joint Artists and Music Promotions Political Action Committee) och han har även varit medlem i FairVote, en organisation som främjar en reform inom elektorskollegiet i USA, sedan 2005. Novoselic skrev 2004 boken Of Grunge and Government: Let's Fix this Broken Democracy!, som täcker såväl hans musikaliska förflutna som hans politiska karriär. I samband med presidentvalet i USA 2004 gav Grohl och Novoselic sitt stöd till demokraternas kandidat John Kerry under hans valrörelse.Under 2011 uppträdde Grohl, Novoselic och Smear tillsammans. Den 12 december 2012 uppträdde de tillsammans med Paul McCartney på välgörenhetskonserten 12-12-12: The Concert for Sandy Relief, där de spelade den nya låten "Cut Me Some Slack". Låten släpptes samma månad på Sound City - Real to Real. Den 19 juli 2013 uppträdde Grohl, Novoselic och Smear ännu en gång tillsammans med McCartney under en konsert på Safeco Field i Seattle. 2014 valdes Nirvana in till Rock and Roll Hall of Fame. I samband med detta meddelade staden Hoquiam, Washington, där Cobain hade bott en kortare period av sitt liv, att de hade utsett den 10 april till en årlig Nirvana-dag. I februari 2016 uppträdde Grohl, Novoselic, Smear och Beck med "The Man Who Sold the World", vilken tillägnades Cobain och David Bowie. Den 6 oktober 2018 uppträdde Grohl, Novoselic och Smear tillsammans med Joan Jett och John McCauley under CalJam-festivalen, där de spelade sex Nirvana-låtar.
Cobain har beskrivit Nirvanas tidigaste sound som att de "härmade Gang of Four och Scratch Acid". När Nirvana senare spelade in Bleach kände Cobain pressen på sig att ändra detta sound till att låta mer grunge, eftersom detta var vad Sub Pop förväntade sig. Cobain avvek därför från sitt mer konstnärliga och poppiga sound när han skrev låtarna till Bleach, för att på så sätt göra albumet mer rockorienterat och därigenom få fler beundrare. Nirvanas levnadstecknare Michael Azerrad skrev att det ironiskt nog var tack vare restriktionerna från Sub Pop som Nirvana hittade den musikgenre som passade dem. Azerrad skrev även att eftersom bandmedlemmarna hade lyssnat på Black Sabbath och Aerosmith när de vuxit upp underlättade det för dem att hitta sitt eget sound.Nirvana använde sig av ett sorts dynamikskifte i flera av sina låtar, vilket innebar att de spelade en tystlåten vers följt av en högljudd refräng. Cobain har sagt att han var ute efter att blanda soundet av musikaliskt tung musik med ett poppigare sound och som inspiration till detta nämnde han Led Zeppelin. När Cobain hörde Pixies Surfer Rosa, efter att Nirvanas debutalbum hade släppts, förstod han att det var ett sådant sound som han var ute efter. Cobain hade varit rädd för att testa detta sound, men i och med Pixies popularitet ökade hans självförtroende att följa sina instinkter som låtskrivare. Mot slutet av Nirvanas karriär kommenterade Cobain att bandmedlemmarna hade tröttnat på att använda sig av detta sound, eftersom de fann den begränsande, men han var samtidigt osäker på om de var tillräckligt skickliga musiker för att kunna byta sound.Cobain, som bandets gitarrist, brukade spela rena toner i den första versen i låtarna för att sedan förvränga ljudet när han spelade versen en andra gång. I vissa låtar togs gitarren bort helt och hållet från verserna för att istället lägga fokus på basspelandet och trummorna. Cobain spelade sällan gitarrsolon utan han spelade hellre olika variationer på låtens melodislinga, men när han väl spelade ett gitarrsolo var det ofta antingen bluesinspirerat eller spelat på en ostämd gitarr.Musikjournalisten Alan di Perna ansåg att Grohls trummande gjorde Nirvanas musik mer intensiv än vad den varit tidigare. Azerrad skrev att Grohls trummande tog bandet till en helt ny nivå, både musikaliskt och visuellt sett, och att fastän Grohl var ohämmad i sitt trummande hade han ett utpräglat sound. Grohl hade ingen formell musikalisk utbildning innan han gick med i Nirvana förutom att han hade tagit trombonlektioner när han var yngre.Från och med 1992 brukade Cobain och Novoselic ha stämt sina gitarrer till ess-dur under Nirvanas studioinspelningar och konserter; tidigare hade deras gitarrer varit stämda i normalton under bandets konserter. Cobain har sagt att han och Novoselic spelade på alldeles för intensivt för att hinna ha tid att stämma om sina instrument. Varken Cobain eller Novoselic hade någon formell musikalisk utbildning innan de grundade Nirvana förutom att Novoselic hade tagit dragspelslektioner när han var yngre. De hade även för vana att förstöra sina instrument när de var klara med en konsert. Novoselic har sagt att de skapade sig denna vana eftersom de ville komma bort från scenen så snabbt som möjligt och Cobain har sagt att det hela började som ett uttryck för hans frustration över att Channing spelade fel, vilket ledde till att han ibland gick ifrån en konsert helt och hållet.
Journalisten Everett True skrev 1989 att "Nirvanas låtar behandlar det banala och alldagliga med en unik vinkling". Cobain var den som kom på låtarnas grundläggande struktur, vilken oftast var skriven för en akustisk gitarr, likväl som sångstilen och låttexterna. Han betonade att Novoselic och Grohl hade en stor roll i att bestämma hur lång en låt skulle vara och hur många verser den skulle bestå av, så Cobain ville inte att han skulle ses som den enda låtskrivaren i bandet. Cobain var dock osäker på vilken del av en låt han brukade börja med att skriva utan han antog att han först arbetade med versen och efter det refrängen.Cobain skrev vanligtvis låttexterna enbart minuter innan de spelades in. Han har sagt att han såg låttexterna som den minst viktiga delen av en låt och att låttiteln ibland inte hade någon mening alls. I en intervju med Spin 1993 förklarade Cobain att låttexterna på Bleach inte var några han brydde sig om utan att de enbart skulle vara negativa, inte sexistiska eller för pinsamma. Låttexterna på Nevermind var inspirerade av poesi Cobain hade samlat på sig under två år medan Cobain såg låttexterna på In Utero som "mer fokuserade" och att de nästan hade teman. Cobains låtskrivande var inte nödvändigtvis linjärt utan förlitade sig istället på sammanställningar av motsägande föreställningar, för att på så sätt framföra känslor och idéer. Ofta presenterade Cobain en idé i sina låttexter bara för att senare förkasta den, något han förklarade genom att säga att han var en "nihilistisk tönt halva tiden och ibland så är jag så sårbar och uppriktig [... Låtarna är] som en blandning av båda dessa sidor."
Den här artikeln är helt eller delvis baserad på material från engelskspråkiga Wikipedia, Nirvana (band), 20 november 2007.
Azerrad, Michael (1994) (på engelska). Come as You Are: The Story of Nirvana. New York: Doubleday. ISBN 0385471998 
Berkenstadt, Jim; Cross, Charles (1998) (på engelska). Classic Rock Albums: Nirvana - Nevermind. Schirmer. ISBN 0028647750 
Cross, Charles R. (2001) (på engelska). Heavier Than Heaven: A Biography of Kurt Cobain. Hyperion. ISBN 0786884029 
DeRogatis, Jim (2003) (på engelska). Milk It!: Collected Musings on the Alternative Music Explosion of the 90's. Cambridge: Da Capo. ISBN 0306812711 
Gaar, Gillian G. (2006) (på engelska). In Utero 33⅓. Continuum International Publishing Group. ISBN 0826417760 
Lyons, James (2004) (på engelska). Selling Seattle: Representing Contemporary Urban America. Wallflower. ISBN 1903364965 
Meadan, Bryan (2006) (på engelska). TRANCENational ALIENation. Lulu. ISBN 9781411685437
Crisafulli, Chuck (1996) (på engelska). Nirvana: Teen Spirit - The Stories Behind Every Nirvana Song. Carlton. ISBN 0684833565 
Rocco, John (1998) (på engelska). The Nirvana Companion: Two Decades of Commentary. Schirmer. ISBN 0028649303 
True, Everett (2006) (på engelska). Nirvana: The True Story. London: Omnibus Press. ISBN 9781844496402 
True, Everett (2007) (på engelska). Nirvana: The Biography. Da Capo Press. ISBN 9780306815546

Nödbostäder i Stockholm tvingades fram av den nödsituation som rådde på bostadsmarknaden under första världskriget. Redan tidigare hade bostadssituationen för arbetarfamiljer och "mindre bemedlade" blivit allt värre. En av orsakerna var industrialiseringen, som resulterade i en enorm inflyttning till Stockholm, vars folkmängd nästan fördubblades mellan 1880 och 1900. 
År 1917 infördes hyresreglering i Stockholm. År 1918 antog riksdagen ett förslag att ge statliga och kommunala bidrag till byggandet av "tillfälliga bostadsbyggnader av trä" i de värst drabbade svenska städerna. I Stockholm byggdes under åren 1917–1924 cirka 2 500 sådana nödbostäder, som ibland även ritades av kända arkitekter, exempelvis Gunnar Asplund, Sven Erik Lundqvist, Gustaf Larson och Axel Wetterberg. Under 1940- och 1960-talen revs de flesta områdena, idag kvarstår bara två av dem i moderniserat skick: Cedersdalsgatans hus i Vasastan och Kvarteret Bergsryggen i Ulvsunda, nu uppskattade och kulturminnesmärkta bostadsmiljöer.
Kring sekelskiftet 1900 rådde det svår bostadsbrist i Stockholm. Trots att en byggnadsstadga och en byggnadsordning hade tillkommit för att förbättra bostadsvillkoren ledde den stora befolkningstillväxten till ökad bostadsmisär. Till följd av den industriella revolutionen och den därmed förorsakade inflyttning till Stockholm nästan fördubblades folkmängden i Stockholm, från 168 000 till 300 500 individer mellan 1880 och 1900. Staden var helt oförberedd på denna anstormning och under den värsta krisen på 1800-talets slut ordnades provisoriska bostäder i övergivna fabriker, kaserner, gymnastiksalar och sjukhus. En sådan nödbostad  kunde vara ett med brädor avgränsat och upptill öppet bås, men det var ändå bättre än ett kritstreck på golvet och ett draperi som fick markera "bostaden".
Trots intensivt bostadsbyggande av stora hyreshus saknades många bostäder för arbetarklassen och "mindre bemedlade", och de som hade en lägenhet bodde mycket trångt. Hyresmarknaden var oreglerad och stat eller kommun tog inget ansvar. Lägenheterna i de spekulationsbyggda hyreskasernerna bestod av ett rum med eller utan kök. Rum utan kök kallades "spiselrum", det vill säga ett rum med "kakelspis" där en järnspis (för matlagning) var infälld i kakelugnen. I källaren fanns potatis- och vedförråd och på gården stod längorna med avträden. De nyuppförda stenhusen innehöll ofta byggfukt som måste torkas ut innan uthyrningen kunde ske. En metod att förkorta uttorkningstiden var att upplåta bostaden gratis eller till mycket låg hyra till fattigt folk som kallades "uttorkare" eller "svampar".Det fanns ett system med inneboende som gav de boende, i regel redan själva trångbodda och fattiga, möjlighet att hyra ut sängplatser och på så sätt få in lite extra intäkter. 1903 beskrevs Stockholms bostadssituation i ett brev på följande sätt: Hvar fjärde människa i Stockholm är i en eller annan form inneboende. Bostäderna öfverfyllas af familjemedlemmar och främmande, ofta om hvarandra i samma rum. Etthundratusen människor i Stockholm sakna det för kroppsligt välbefinnande nödiga luftutrymmet per individ. Därtill kom att hyrorna steg i Stockholm med nästan 80 procent mellan 1884 och 1913. Något skydd mot uppsägningar fanns inte och Hyresgästföreningen kämpade mot ockerhyror. De som inte kunde betala vräktes, vilket var vanligt och familjens ägodelar hamnade på gatan.I sin redogörelse Bostadsförhållanden i Stockholm 1903 visade statistikern Josef Guinchard ett försättsblad med titeln "Några Stockholmsbostäder". Där finns bland annat ett foto av en träkåk vid Linnégatan med den sakliga bildunderskriften: "Årshyra för ett rum och kök 180 kr. Höjden varierar från 1,45 meter till 1,85 meter; man kan endast stå rak på vissa ställen; boende 7 personer; golvyta och luftrymd per person resp. 3,8 kvadratmeter och 6,6 kubikmeter." På samma försättssida finns ännu värre exempel som ett öppet skjul vid Luntmakargatan för två personer (bebodd även vintertid), en tegelkoja vid Rålambshovsparken "uppförd af de tre boende själfva" eller en träkåk i Stadshagen med omdöme ”snöar och regnar in; ovärdig till människobostad".Vid samma tid, 1904 började Stockholms stad förvärva den stora lantegendomen Enskede i Brännkyrka socken och egendomarna Ulvsunda, Traneberg och Åkeshov i Bromma socken. Stadens politiker menade att man kunde producera egnahemslägenheter "på landet" till samma pris som bostäder i innerstadens hyreskaserner men med betydligt högre livskvalitet för de boende. År 1914 visade staden i en reklambroschyr för sina egnahemsbostäder i Enskede att två rum och kök i innerstaden och två rum och kök i småstugan kostade lika mycket, nämligen 525 kronor om året, men i småstugan ingick även källare och en trädgårdstomt. Drivande krafter bakom projektet var stadsingenjören Herman Ygberg och politiker Carl Lindhagen (borgmästare i Stockholm 1903–1930). Det skulle dock dröja en bit in på 1920-talet innan egnahemsbyggandet kom igång på allvar (se Trädgårdsstäder i Stockholm).
Det enda kommunala ingripande i den fria hyresmarknaden som accepterades var när det uppstod akuta, tillfälliga bostadsbehov. Passiviteten från stadens sida ledde till massmöten och protestdemonstrationer samt till egna initiativ. År 1916 bildades Stockholms Kooperativa Bostadsförening som en reaktion mot de svåra bostadsförhållandena som rådde. År 1917 färdigställs SKB:s första hus i kvarteret Motorn i Vasastan, ritat av arkitekt Gustaf Larson. Åren 1916–1917 lät SKB uppföra nödbostäder  i tre våningar i Kvarteret Bergsryggen i Ulvsunda, även här var Gustaf Larson arkitekt. 
Bostadssituationen förvärrades under första världskriget som utbröt 1914. Nästan allt privat byggande upphörde och byggkostnaderna steg kraftigt på grund av materialbrist och ransonering. År 1917 bildade liberala och socialdemokrater en koalitionsregering, som beslöt att införa hyresreglering och 1918 antog riksdagen ett förslag att ge statliga och kommunala bidrag till byggandet av "tillfälliga bostadsbyggnader av trä" i de värst drabbade svenska städerna. Problemet fanns inte bara i Stockholm utan även i andra svenska storstäder, men i Stockholm var behovet som störst. 
I Stockholm byggdes under åren 1917–1924 cirka 2 500 nödbostäder eller bostäder för "husvilla". Begreppet "husvillhet" använde Stockholms stads bostadskommitté för att beskriva den bostadssituation som man snabbt ville förhindra respektive lösa. På Hemutställningen 1917, organiserad av Svenska Slöjdföreningen visades hur sådana bostäder kunde utformas, bland annat fanns där ett så kallat bostadskök (där köket samtidigt fungerade som vardagsrum och sovrum för hela familjen) ritade och inredda av arkitekterna Uno Åhrén och Gunnar Asplund. På utställningen ville man visa att minibostäder om ett rum och kök eller ännu mindre, med enbart så kallade bostadskök (spisrum), kunde vara acceptabla bostäder om dessa var välplanerade. 
Det var inte ovanligt att staden anlitade kända arkitekter som skulle utforma enkla, men väl fungerande lägenheter, bland dem fanns arkitekterna Gunnar Asplund,  Sven Erik Lundqvist, Gustaf Larson och Axel Wetterberg. De nödbostäder som tvingades fram på många håll kring 1917 byggdes med yttersta sparsamhet, bland annat med minskade rumshöjder, ändå saknades inte estetiska kvaliteter. Så gestaltades de ur en nödsituation födda bostadslängorna efter rådande arkitektmode och med vårdade, ståtliga gatufasader gärna i faluröd färg. För att undvika sprängning hade huslängorna placering anpassats till terrängen och påminde så om små brukssamhällen. En tillfällig besökare hade svårt att se misären bakom fasaderna.Byggnaderna som uppfördes genom stadens initiativ och av kooperativa samt enskilda företag var tänkta som ett provisorium och man tog därför mark i anspråk som var avsedd för andra ändamål. Ofta användes parkområden eller mark för "allmänna ändamål", alltså tomtmark avsatt för framtida bebyggelse med sjukhus, skolor, kyrkor, idrottsanläggningar eller liknande. Efter kriget skulle allt återgå till det normala igen och då skulle nödbostäderna inte behövas längre, trodde man. Därför beslöt riksdagen i början av 1920-talet att minska de statliga stöden igen och 1923 slopades hyresregleringen i syfte att stimulera det privata byggandet.
Bebyggelse med nödbostäder koncentrerades till vissa områden i Stockholms stad: norra Vasastan, nordvästra Kungsholmen, sydvästra Södermalm och Ulvsunda/Alvik. Redan kring år 1900 byggdes envånings barackliknande nödbostäder på Kungsholmen i kvarteret Brynjan, vid S:t Görans kyrka. De kallades "Skogshyddor" och bestod av ett rum med kakelugn (med inbyggd järnspis). Endast gavellägenheterna hade kök. Totalt skapades så cirka 40 lägenheter. Författaren Maria Sandel bodde i en av dessa. Skogshyddorna revs på 1960-talet. 
Ytterligare fyra baracker byggdes i kvarteret Drakdödaren, intill Stadshagens vattenreservoar. Dessa kallades i folkmun för "Lusaskar" (på grund av vägglöss). Barackerna revs i mitten av 1930-talet för att ge plats åt nuvarande lamellhusbebyggelse vid Stadshagsplan. I juni 1917 började under Stockholms stads regi byggas cirka 350 nödbostäder i kvarteret Kyllret på nordvästra Kungsholmen, området kallades senare något skämtsamt "Guldgrävarlägret", det revs 1963.
Flest provisoriska bostäder byggdes på sydvästra Södermalm. De bestod dels av baracker, dels av arkitektritade små samhällen. Exempelvis fanns intill Årstalundens reservoar, på området för nuvarande Södersjukhuset ett helt barackläger bestående av 17 längor och strax söder därom på platsen för nuvarande Eriksdalshallen och Eriksdalsskolan fanns ytterligare 18 längor. I närheten låg två välplanerade områden:  i kvarteren Stativet och Tumstocken (ritad av Gunnar Asplund) och intill i kvarteret Stiftet. Ytterligare ett större område med 264 provisoriska bostäder fanns i Alvik, på platsen för nuvarande Brommadepån.
I kvarteren Tumstocken och Stativet vid Hallandsgatan (dåvarande Skånegatan) och hörnet Ringvägen byggdes 1917–1918 ett av Stockholms större områden med nödbostäder. För stadsplaneringen och utformningen stod arkitekt Gunnar Asplund. Stadsplanen var ovanlig för sin tid och bestod av åtta lamellhus i två våningar ställda vinkelrätt mot en lång, svängd bostadslänga, även den i två våningar. Fasaderna var målade i röda, gula och gröna nyanser. Det hela gav ett idylliskt intryck av småstadsatmosfär men husen var ytterst enkla i utförande och standard. Ändå lyckades Asplund att skapa en ombonad, småskalig kvartersbebyggelse kring grönskande gårdar. 
På 1960-talet gjordes försök att bevara  området och ett ombyggnadsförslag lades fram. Förfallet hade dock gått för långt och en eldsvåda i mars 1965 som förstörde stora delar av kvarteret satte slutligen stopp för räddningsaktionen. Därefter revs bebyggelsen. För området fastställdes 1965 en ny stadsplan som medgav bostadsbebyggelse i högst sex våningar och 13 meter husdjup. På platsen finns idag Rosenlundsparken och ett enformigt bostadskvarter från slutet av 1960-talet.
Nödbostäderna i norra Vasastan vid sidan av Vanadislunden bestod ursprungligen av fyra längor à två våningar och uppfördes 1919 av Stockholms stad efter ritningar av arkitekt Axel Wetterberg. På 1930-talet revs några längor när Cedersdalsgatan drogs fram.  Området var under många årtionden förslummat och först på 1960-talet upprustat. Då moderniserades husen och de små lägenheterna slogs samman till större enheter. De tre längorna hör idag till de få kvarvarande husen från bostadsnödens Stockholm och är numera attraktiva bostäder.
Kvarteret Bergsryggen ligger vid sydvästra sidan om Ulvsundavägen i stadsdelen Ulvsunda. Åren 1916–1917 lät Stockholms stad uppföra den faluröda bostadslängan i tre våningar. Som arkitekt anlitades Gustaf Larson och byggherre var Stockholms Kooperativa Bostadsförening SKB. Larsson gav bostadslängan en genomarbetad fasadarkitektur, där långfasaden avbryts av en tvärställd byggnadskropp med gavel mot både gatu- och gårdssidan. Källar- och bottenvåningen utfördes av sten och de båda övre våningsplanen av trä. Det var en i Göteborg ofta förekommande byggnadstyp och kallas där landshövdingshus. Ursprungligen tänkt som ett provisorium fick byggnaden i kvarteret Bergsryggen permanent karaktär på 1960-talet, inte minst på grund av den goda fasadarkitekturen. Idag ägs och förvaltas huset av Familjebostäder.
I juni 1917 började under Stockholms stads regi byggas cirka 350 nödbostäder i kvarteret Kyllret på nordvästra Kungsholmen, strax söder om Stadshagens IP. Husen blev inflyttningsklara på hösten samma år. Som arkitekt anlitades Sven Erik Lundqvist, han ritade flera liknande områden bland annat Röda stan i Norrköping. Här rörde det sig om 23 trähuslängor i två våningar med 12 till 16 lägenheter om ett rum och kök på 35 m² i varje länga. Lägenheterna var utrustade enligt tidens standard: vedspis och kakelugn för uppvärmning, gaskök och gasugn för matlagning samt kallvatten och avlopp. Elektricitet fanns indragen. 
För att undvika sprängning hade huslängorna placering anpassats till den kuperade terrängen. Husen stod lite kors och tvärs och påminde om ett brukssamhälle vilket senare gav upphov till den något ironiska beteckningen "Guldgrävarlägret". Inom området fanns en lekplats med sandlåda, gungor och klätterställning samt stora ytor för lek och bollspel. Det fanns även ett antal butiker, bland dem Konsum, en privat livsmedelsbutik, en sybehörsaffär och en tidningskiosk. I stadsplaneförslaget från mars 1939 avsattes hela området för industri och "allmänna ändamål" (bland annat utvidgning av Sankt Görans sjukhus). 1963 började rivningen och på platsen finns idag Electrolux huvudkontor och byggnader för Sankt Görans sjukhus.
På platsen för nuvarande Alviksplan och Brommadepån uppfördes 1917 tre kvarter med bostadslängor och 264 lägenheter om ett rum och kök respektive kokvrå. Till arkitekt anlitades John Åkerlund. Längorna placerades kring tre stora gårdar som kallades "röda, gula och bruna gården". Varje gård omslöts på tre sidor av längor i två våningar. Mittbyggnaden begränsade gården mot norr och mot sydsidan anordnades låga uthusbyggnader innehållande vedbodar och avträden. I gårdens mitt fanns en lekplats. Byggnadsentreprenaden utfördes av en privat byggmästare efter anbudsgivning. Byggtiden var ytterst pressad och trots svårigheter med materialleveranserna var området efter bara tre månader inflyttningsklart den 1 oktober 1917. Fördelningen av lägenheterna utfördes av Hyresnämnden i Stockholm och en årshyra för ett rum och kök blev 440 kronor. I mitten av 1930-talet revs de första husen för att ge plats åt den breddade Drottningholmsvägen och blivande Alviksplan. I början av 1940-talet försvann de flesta husen då SL:s vagnhall byggdes (nuvarande Brommadepån). Närmast Alviksplan fanns några hus kvar en bit in på 1950-talet.
Ännu vid slutet av 1920-talet och början av 1930-talet rådde det brist på billiga smålägenheter och många nödbostäder fanns ännu kvar en bit in på 1960-talet. Ett sätt att komma till rätta med bostadsproblemet var dels byggandet av småhus i Stockholms trädgårdsstäder, dels uppförandet av nya bostadsområden med smalhus, tjockhus och så kallade barnrikehus i bland annat Hammarbyhöjden, Traneberg, Fredhäll  och Kristineberg, Abrahamsberg samt Årsta. Bostadsnöden var visserligen bortbyggd men bostadsbristen kvarstod även efter andra världskriget och stadens myndigheter varnade för inflyttning till Stockholm. På stadsplanekontorets initiativ gick man till och med ut med affischer, där man varnade för en inflyttning till Stockholm, eftersom det saknades bostäder. "Sök Er ej till Stockholm – 21.000 söker förgäves bostad" stod på affischen som 1946 hängdes ut på landets järnvägsstationer. Först genom efterkrigstidens miljonprogram, som resulterade i cirka 200 000 nya lägenheter i Stockholms län, lyckades man avskaffa bostadsnöden en gång för alla.
Fattigbyggnadsfonden som beviljade räntefria lån i samband med bostadsbygge för fattiga arbetarfamiljer i Stockholm.
Adling, Stig (1995). ”Nödbostäderna vid Alvik”. Bromma hembygdsförening. Libris 2189560 
Eriksson, Eva (2001). Den moderna staden tar form: arkitektur och debatt 1910–1935. Stockholm: Ordfront. Libris 8373844. ISBN 91-7324-768-5 
Friman, Helena; Söderström, Göran (2008). Stockholm: en historia i kartor och bilder. Monografier utgivna av Stockholms stad. Nordqvist, Sven (illustratör). Stockholm: Wahlström & Widstrand. Libris 10736828. ISBN 978-91-46-21843-2 
Karlsson, Lena (2010). ”Akut bostadsbrist i hundra år”. södermalmsnytt. http://www.stockholmskallan.se/PostFiles/UTB/ArtiklarDirektPress/v47_Bostadsbrist.pdf. Läst 25 mars 2012. 
Lundevall, Peter (2006). Stockholm, den planerade staden. Carlssons bokförlag. ISBN 91-7203-788-1 
Mörner, Georg (1997). Ljus och luft, Herman Ygberg – stadsingenjör och stadsplanerare. Stockholmsmonografier, Stockholmia förlag. ISBN 91-7031-060-2 
Nordgård, Raul (1939). ”Stadsplan Pl.1500C: Planbeskrivning för del av stadsdelen Stadshagen”. Stockholms stad. http://insynsbk.stockholm.se/templates/main/pages/xGetDocument.aspx?FileId=316338&FileName=zrimaxxx.pdf&DataSource=4. Läst 25 mars 2012. 
Sax, Ulrika (1987). ”Så blev det 1937”. Stockholmshem 1937–1987. Byggförlag. Libris 7746275. ISBN 91-85194-80-8 
Stadshagen 1920 (1930). ”Stadshagen karta 1920.png”. Stockholms stadsarkiv. http://sv.wikipedia.org/wiki/Fil:Stadshagen_karta_1920.png. Läst 25 mars 2012. 
Södermalm (1930). ”Södermalm nödbostäder 1930.png”. Stockholms stadsarkiv. http://sv.wikipedia.org/wiki/Fil:S%C3%B6dermalm_n%C3%B6dbost%C3%A4der_1930.png. Läst 25 mars 2012. 
Söderström, Göran (2003). Stockholm utanför tullarna: nittiosju stadsdelar i ytterstaden. Stockholmia förlag. ISBN 91-7031-132-3 
Sök er ej till Stockholm (1930). ”Sök Er ej till Stockholm 1946.jpg”. Stockholms stad. http://sv.wikipedia.org/wiki/Fil:S%C3%B6k_Er_ej_till_Stockholm_1946.jpg. Läst 25 mars 2012. 
Stockholmskällan (2012a). ”Ungkarlshotell: Föreningen Söderhem, enskild filantropi och allmän socialvård 1900-1986”. Stockholms Stad. http://www.stockholmskallan.se/Soksida/Post/?nid=15356. Läst 25 mars 2012. 
Stockholmskällan (2012b). ”Villastäder : Enskede, Stureby, Örby, Örby slott, Älvsjö”. Stockholms Stad. http://www.stockholmskallan.se/Soksida/Post/?nid=17022. Läst 25 mars 2012. 
USKAB (2012). ”Stockholms stads utrednings- och statistikkontor AB: Rapporten befolkningen i Stockholm 1252–2005”. Stockholms stads utrednings- och statistikkontor AB. http://www.usk.stockholm.se/arsbok/Tabell%202.3.htm. Läst 25 mars 2012. 
Westman, T; Wohlin, Hans (1965). ”Stockholms stadsbyggnadskontor: Planbeskrivning av plan Pl 6636”. Stockholms stad. http://insynsbk.stockholm.se/templates/main/pages/xGetDocument.aspx?FileId=318465&FileName=zslmaxxx.pdf&DataSource=4. Läst 25 mars 2012.
Norrala kungsgård, belägen i kustsocknen Norrala (i nuvarande Söderhamns kommun i Hälsingland), var under medeltiden ett av de sex gods i det svenska Norrland vilka omnämns som en del av sveakungarnas Uppsala öd i början av 1300-talet. Gården var anlagd intill en större gravhög, troligen under den andra hälften av 1200-talet eller tidigt 1300-tal, och kallades därför tidigast ”Sydligaste högen” respektive ”Södra högen”. Beteckningen kungsgård är belagd först 1531. Kungsgården var hållpunkt för kronans kamerala förvaltning i södra Hälsingland och fungerade som uppbördscentral ännu vid 1500-talets mitt. Den var åtminstone tidvis centrum för tingsförhandlingar inom det lokala tingslaget för Norrala socken och dess annexförsamling Trönö, vid vilka hälsingefogden deltog. En medeltida urkund från ett ting vid 1300-talets slut visar att Norrala kungsgård åtminstone vid detta tillfälle varit gemensam tingsplats i några angelägna frågor som berörde alla de dåvarande norrländska kustlandskapen.
Förekomsten av en kungsgård i Norrala medförde ett behov av försvarsanordningar och magasinering av uppbörd. Detta förklarar sannolikt varför Norrala ägde en av de få medeltida klövsadelkyrkorna i Norrland och också varför omfattande försvarsanläggningar anlades vid havsinloppen till Norrala på 1300-talet.
Inrikespolitiskt spelade Norrala kungsgård en roll i frälsemannen Gustav Erikssons (Vasa) försök att vinna hälsingarnas stöd i kampen mot unionskungen Kristian II. I detta syfte reste han 1521 till Norrala kungsgård för att tala till de tillkallade hälsingarna. Något senare slöt hälsingarna upp vid hans sida.
Norrala kungsgård såldes 1560 till fogden Anders Sigfridsson (”Rålamb”) och hemmanets kamerala natur ändrades därigenom från att ha varit kronojord till skattejord. Efter dennes död 1581 innehades hemmanet av arvingarna till 1584. Detta år konfiskerade kronan kungsgården och lämnade den till skattebonden Jakob Sigfridsson från Hudik i Hälsingtuna som vederlag för att dennes hemman lagts under den nygrundade köpstaden Hudiksvall. Kungsgården, vilket blir godsets permanenta namn, kom sedan som skattehemman att ägas av Jakob Sigfridssons släkt i flera århundraden. På 1600-talet fungerade flera bönder efter varandra på Kungsgården som länsmän och gästgivare. 1684 delades kungsgården i två hemman. Kungsgården nr 2, där den ursprungliga kungsgården troligen stått, fungerade som gästgiveri under en period på 1700-talet. Genom senare klyvningar av dessa bägge gårdar uppstod byn Kungsgården, som på 1800-talet kom att bli socknens nav och centrum för såväl kommers som omfattande religiös väckelse. Flera av fastigheterna ägs fortfarande av ättlingarna till Jakob Sigfridsson.
Förekomsten av de tre kungsgårdarna i närheten av framträdande förhistoriska gravhögar i Hälsingland fick åtskilliga skribenter från 1700-talet och framåt att felaktigt se ett kronologiskt samband mellan kungsgårdarna och gravhögarna. I litteraturen från 1600-talet och framåt framställdes därför Norrala kungsgård som ett säte för småkungar i södra Hälsingland. Till grund för dessa uppfattningar låg den medeltida föreställningen att större delen av Norrland i förkristen tid utgjort ett eget kungarike Hälsingland.
Norrala kungsgård nämns tidigast i Hälsingelagens konungabalk, som skrev ned senast på 1320-talet. Den räknas upp först i ordningen i redovisningen av Uppsala öd. (Uppsala öd var benämningen på det godskomplex som sveakungen förfogade över i kraft av sin ställning. Det är tidigast belagt på 1200-talet.) Listan inleds med ”Sydligaste högen” eller ”Hög längst i söder” (”sunnastä höghär”). Om namnet syftar på att denna hög var sydligast i förhållande till de andra ”kungsgårdshögarna” eller till de andra storhögarna i närheten av kungsgården i Norrala är oklart. De övriga norrländska kungsgårdarna var följande:
Hög på Norrstigen, som vanligen identifieras med den nutida byn Kungsgården i Jättendals socken i norra Hälsingland);
”Kutby” eller ”Kutuby” i Bjärtrå socken, också i Ångermanland.Uppräkningen av de sex godsen avslutas med orden: ”Dessa gårdar må ingen byta eller sälja från kronan och ej heller något, som hör till dem.” Hälsingland är vid denna tid administrativt indelad i tre delar, tredingar: Alir, som finns belagt redan 1232 och som omfattade södra Hälsingland, Sunded, som omfattade norra Hälsingland, samt den nordligaste tredingen, som troligen var Medelpad. Norrala kungsgård var alltså det enda kronogodset i södra Hälsingland.
Norrala kungsgårds roll och funktion bör ses i samband med de övriga norrländska kronogods som uppräknas i Hälsingelagen, liksom det faktum att sveakungen ännu vid 1200-talets slut saknade självklar beskattningsrätt över Hälsingland. Regionen stod då närmast i ett tributmässigt förhållande till den svenska kronan. Så sent som 1317 markerade hälsingarna sitt oberoende genom att slå ihjäl konungsåren Lars Karlsson, den kunglige uppbördsman som hade rest runt i Hälsingland för att samla in tribut. Först 1331 finns ett definitivt belägg för att kungamakten då betraktade Hälsingland som en del av riket.Det norrländska kungsgårdssystemet antas numera ha börjat anläggas under sent 1200-tal eller tidigt 1300-tal som ett led i den svenska kronans strävan att skaffa sig ökad kontroll över dessa då självständiga områden. Det är möjligt att kungsgårdarna funnits redan före 1320-talet, då de uttryckligen nämns som Uppsala öd i Hälsingelagen. De har i så fall snarast fungerat som obefästa utbytesplatser.Det har tidigare antagits vad lokaliseringen av Hälsinglands kungsgårdar beträffar att den haft ett samband med de havsvikar som sträckt sig in till de tre kungsgårdarna i landskapet, med ett avsmalnat, trångt sund följt av ett sjöliknande lugnvatten i de gamla huvudbygderna. Det skulle i så fall vara dessa som varit de ursprungliga ”halsar” som legat till grund för namnet Hälsingland. Landskapsnamnet kan mycket väl återgå på havsvikarna, men de topografiska kartorna visar att denna bild av havsvikarnas utsträckning vid den tid kungsgårdarna anlades inte stämmer – kungsgårdarna har inget påvisbart sammanhang med strandförskjutningsförloppet. Placeringen har i stället sannolikt varit betingad av flera faktorer: närhet till äldre tingsplatser (se nedan), närhet till kustlandsvägen samt tillgång till bördig mark på de uppgrundade fjärdarna.En särskild grupp gårdar bland de mellansvenska Uppsala öd-godsen kallades husabyar. Det framgår inte tydligt vilken funktion och historia de haft som kategori betraktad utifrån de fåtaliga beläggen. Traditionellt har de dock uppfattats fungera som centrum för kronans regionala eller lokala förvaltning under tidig medeltid. De ska ha spelat en viktig roll i skatteuppbörden, vid tingsförhandlingar och gästning av sveakungarnas ämbetsmän. De sex norrländska kungsgårdarna betraktades av kronan som husabyar, att döma av Hälsingelagens stadgande: ”Nu kommer konungens brev eller bud till landet. Då skall länsmannen skära upp budkavle, fyra från varje husaby. De skola gå framåt och icke tillbaka.” Hälsingelagen benämner visserligen inget av de uppräknade norrländska Uppsala öd-godsen som husaby och i senare tid har de enbart gått under ortnamnet Kungsgården. Kungsgården i Jättendal nämns emellertid i två medeltida handlingar från 1454 respektive 1483 som just ”wor oc kronone gard husaby”. Det har konstaterats att de svenska husabyarna varit belägna vid viktiga kommunikationspunkter, vanligen vid övergångar mellan land- och vattenled. (Norrala kungsgård hade likaså ett mycket strategiskt läge inne i den bördiga älvdalen där de viktigaste färdlederna möttes: från söder kom kustlandsvägen – ”Norrstigen” – via Söderala socken, från öster vägen från kusttrakterna och från väster vägen från Trönö socken och de västliga delarna av Hälsingland.) De norrländska kungsgårdarna låg också alla på relativt jämna avstånd från varandra som ett pärlband av centralorter invid den viktiga Norrstigen som löpte längs Norrlandskusten. Denna placering av kungsgårdarna indikerar att de använts som replipunkter för konungsåren och de senare fogdarna i deras insamlande av tribut och skatter.Medeltidsarkeologen Leif Grundberg sammanfattade år 2000 forskningsläget rörande de norrländska Uppsala öd-godsen:
Det norrländska kungsgårdssystemet är sannolikt högmedeltida (sent 1200-tal eller tidigt 1300-tal).
Den tidiga kungamakten kan här ha använt husaby-begreppet som ”en arkaiserande förvaltningsterminologi i syfte att förespegla uråldrig hävd”, men de norrländska kronogodsen verkar inte ha utgjort ett enhetligt husaby-system av det slag man påträffar i Mellan-Sverige.
Flera av kungsgårdarna är anlagda vid äldre centralplatser och större gravhögar. Det finns dock ingen grund för antagandet att kungsgårdarna därmed skulle härröra från järnåldern och representera en maktkontinuitet från denna tid och framåt (se nedan).
Norrala kungsgård var belägen i den innersta, sydvästra delen av den flacka, skålformade dalgång kring Norralaån som kännetecknar socknen. Tätt intill kungsgården löpte den förhistoriska kustlandsväg längs vilken flera storhögar från järnåldern anlades under den knappt kilometerlånga sträckan från den ena sidan av dalgången till den andra. Gravarna och ortnamnen i socknen indikerar att området varit en centralbygd under järnåldern. Beteckningen Hög för de tre första kungsgårdarna pekar på att de följer det mönster man kunnat spåra i Mälarlandskapen vid samma tid. Där finns ett nära samband mellan husabyar och förekomsten av så kallade tingshögar, alltså storhögar från järnåldern. Man har tidigare försökt datera kungsgårdarna utifrån dessa fornlämningar, men historiker och medeltidsarkeologer har nu övergett tanken på ett kronologiskt samband mellan järnåldersgravar och högmedeltida bebyggelse; man skiljer på bebyggelselokalerna och de funktionella kungsgårdar som anlagts på dem. I stället verkar de stora gravhögarna ha fungerat som naturliga samlingspunkter för tingsförhandlingar i de gamla hövdingadömena. De äldre tingsplatserna har därför varit de lämpligaste lokalerna för kungsgårdarna i den svenska kronans gradvisa övertagande av kontrollen över Norrland – genom att anknyta till äldre maktstrukturer försökte man skapa legitimitet för sina anspråk.Att det funnits en koppling mellan storhög, tingsplats och kungsgård indikeras bland annat av ett omnämnande från senast 1343 av ett allmänt ting som hållits vid Norrala kungsgård, som då uttryckligen kallas ”Södra Högen”. Hudiksvallsprosten och historieskrivaren Olof Johannis Broman (d. 1750) kommenterade någon gång under 1700-talets första hälft om Kungsgården i sin beskrivning av Norrala: ”Här äro än i dag såsom wid the andra Kungsgårdar, nog många stora jordbackar och Kungshögar at se, och flera märken. här är och belägenheten wacker.” Bromans beskrivning av Norrala grundade sig på uppgifter av den lokale kyrkoherden och hans egen besiktning av området. De gravhögar Broman här nämner är nu bortodlade, liksom är fallet med många andra i detta område. Av de sex storhögar i Norrala som nämns vid slutet av 1820-talet av Nils Johan Ekdahl är åtminstone fem försvunna. Ekdahl uppger angående Kungsgården att flera gravhögar på sandmon invid gästgiveriet i Kungsgården nr 2 hade förstörts när länsmannen anvisat bönderna att ta fyllnadsmassor till vägbyggen på den platsen.Den ursprungliga storhögen i Kungsgården finns dock sannolikt kvar under den ansenliga kulle där Vasamonumentet står sedan 1773. Kullen har aldrig undersökts närmare, eftersom den länge betraktats som en sentida, konstgjord skapelse tillkommen i samband med resandet av monumentet. Högen betecknas emellertid redan 1763 som ”Kungsgårdshögen”, och den anges i en odaterad 1800-talsförteckning från Norrala över fornminnen i socknen uttryckligen vara en gravhög och kallas ”Kungsgårdens Tingshög”. Carl Edvard Bladh ritade 1809 en teckning av Kungsgårdens gästgiveri och gravhögen med Vasamonumentet. Teckningen visar att högen då var mindre i omkrets än den nuvarande kullen där monumentet står i mitten. Själva monumentet stod då fortfarande antingen direkt sydväst bakom högen eller i högens sydvästra del på en hög, murad bas. Enligt teckningen var högens höjd lägre än den nuvarande kullens. Nils Johan Ekdahl anger under sin inventering av fornminnen i Hälsingland åren 1827–1830 att denna hög var omkring 1,5 meter hög och 16,2 meter (27 alnar) i diameter. Kungsgårdshögen var alltså den minsta av de fem större gravhögarna i området.Invid den korta sträckningen av kustlandsvägen Norrstigen genom bebyggelsen i det inre av Norraladalen fanns alltså ännu vid 1800-talets början ett större antal gravhögar, några av dem av avsevärd storlek. Norrstigen gick i södra delen av dalen förbi den gravhög som gett kungsgården dess äldsta namn, Sydligaste/södra högen. Vägen korsade sedan det inre av Norraladalen för att slutligen gå rakt igenom byn Ale vid den nordliga sluttningen av dalgången. Bynamnet Ale, tidigare uttalat Ali (ett fornsvenskt ord i dativ singularis med omtvistad betydelse), tros ligga till grund för sockennamnen Norrala och Söderala och likaså den medeltida beteckningen för södra Hälsingland, Alir (pluralform av *al). Det är därför inte förvånande att man har velat se en koppling mellan placeringen av kungsgården och dess närhet till Ale, där det också funnits en storhög. Det har i det sammanhanget föreslagits att detta område utgjort en förkristen kultplats med namnet Ale (Ali).
I den äldre 1900-talslitteraturen har Norrala gamla kyrka och kyrkorna i Hälsingtuna och Jättendal i norra Hälsingland framställts som kungsgårdskyrkor utifrån deras närhet till Uppsala öd-gods – Norrala kyrka ligger drygt två kilometer öster om Norrala kungsgård – och deras tidiga torn. Kyrkan i Norrala har även av senare forskare förutsatts vara en av de allra äldsta stenkyrkorna i Hälsingland, uppförd någon gång under 1100-talets senare hälft. Slutsatsen är delvis betingad av att bygden i det arkeologiska materialet framstår som en centralort redan under järnåldern. Hade det funnits en direkt koppling mellan kyrkan och kungsgården kan alltså denna inte ha varit att förekomsten av en kungsgård bidragit till den påkostade kyrkan, eftersom Norrala kyrka, liksom kyrkorna i Hälsingtuna och Jättendal, var äldre än de närliggande Uppsala öd-godsen.
Byggandet av Norrala kyrkas västtorn, som anses ha varit det ursprungliga, har även senare tolkats som en kunglig manifestation. Den gryende kungamakten skulle ha försökt att etablera sig i Norrland genom att tillsammans med kyrkan bygga stenkyrkor på viktigare platser. Den normala typen av sockenkyrka i Hälsingland är annars den lilla romanska kyrkan med dess rektangulära långhus, med eller utan kor, eftersom byggandet av torn krävde mycket stora resurser. Traditionellt har dessutom resandet av kyrktorn uppfattats som ett kungligt privilegium, ett sätt att manifestera makt och myndighet. För Hälsinglands del skulle alltså resandet av tornen ha varit ett utslag av kungamaktens och kyrkans tidiga samverkan: kyrkorna togs i bruk av både den världsliga och kyrkliga makten och blev därmed en kombination av tempel och försvarsanläggningar; det senare är emellertid ett antagande färgat av tidigare generationers syn på de politiska förhållandena vid denna tid.
Norrala kyrka fick något senare ytterligare ett torn över koret och omvandlades därmed till en av Norrlands tre klövsadelkyrkor under medeltiden. Medan tornen i den äldre litteraturen rätt ensidigt betraktats som uttryck för försvaret av kyrkan och bygden, har pendeln svängt över till att enbart se dem som brand- och stöldsäkra magasin. Hur man än ser det var dock Norrala kyrkas östtorn den högst belägna utkikspunkten i den centrala delen av socknen. Den gav en utblick mot socknens och kungsgårdens mest sårbara sida, havsfjärdarnas inlopp i socknen från öster, där man under medeltiden också anlade ett omfattande system av yttre försvarsanläggningar; se nedan. Huruvida det funnits en direkt koppling mellan anläggandet av Norrala kungsgård och byggandet av östtornet på 1200-talet är inte känt. Anläggandet av kungsgården och den tribut och senare skatteuppbörd som därmed knöts till detta kronogods skapade dock automatiskt ett behov av säker magasinering samtidigt som kyrktornen erbjöd en säkrad förvaring för mer dyrbart gods.
Förekomsten av ett kronogods i Norrala och den hantering av skatteuppbörd som därmed centreras dit förklarar sannolikt det omfattande försvarssystem som upprättades vid havsinloppen till Norrala socken under 1300-talet. De stora stenkistorna i Stäckfjärden, som kol-14-daterats till 1300-talet, har utgjort en massiv, 55 meter bred farledsspärr vid den norra kustlinjen i form av ett stäk, som skyddade den djupa och trånga havsvik in mot Norrala som en gång bildades av Stäckfjärden, Siviken och Lillviken. Detta stäk spärrade ”bakvägen” in till Norrala kungsgård. Dessutom anlades en stor borganläggning, som bestod av en palissadanläggning med åtminstone tre byggnader, i Vågbro invid Norralaån, innan ån letar sig ut i Söderhamnsfjärden. Borgen har utifrån kol-14-dateringar tidsbestämts till detta århundrade. Sannolikt byggdes den vid mitten av 1300-talet, då Hälsingland lagts under Upplands domsaga och börjat administreras av en kunglig fogde. Borganläggningen tros ha tillkommit som en följd av kronans behov att snabbt manifestera en militär närvaro i Hälsingland vid övergången från en indirekt förvaltning till en direkt. Denna försvarsanläggning har inte varit i bruk mer än ett par decennier, att döma av kol-14-dateringarna och bristen på omnämnanden i skriftliga källor. Orsaken till detta är inte klarlagd. Det är möjligt att de medeltida vårdkaseanläggningarna vid Resberg, Varberg, Vårdberget och Nyvålsberget i Norrala också hör till denna period och samma försvarssystem.
Tidiga svenska historieskrivare, från Ericus Olai och framåt, menade att alla norrländska kustlandskap utgjort ett enda kungadöme Hälsingland. Som grund för antagandet om ett sådant forntida, hälsingskt rike låg bland annat den danske historieskrivaren Saxo Grammaticus påstående att Hälsingland styrts av en egen kung vid tiden för Kristi födelse. Till det bidrog att hela det område som nu utgörs av Hälsingland, Medelpad, Ångermanland, Västerbotten och det land som låg norröver på 1300-talet ibland som helhet betecknades Hälsingland eller Stor-Hälsingland (Helsingia Major). Någon speciell plats eller kungsgård, där dessa mytiska kungar skulle ha regerat, pekas emellertid inte ut av någon av dessa tidiga skribenter. Det framgår inte heller om och i så fall hur man tolkade förekomsten av kungsgårdar i Norrland. Olaus Magnus har dock ritat in Norrala kungsgård som ”Domus regia” (ordagrant ”kunglig boning”) som den enda kungsgården i Norrland på sin berömda karta Carta marina från 1539. Intill har han noterat: ”Olim regnum Helsingia Regio populosissima”, det vill säga ”i forna tider kungariket Hälsingland, ett mycket folkrikt område”. Olaus Magnus verkar alltså se ett samband mellan kungsgården och det mytiska kungariket Hälsingland.
Den månglärde Johan Thomasson Bure (1568–1652) hävdade, att det egentliga landskapet Hälsingland inom kungariket Hälsingland varit indelat i tre land: ”Ålörland” (dvs. Alir), ”Sunnanhede” (Sunded) och ”Nordstig”. Eftersom denna indelning resulterade i Sunded som den mellersta delen av landskapet, antog han att de första hälsingska kungarna haft sitt säte i just Sunded. Dessa hälsingekungar föreställde han sig också hade varit hans förfäder på mormoderns sida, den så kallade Bureätten. När trycket ökade från de fientliga sveakungarna flyttade hälsingekungarna till slut till Sköns och Selångers socknar i Medelpad. Han gjorde denna koppling utifrån att det funnits en kungsgård i Selånger. En lokal tradition om att Sköns kyrka tidigare varit ett slott fick honom att spekulera över om det var hälsingekungarna som byggt sig detta slott i Skön. Johan Bure gör alltså en viss koppling mellan de mytiska hälsingekungarna och förekomsten av medeltida kungsgårdar i Norrland. Tanken på ett forntida, hälsingskt kungadöme som skulle ha sträckt sig över större delen av norra Sverige, återkommer i de tidigaste utläggningarna av skribenter med anknytning till Hälsingland: Petrus Nerbelius 1636, Daniel Djurberg 1708 och Lars Elfvik (Älfwik) 1711. Nerbelius kallar det medeltida Alir, den södra halvan av det egentliga Hälsingland, för ”Sunnerstig”. Denna korrupta namnform har uppkommit genom en felaktig läsning av namnet på Norrala kungsgård i Hälsingelagen (”sunnastä höghär”) som ”Sunnarsti”. Detta har man tolkat som ”Södra stigen”, alltså som en parallell till Norrstigen, som omtalas i samma avsnitt.Den göticistiskt inpirerade historikern och rudbeckianen Olof Johannis Broman (d. 1750) menade att den administrativa indelning av det egentliga Hälsingland som nämns i Hälsingelagen återgick på en förkristen indelning av mer eller mindre självständiga områden. Ur arkeologisk synpunkt är detta antagande faktiskt mycket rimligt. Han benämner dessa områden som fylken eller furstendömen. Som andra skribenter vid denna tid räknar han dock med ett ”Nordanstig”, som skulle ha varit ett eget fylke i nordligaste Hälsingland. Förekomsten av storhögar invid Hälsinglands kungsgårdar fick honom att dra slutsatsen, att dessa varit säten för de småkungar (fylkeskungar) han antog måste ha funnits i respektive fylke: ”tå FylkesKungarna hade theras besynerliga Säten uti hwarthera delen, nämligen Ala Kungen, uti Norala Sockn, på then thär i dag än nämda Kungsgården”. Enligt Broman var däremot ”Sundhede Kungen” bosatt på kungsgården i Högs socken och ”Nordanstigs Kungen” på kungsgården i Jättendals socken.Bromans lärjunge Sven Bælter anger likaså i den första delen i sin på latin avfattade magisterdissertation från 1735 att ”Norala Kongsgârd” var ”regia sedes” (”kungligt säte”) för Ala eller Alora, den södra delen av Hälsingland. Han beklagar att bristen på källor gör det omöjligt namnge vad kungarna där personligen hetat, men återger Bromans rudbeckianskt inspirerade etymologier om att de kallats ”Glysingar, Ulfar, Aser, Sigger, Bolder, Gudmunder, Carlar, Alsar & Halsar”.Erik Brunnelius byggde enligt egen utsago på uppgifter av Broman när han 1748 om hälsingarnas apostel, sankt Staffan, skrev att varje område i Hälsingland hade egna småkungar, ”Fylkeskonungar”, vilka alla var underordnade den förkristne Uppsalakungen. Det kungliga sätet i Alir skulle ha legat i Norrala socken, vilket Brunnelius menade framgick av namnet ”Norala Kungsgård”. Själva templet skulle dock ha legat i annexförsamlingen Trönö.Helt på tvärs emot dessa uppfattningar går historikern Johan David Flintenberg (1762–1819), känd för sitt hyperkritiska sinnelag som på sin tid uppfattades som närmast extremt. Han förkastade helt Bromans och dennes efterföljares uppfattning att Norrala kungsgård skulle ha varit säte för en fylkeskonung. I den andra delen av sin latinska magisterdissertation (Uppsala 1785), sid. 28 f, kommenterar han (i översättning):
»Först att undersökas är den by som i folkmun kallas Kungsgården, ett namn som tros syfta på ett kungligt säte. Utöver det hälsingska kungarike, som enligt Ericus Olai omfattade samtliga norrländska regioner, ska detta landskap nämligen i forna dagar ha varit uppdelat i tre kungariken, var och en med sina egna kungar; så tillstår de flesta av våra historiker så gott som enstämmigt g). Men även om man från debatten utesluter frågan om hur många delar Hälsingland förr bestått av, skulle dessa med sådana synnerligen inskränkta gränser inte ha kunnat tillåta särskilt många invånare i äldre tid. Man kan därför betvivla att varje del gått under beteckningen kungarike. Jag tror nog att en noggrannare prövning skulle röja ursprunget till dessa namn med större trovärdighet, eftersom de i medeltida handlingar kallas menigheter [communitates], vilka var och en sägs vara utrustad med eget sigill h). Efter att vi så har avfärdat denna saga bör andra skäl till byns namn undersökas. Eftersom det sannolikt är denna kungsgård som åsyftas med det Sunnarsti Höghär som i Hälsingelagens kungabalk räknas upp bland andra hemman som var tilldelade kungen och som i ett dokument från 1343 kallas Södra Högen i), tror jag inte att vi behöver några ytterligare bevis: det råder inget tvivel om att denna by tillhört kronan och av detta fått sitt namn k).»
Lantmätaren och historieskrivaren Per Henrik Widmark (1800–1861) dröjer sig dock ännu omkring 1860 kvar vid den äldre uppfattningen att det funnits fylkeskungar i Hälsingland, vilka lytt under sveakungens välde. Widmark utgår från att de norrländska kungsgårdarna – och bland dem nämner han Norrala kungsgård – hade anlagts i samband med landsdelens tidigaste befolkande för att vara till kungens tjänst och offrens underhåll. Kanske hade de också fungerat som säten för landets hövdingar och styresmän, fortfarande enligt Widmark. Till de äldre föreställningarna hör också en odaterad, göticistiskt inspirerad skrift från 2000-talets första år författad av Göran Malm, Bollnäs. Han förfäktar bland annat att Norrala kungsgård grundats av Odens sonson Yngve Frej av Ynglingaätten, och han benämner sagans Ragnar Lodbrok som ”Norrala-kungen”.
Norralaprosten Anders Forsslöf nedtecknade senast 1784 en lokal tradition om Norrala kungsgård:
”Det voro tvänne bröder, den ene bodde på en gård i Ringa by, och den andra på ett Hemman näst västan före [dvs. det hemman som sedermera blev Norrala kungsgård], om dess Gårds namn vet ingen. På Skogen söder om desse gårdar äro belägne tvenne Sjöar, af hvilka den östre nu kallas Ringa Sjöen, och den væstra Kungsgårds Sjön. Den brodren som bodde i Ringa, hade sitt fiske i dess Sjö, och den andra rådde om Kungsgårds-Sjön och dertill med halfva Ringa Sjön, af den delen som är vid væstra Landet. Emellan dessa Sjöar rinner en bæck Væsterut, som sæges den tiden om Våren varit besynnerligen mycket fiskrik. Öfver samma bæck går Landsvægen med bro, under hvilken de lagt sina Mjärdar, och fått ymnigt fiske. När den som i Væstergården bodde, begynte afundas med sin bror i Ringa, at han fiskade i samma bæck, förtröt han det så hårdt, at han lade sig vid bæcken i försåt för honom och med en pil skjöt honom ihjæl, när han om morgonen kom at se efter sin fiske-vohn. Til et monument af et sådant dråp der skedde, ligger straxt norr om samma bäcke-bro, vid pass ½ stenskaft, en liten blå häll af pipsten i qvadrat, nedergrafven midt i Landsvægen jämt med jorden, hvaruti är uthuggit detta märket: [Därunder är ett armborst inritat.] När brödermördaren [!] för sin missgärning blef fastagen, värkade han sig lös, och kom till rymnings öfver åt Norr. Blef derföre hans Gård med dess Jord och Ägor Konungenom tillhörig
Som historisk källa har legenden knappast något värde. Den har väl närmast kommit till för att förklara förekomsten av en kungsgård i socknen och det faktum att Kungsgården ännu 1692 hade gemensamt fiskevatten med Ringa by. Skulle den återgå på en historisk händelse pekar den snarast på att kungsgården inte tillkommit före 1300-talet, med tanke på att kronan innan dess knappast hade det reella bemyndigandet att konfiskera gods i Hälsingland. Rent geografiskt låg kungsgården omkring 400 meter väster om den övriga och ännu på 1690-talet täta bebyggelsen i byn Ringa, vilket är en stark indikation på att den inte ursprungligen varit en del av denna by.
Under 1300-talets första hälft lydde den norrländska administrationen under Uppsala öd i dess system av de norrländska husabyarna, som nämnts ovan. Försvarsplikt rådde och försvaret låg under allmogeledning. Samtidigt skedde gradvis ett omfattande systemskifte, som resulterade i en indelning av Stor-Hälsingland i slottslän, en regelrätt skatteplikt gentemot kronan samt ett tungt frälsekavalleri. Norrala kungsgårds funktion bör ha ändrats i takt med att den svenska statsmakten steg för steg kunde stärka sitt inflytande över Hälsingland och övriga Norrland. Vid 1300-talets mitt hade kronan Norrland i ett säkert grepp och de gamla, sinsemellan mer eller mindre oberoende landen eller tredingarna var ersatta av prosterier (kontrakt). Från att ha varit kronans tentakel ut mot de självständiga norrländska trakterna och en del av kronans tributsystem blev kungsgården som husaby i landet Alir ett centrum för organiserad skatteuppbörd för vilken fogden i Hälsinglands södra prosteri ansvarade. Vid husabyn mottog länsmannen kungens brev och skickade ut budkavlar, enligt det ovan citerade utdraget ur Hälsingelagen. Formuleringen antyder att länsmannen förutsattes vara bosatt på kungsgården. Säkert är att de gamla husabyarna även framgent var naturliga platser för tingen – tingsförhandlingar kan i bevarade källor kopplas till de hälsingska kungsgårdarna i flera fall.Det ovannämnda brevet med årtalet 1343 talar om att ett allmänt ting hållits vid Södra Högen, dvs. Norrala kungsgård. Sannolikt var det också just vid kungsgården som ett gemensamt ting för de norrländska kustlandskapen hölls i Norrala (jn placitacione Nøralom, ”på tinget i Norrala”) något av åren 1371–1373. Representanter för hela menigheten i Hälsingland, Medelpad och Ångermanland var då samlade vid detta ting för att begära av Albrekt av Mecklenburg att få behålla de lagar, rättigheter, bestämmelser och sedvänjor som man tidigare haft och att kungen inte skulle byta ut fogdarna och befallningshavarna i dessa områden. Man anhöll dessutom om förskoning från pålagor och om att de själva skulle få välja (under-)lagmän i enlighet med sina gamla lagar.Kungsgårdarna i Högs och Jättendals socknar i norra Hälsingland fungerade som stödjepunkter och centra för kronans uppbörd i landskapet sannolikt fram till ca 1395, då fästet Faxeholm byggdes av vitalianerna i Söderhamnsfjärden, ungefär en mil söder om Norrala kungsgård. De förutnämnda kungsgårdarna såldes redan 1454 av kung Karl Knutsson i strid mot lagen. Norrala kungsgård förblev emellertid i kronans ägo. Dess funktion måste ha påverkats dels av vitalianernas närvaro och reella makt över Hälsingland, dels av efterföljande länsinnehavare intill dess Faxeholm brändes ner av hälsingarna 1434. Rollen som kameralt förvaltningscentrum och uppbördscentral har sannolikt helt eller delvis övertagits under denna tid av Faxeholm, medan kungsgården rimligen behållit sin uppgift som lokal tingsplats för Norrala-Trönö pastorat. Efter Faxeholms nedbrännande återtog Norrala kungsgården sin tidigare funktion, men snart nog i egenskap av den enda kvarvarande kungsgården i Hälsingland med hela landskapet som förvaltningsområde. Ett motsvarande skifte kan beläggas med kungsgården i Bjärtrå socken i Ångermanland. Där övertogs kungsgårdens roll av vitalianernas fäste Styresholm i Torsåkers socken i samma landskap. En medeltidsarkeologisk granskning av fästet vid kungsgården (Hälsingelagens Kutby) i Bjärtrå har visat att kungsgårdsfunktionen flyttades tillbaka till kungsgården i Bjärtrå omkring sekelskiftet 1400 efter vitalianernas mellanspel på Styresholm.Vid medeltidens slut ingick Hälsingland i praktiken i den ”federation” av närmast självständiga landskap som då utgjorde riket. De avgörande politiska besluten fattades inom lokalsamhället, åtminstone för Norralas del närmast på tingsplatsen invid den kungsgård som antagit tingshögens namn, att döma av de få bevarade beläggen. Hur befolkningen betraktat kungsgården, en påtaglig representation för en avlägsen kungamakts maktanspråk och skattekrav, framgår inte.
Norrala kungsgård omnämns i samband med att det omfattande befrielsekriget riktat mot den danske unionskungen Kristian II år 1521 vilket drogs igång under ledning av den unge frälsemannen Gustav Eriksson (Vasa). Han hade kallat hälsingarna till möte vid denna kungsgård i syfte att försäkra sig om hälsingarnas stöd och på så sätt säkra den vänstra flanken inför det stundande huvudangreppet. Tredjedag påsk 1521 ankom följet till Norrala kungsgård där Gustav Eriksson höll ett tal inför de sammankallade hälsingarna. Hälsingarna ställde sig dock inledningsvis avvaktande och först något senare anslöt man sig till Gustav Erikssons trupper. Gustavs egen historieskrivare Peder Swart berättar om denna händelse:
”Her Götstaff drog så sielff till Helsingeland som förberördt är och thet skedde tridie dagh Påscha, och togh med sigh 130 karla wähl vtröstade, och vti godt blanckt harnesk, för hwilke han satte Lasse Olson till höffuitzman. När han war kommen till Konungzgården j Nörrale, stämbde han tijtt the yppersta öffuer hela landet, talandes them till om samme werff han tilförenne scriffuit hade, sporde om the wille söndra sigh slätt iffro Dalarne och bergzlagen, eller wille the wara en man med them som theres fäder och foräldra altijdh tilförenne och aff ålder warit haffue. Men Helsinganar (– effter thet syntes them omöieligit han wille företaga –) sade sigh icke kunna någen ändeligh swar ther vppo giffue, vtan både att han wille än nu thenna reson haffue them ther medh förskonade. Theris mening war, att the wille lura så länge the kunde få höra först hwadh lagh thet wille taga medh Dalekarenar. Drogh så Her Götstaff iffrå Helsingeland och ått bergzlagen igen.”
Den hövitsman för krigsfolket som nämns i Peder Swarts skildring, Lasse Olsson, och som i krönikan framstår som frihetskrigets store hjälte, kom trettiofem år senare att köpa Norrala kungsgård av kung Gustav; se nedan.
Att Norrala kungsgård som den enda kvarvarande kungsgården i Hälsingland fortfarande använts av hälsingefogden i dennes ämbetsutövande i landskapet under 1500-talets första hälft indikeras av ett intyg, som fogden i Hälsingland Olof Mårtensson utfärdat den 26 januari 1531 ”oppå Konungz ga<r>den”.
En minnesskylt uppsatt av Norrlands artilleriregemente vid Vasamonumentet uppger att Gustav III på 1540-talet anlagt ett faktori i Kungsgården och utnämnt en arklimästare för detta. Detta faktori anges ha varit ”början till Norrlands artilleri som blev regemente 1898”. Några belägg för uppgifterna har inte anförts. Däremot omtalas i domboken 1644 att ett nytt borrhus, dvs. en byggnad för borrning av eldvapen, höll på att byggas vid Norralaån i Kungsgården (nedan). Formuleringen tyder på att det funnits ett borrhus där tidigare. År 1633 anges Jakob Olsson på Kungsgården vara pipslagare under Söderhamns gevärsfaktori (nedan), en verksamhet som han väl bedrivit i ett sådant borrhus.
Den 15 juni 1556 bytte den norrländske ståthållaren Lasse Olsson och dennes hustru till sig Norrala kungsgård av kronan, som i vederlag fick makarnas jordegendomar i Umeå. Denne Lasse Olsson, samme person som varit Gustav Erikssons hövitsman vid besöket på Norrala kungsgård 1521, hade efter Gustav Erikssons val till kung tjänat som dennes fogde och underlagman i de norrländska landskapen och i Österbotten. Han hade åren 1550–1554 också varit fogde i Hälsingland. Lasse Olsson tycks ha haft särskild koppling till Norrala: sonen Mårten Larsson (sedermera själv fogde i Hälsingland 1577–1580) bosatte sig tidigt och permanent på det mycket stora, före detta frälsehemmanet Svartvik i Norrala; Lasse Olsson köpte 1551 jord i Kolsta i Norrala, antagligen för att läggas samman med det rätt närliggande Svartvikshemmanet; svärsonen Anders Sigfridsson (Rålamb) var son till en storbonde i Norrala. Norrala kungsgård bör därför ha varit en central punkt i hans ämbetsutövande som fogde. Lasse Olsson, som vid denna tid i praktiken fungerade som högste militärbefälhavare över Norrland och som då bör ha varit något över 60 år gammal, tycks ha planerat att bosätta sig i Norrala. Kungen ryggade emellertid ensidigt bytet den 15 september samma år och behöll såväl Norrala kungsgård som godsen i Umeå. Han avsåg att använda jordegendomarna i Umeå och Norrala kungsgård som avelsgårdar för kronan, storgods ägda av kronan vilka skulle bidra till försvarets försörjning i de då oroliga tiderna. Lasse Olsson slog sig i stället ner hos sonen Mårten Larsson i Svartvik, där han var bosatt från åtminstone september 1556 till januari 1562, då han kallades att ingå i Erik XIV:s konungsnämnd, den höga nämnden.
Lasse Olssons svärson Anders Sigfridsson (1527–1581), son till storbonden Sigfrid Andersson i Närby i Norrala, gjorde tidigt karriär i kronans tjänst. Han nämns tidigast 1550, då han var ”hovman” (dvs. tjänare) under Lasse Olsson, en tjänst som måste ha inneburit en hel del arbete på Norrala kungsgård. Han efterträdde 1555 Lasse Olsson som fogde i Hälsingland och utsågs 1558 till fogde på Stockholms slott. Där kom han att sälla sig till kretsen kring Erik XIV:s sekreterare, den fruktade Jöran Persson. Anders Sigfridsson var också tidvis engagerad i konungsnämnden, där svärfadern även ingick, och han var åren 1563–1568 lagman över hela Norrland. Anders Sigfridsson lade sig till med ett adligt vapen och lät skriva sig till sätesgård, först till Närby i Norrala och därefter till Bro (Brogård) i Uppland; från honom härstammade den adliga och den friherrliga ätten Rålamb. Anders Sigfridsson bedrev en mycket omfattande handel med jord och hemman och denna handel inbegrep också flera gårdar i Norrala. Den 8 april 1560 bytte han till sig Norrala kungsgård av kronan.Anders Sigfridsson förlänades den 23 februari 1561 den lösa egendom och boskap som funnits på kungsgården och som specificerades i den inventarieförteckning som upprättats i samband med köpet 1560. Förteckningen ger en unik bild av lösöret på en kungsgård under 1500-talet.Vid köpet ändrades hemmanets kamerala natur från att ha varit kronojord till skattejord. (Att Anders Sigfridsson inte tilläts ha kungsgårdshemmanet som frälsegods beror på att Vasakungarna medvetet agerade för att hålla Norrland fritt från skattebefriad frälsejord.) Norrala kungsgård började därefter införas i skattelängderna för Norrala socken som det sista hemmanet under den intilliggande byn Ringa. Hemmanet separerades sedan från Ringa i redovisningen och benämns första gången i en skattelängd från 1579 som ”Kongxgården”. I en redogörelse för ett par muntliga traditioner i Norrala har historikern Johan David Flintenberg (1762–1819) i sina samlingar om Hälsingland fört in följande berättelse rörande Anders Sigfridsson och Kungsgården:
”Olof Knutson en bonde här i Norrala och Nærby [nr 3] om 78 åhr, berättar, at uti hans Fader-moders Moderfaders tid bodde en man på Närby som het Anders Siffridson, eljest Bro-Anders kallad. Han var en förslagen och drifvande man, som hade godt förstånd uti ett som annat, hvilken fick en Adelsfru till hustru och Köpte sig sedan till Adelskap. Ägandes han icke allenast Nærby, utan och Kungsgården (huru han den fått är obekant), Kålsta, Sund och Hamre. Hvad ämbete han haft vet ingen att sæga; utan han Kallades en Regerande Herre. Han hade i sitt hushåll på Nærby 20 tjenstehjon. Men nær Skarp- eller Diger-döden gick, utdödde alt folket i Norrala så, at i hela Socken intet flera funnos än 3 hjonelag öfverblefne. Afgick ock med Döden benæmde Anders Siffridson och hans hustru, jæmwel hans tjenstefolk, undantagandes hans Sjähl-Karl [dvs. sälfiskare], som rodde om hösten i Sjæhlfiske uti Mjusen [en fäbod under Närby]; då den tiden hafsvatnet stod så högt, at bemälte Sjæhlkarl hade sin stuga på backen, straxt nedan för Fæbo-vallen nu är; samt en Finndräng, som Skötte Boskapen.”
”Denne Anders Siffridson har i Kungs-gården straxt nedre på Änget vid Væster-grinden, som vetter åt præst-qvarnen; låtit berida sina hæstar, så at derefter ännu synes i Jorden effter hæstarnes kringlopp denna figur: [bild på en ring, med två mindre ringar anslutna, ungefär som ett stiliserad Musse-Pigg-huvud] hwar kring tvärsöfver Al.r Djupheten i jorden efter hæstarne vid pass 1 qvarter och ringens bredd till 5 d.o.”
Berättelsen verkar ursprungligen härröra från omkring år 1690. I Olof Knutssons redogörelse har en äldre tradition om medeltidens digerdöd sammanblandats med den lokala pestepidemi i Uppland, i vilken Anders Sigfridssons hustru och en dotter avled 1565.
Johan III lät den 8 februari 1583 meddela de två bönderna i Hudik och den ende bonden på Vallen i Hälsingtuna socken, att deras tre hemman skulle exproprieras av kronan och läggas under den nygrundade köpstaden Hudiksvall. Anders Sigfridssons syster Kerstin Sigfridsdotter, gift med skattebonden, landsköpmannen och herredagsmannen Per Nilsson i Vallen, och skattebonden Jakob Sigfridsson i Hudik reste båda till Stockholm och lyckades var för sig utverka bättre villkor för kronans inlösen av deras respektive hemman. Enligt kungens brev till fogden Hans Bjugg daterat den 12 april 1583 skulle Kerstin och Per Nilsson i stället ges Norrala kungsgård, som kungen alltså avsåg att ta från Anders Sigfridssons barn med löfte om att kompensera dessa senare. Turerna fortsatte emellertid och den 10 mars 1584 gavs Kerstin och Per i stället Anders Sigfridssons ansenliga hemman Stornärby (Närby nr 1), som också det togs från dennes arvingar. Bonden Jakob Sigfridsson i Hudik fick i och med kungens brev daterat Västerås den 3 november 1584 erhålla Norrala kungsgård som ersättning för sitt skattehemman i Hudik. Möjligen hade kungen ett tag tänkt sig att Norrala kungsgård skulle tillgodose både Kerstin Sigfridsdotter och Jakob Sigfridsson. Det är inte känt om Jakob var befryndad med Anders Sigfridsson och Kerstin Sigfridsdotter. Jakob Sigfridsson hade varit bonde i Hudik redan 1573.
Norralaprosten Anders Forsslöf nämner Jakob Sigfridsson i sin redogörelse från omkring 1784 för Kungsgårdens äldre historia:
”Denne Jacob Siffridson hade med sin hustru 2.ne döttrar, den ene het Sigrid och blef gift på Kungsgården, hafvandes sin man från Söderala och Sigstad by [dvs. Siggesta], vid namn Olof Jonson, den andre dottren gaf sig at blifva en Nunna i Vadstena Kloster, som sedan kom till Dantsig och blef der död. Bemälte Olof Jonson hade ibland andre barn, en son benæmd Jacob Olofson, hvilken fått till hustru sid. Kyrkoherden i Hambrunge H.r Lars Emporagris dotter Margareta, hvars första son var Lars Norelius.”
Jakob Sigfridssons dottersons son, kyrkoherden i Norrala pastorat Laurentius Jacobi Norelius (1632–1707), anger själv i en odaterad skrivelse, att den Jakob Sigfridsson som 1584 fått Kungsgården i utbyte mot sitt hemman i Hudik var hans farmors far. Skrivelsen författades troligen på 1690-talet i samband med de rannsakningar över donerade gods som skedde under reduktionen. På aktstycket har någon skrivit till släktledningen: ”Jacob Sigfridson – dottren gift med Olof Larson – desz Son Jacob Olofson – Laurentius Jacobi Norelius”. Med undantag av att Jakob Sigfridssons måg hette Olof Jonsson är släktledningen korrekt.
Jakob Sigfridsson skrivs som bonde på Kungsgården i skattelängderna 1584–1586. Åren 1587–1595 förestås hemmanet av en Erik Persson, som kanske var landbo. Från och med 1596 skrivs Jakobs måg Olof Jonsson på Kungsgården. ”Oluff ionsson i Kongzgårde” uppges 1597 vara knekt med frihet från utskylder för sitt hemman. Han var en kort tid, 1614, länsman i Norrala pastorat. Han levde ännu 1630, då han nämns bland gamla och förlamade. Prosten Anders Forsslöfs uppgift om att Jakob Sigfridsson skulle ha haft en dotter som blivit katolsk nunna bekräftas av längden över enskilda besvär vid herredagen (riksdagen) 1612: ”Oluf Jonsson i gamble konungsgården i Norala begärer underdånligen af K. M:t, at honom måtte blifwa efterlåtit at igenlöösa sijn hustrus systers deel i hemmanet, hwilken deel blef wederkändz under Cronan, sedan hoon drogh af landet, ifrån Wadstena clöster och til ett clöster i Dantzik; begärer ödmiukeligen, at han måtte få thet beholla och göra skatt och skuld deraf.” Bakgrunden till detta är att enligt Norrköpings beslut 1604 skulle gods tillhörigt personer som avfallit till papismen förverkas och tillfalla kronan.Hemmanet är i jordeboken 1623 skattlagt till 16 öresland, vilket innebär att det motsvarade ett kameralt fullgärdeshemman eller mantal och dessutom att det var ett av de större hemmanen i socknen. Att familjen var relativt välbärgad framgår av att man på 1620-talet hade en av de större kreatursbesättningarna i socknen.Olof Jonssons son Jakob Olsson övertog hemmanet omkring 1628 och var liksom fadern länsman i pastoratet. Han anges av sonen Lars Norelius ha begravts den 12 juli 1660. Jakob Olsson i Kungsgården hade ett eget sigill med initialerna I O ovanför en sköld som innehöll ett bomärke. Han anges 1630 vara ”Pijpeslaghare” under Söderhamns gevärsfaktori och har antagligen använt ett borrhus vid Norralaån vid Kungsgården för detta värv. Han anklagades 1644 för att ha drivit på allmogen för hårt vid byggandet av det nya borrhuset, då en av arbetarna omkommit. Hans änka Margareta Larsdotter levde ännu 1680 då hon beskrev sig själv som ”en gammal gumma om mina 70. åhr, som nu här effter i min höga ålder mehr och mehr Skiötzel behöfr för kraffternes aftagande”. Uppgiften att hon skulle ha varit kyrkoherdedotter från Hamrånge socken i Gästrikland bestyrks åtminstone vad själva härkomstorten beträffar av en inlaga till Svea hovrätt den 6 november 1682. Där anges Jakob Olssons ej namngivna änka i Kungsgården vara gift till Kungsgården från just Hamrånge i Gästrikland.Den äldre sonen, Lars (den ovannämnde Laurentius Jacobi Norelius), sattes att läsa till präst. Redan som komminister i Gävle har han tagit tillnamnet Norelius efter namnet på hemsocknen. Kungsgårdshemmanet övertogs av den yngre sonen Jakob Jakobsson. Denne var 1673 såväl postbonde som gästgivare och länsman. Länsman Jakob Jakobsson avled omkring 1675. 1679 är hans änka Brita Andersdotter omgift med en Johan Olsson, som då skrivs för hemmanet. Den 6 november 1682 skriver herr Lars Norelius om Kungsgården att Johan Olsson, som nu besitter hemmanet, är ”til des förestående heel odugelig (…) och för den orsaak skull i wåhr det affträda måste.” 1684 rymde emellertid Johan Olsson i Kungsgården – han tituleras då f.d. länsman – från hus och hem med en bonddotter från Nygården.Jakob Jakobssons äldre bror, herr Lars, var vid denna tid kyrkoherde i Norrala. 1680 begärde han att få inlösa hela hemmanet Kungsgården med hänvisning till sin arvsrätt och att han löst in andra familjemedlemmars arvsandelar i hemmanet. En flerårig process inleddes med svågern och länsmannen Lars Persson Schiarling i Bollnäs socken som motpart; denne var målsman för Jakob Jakobssons omyndiga barn. Lars Persson Schiarlings argumentation gick bland annat ut på att länsmansämbetet i socknen vid denna tid blivit så sammankopplat med Kungsgården att hemmanet inte kunde ägas av en präst. Enligt hovrättens domslut 1683 skulle hemmanet dock delas lika mellan kyrkoherden och Jakob Jakobssons omyndiga barn. Delningen verkställdes den 24–26 september 1683. En karta över de två hemmanens ägor finns bevarad från 1692, där det framgår att herr Lars Norelius byggt sin egen gård, tydligen trebyggd, öster om men nästan liggande intill fädernehemmanet. Något eller några av husen på gården hade troligen hämtats från det ursprungliga hemmanet. Lars Norelius hemman fick i början av 1700-talet jordeboksnummer 1, medan den andra delen med de ursprungliga byggnaderna fick nummer 2.
Lars Jakobsson Norelius uppges ha varit en av de få präster i Hälsingland som aktivt motarbetade trolldomshysterin och de omfattande häxprocesserna i landskapet åren 1673–1674, detta trots att hans chef, prosten i Alfta Petrus Nerbelius och dennes bror, underlagmannen Erik Nerbelius i Norrala (”Hälsinglands svar på inkvisitionens Torquemada”), var de drivande i rannsakandet och fängslandet av trolldomsanklagade runt om i Hälsingland. Hudiksvallsprosten Olof Broman (d. 1750) skriver om Lars Norelius och det övriga hälsingeprästerskapets del i trolldomsrannsakningarna:
”Presterne the fleste, höllo med them [dvs. de som drev häxprocesserna], undantagande min Moderfader kyrkoherden i Rogstad och Ilsbo, H. Olof Albogius, och än mera Kyrkoherden i Norala och Tröno S[ockna]r H. E: [ska vara: L:] Norelius; hwilken upwisade mig en bundt med Mss.r [dvs. manuskript] af sådant farligit äfwentyr; Men som iag tå i Sochnen hos thenna mycket berömda Fadern, hade mit giöromål, at aftaga [dvs. rita av] kyrkorna, och theras märkwärdigheter här i landet, så kom iag intet at begiära sådant få til låna; Jag sökte med fljt, efter hans död, thet se få; men inge af hans Söner, ehuru wäl the Prester wore, hade någon kundskap ther om.”
Broman tillägger på annat ställe om Lars Norelius: ”En mycket priswärd Man, jämwäl ther af, at han [war] en ibland the bästa, som stridde emot tå illa warande Trulldomswäsende här i landet.” Lars Norelius motstånd var kanske betingat av att han fram till 1673 – det år som han tillträdde Norrala pastorat samtidigt som hysterin nådde sin kulmen – hade varit komminister i Gävle under kyrkoherden Petrus Fontelius. Denne gjorde sig känd som en mycket skarp kritiker mot det rådande trolldomsväsendet och hans egen hustru blev anklagad för trolldom som följd. Om den stora trolldomsrannsakningen i Norrala och de inblandade, se Hälsingerunor 2009.
Lars Norelius hustru Kristina Gestrinia var dotter till den föregående kyrkoherden i pastoratet, Samuel Gestrinius. Efter makens död bodde hon åtminstone tidvis på gården i Kungsgården. Hon levde ännu 1740 i Norrala och uppgavs då vara 94 år gammal. Följande uppgifter är hämtade från kyrkböckerna för Norrala, om inget annat anges:Dottern Kristina Larsdotter Norelia gifte sig den 1 januari 1693 med Johan Lindbom, arrendator på Långvinds bruk i Enångers socken; han uppges vara född 1656 i Lindesbergs socken i Västmanland. De var bosatta på Kungsgårdshemmanet, där Johan Lindbom avled med inspektors titel den 26 maj 1745. Dottern Kristina Margareta Lindbom (d. 1749) och hennes make, fänriken Carl David Engelbrecht (1705–1780), övertog hemmanet. Carl David Engelbrecht var av namnet att döma kanske av tysk härkomst. Han är tidigast belagd 1733 i Mo socken i Hälsingland. Systern Anna Brita Lindbom (1713–1789) gifte sig med trädgårdsmästaren Lars Nordenlöf/Nordlöf (ca 1714–1784) och paret bosatte sig sedan på mark tillhörig hennes fädernehemman. 1795 anges hemmanet bestå av två delar: nr 1, som brukades av en landbonde, och nr sub 1, som förestods av Lars Andersson Enqvist (1756–1819, bördig från Enångers socken). Lars var gift med Sara Brita Engelbrecht, fänrik Engelbrechts och Kristina Margareta Lindboms dotter. En annan av deras döttrar, Anna Dorotea Engelbrecht, gifte sig med korpralen Lars Bröms (1729–1806, bördig från Vik i Järvsö socken), som blev bonde på nr 1, liksom senare parets son och sonson.
Efter klyvningen av Kungsgården 1683 kom Kungsgården nr 2, där den ursprungliga kungsgården sannolikt legat, att tas över av Jakob Jakobssons son Lars Jakobsson (f. ca 1667, d. 1697). Lars Jakobsson gifte sig med Ablun Jönsdotter, skattebondedotter från Edvik nr 2 i samma socken. (Hennes morfars morfars far var den ovannämnde Lasse Olsson och dennes hustru Anna, vilka 1556 hade köpt Kungsgården av kronan.) Deras dotter Brita Larsdotter (1686–1729) gifte sig med Hans Hansson (f. ca 1680, d. 1733) från annexförsamlingen Trönö, vilken blev bonde på hemmanet. Deras son Lars Hansson (1713–1775) övertog gården och återupptog den gästgivarrörelse som hans morfars far Jakob Jakobsson bedrivit i Kungsgården. Från Lars Hansson härstammar släkten Norell från Norrala. Sonen Hans Larsson Norell (1734–1798) var bonde och gästgivare på hemmanet och dessutom sockenskrivare. Familjen tillhörde vid denna tid det översta sociala skiktet i socknen. Barnen fick god utbildning och sonen Sven Norell (1769–1844) blev kyrkoherde och prost i Norrala. En annan son, Hans Norell (1771–1823) blev handelsbokhållare och likaså gästgivare på Kungsgården nr 2. Generationen därefter sker en del utbrytningar av små ägor ur hemmanet. Flera av dem ägs vid 1800-talets slut av medlemmar av släkten Norell. Hans Norells dotter Katarina Andrietta Norell (1816–1884) gifte sig med den Norralafödde Jakob Forssell (1810–1881) och de övertog Kungsgården nr 2. Jakob Forssell var klockare, skollärare och sockenskrivare. Gästgiveriverksamheten bedrevs på hemmanet till 1800-talets mitt.
Gården och Vasamonumentet finns avtecknad i den ovannämnde Carl Edvard Bladhs bok Minnen från Finska kriget, åren 1808–1809. Den noggrant utförda teckningen gjordes av den unge Bladh under en vistelse på gästgivargården i Kungsgården under sex dagar i januari 1809. Gästgiveriet förestods vid den tiden av Hans Norell och hans hustru Brita Lona Hillberg. Bladh uttrycker det som att det var en oas i öknen:
”Jag ämnar icke trötta läsarens uppmärksamhet med en lång beskrifning öfver denna besvärliga färd åt norden. Vintern var utomordentligt kall, så att man i Skellefteå kunde hamra kvicksilvret. I anseende till de beständigt igensnöade vägarne, de täta kronotransporterne och våra tunga lass, gick resan ovanligt långsamt. Genom ständigt besökande kurirer och militärer voro gästgifvaregårdarne utblottade på lifsmedel, och under hela vägen kunde vi icke erhålla rena sängkläder, undantagande på
Arrendatorn däraf var tillika gästgifvare; hans namn var Norell och hans hustru utmärkt kunnig i matlagning, så att man här kunde erhålla den bäst anrättade måltid. Huset var förmöget och öfverallt röjdes välstånd. Rummen voro varma och sängarne snygga, hvilket allt, i motsatts mot de besvärligheter vi hittills uthärdat, gjorde, att denna snygga gästgifvaregård förekom oss såsom en oas uti öknen. Tvungne att invänta våra efterlemnade lass passerade vi här sex angenäma dagar.
Enligt en i orten gängse fornsägen skall denna gård varit säte för en af de Fylkiskonungar, som genom Ingiald Illrådas stämplingar blefvo bringade om lifvet. På en kulle straxt utanför gården står ett monument, som gör stället ännu mera märkvärdigt. Detta monument är nämligen upprest på den plats, därifrån Gustaf Wasa år 1521 tilltalade Helsinglands allmoge, samt uppmanade den att gripa till vapen emot danskarne för att befria fäderneslandet från främmande inkräktares förtryck.
Stället gjorde på mig ett lifligt och varaktigt intryck, emedan jag i de närvarande förhållanden tyckte mig finna en likhet i Sveriges bedröfliga öde 1521 och Finlands 1809. Nu, likasom då offrade fäderneslandets söner för dess räddning lif och gods; men det var ej mer någon Gustaf Eriksson, som stod i spetsen för frihetskampen. Medföljande litografi är gjord efter den teckning af detta monument som jag på några stunder utkastade.”
Genom utbrytning av fastigheter under 1800- och 1900-talet bildades egna ”underområden” i Kungsgården, bland dem Nyland, Skoga, Långbacken och Brortorp. 1584 hade Kungsgården bestått av ett enda hemman som brukats av en enda familj och antalet medlemmar i hushållet var antagligen inte fler än ett halvt dussin, om man ska döma efter ett statistiskt medeltal. 1910 bodde i Kungsgården 77 personer fördelade på 28 hushåll och åtta fastigheter.Den rika tillgången på vattenkraft genom Norralaån som rinner genom Kungsgården – vattnet faller omkring fjorton meter på en sträcka av trehundra meter – ledde till att man utnyttjade vattnet för en mängd olika verksamheter: linskäktar, skvaltkvarnar, smedjor, såganläggningar med flera. Kvar finns tre vattenkraftberoende anläggningar i Kungsgården: ett kraftverk i ett f.d. sågverk, Norins smedja med en vattendriven hammare och Hillmans kvarn. Man känner till belägg för ett trettiotal vattendrivna verk från 1500-talet och framåt.Det centrala läget vid landsvägen som förband Norrland med södra Sverige och gästgiverirörelserna innebar också att Kungsgården från 1800-talets andra del alltmer kom att bli socknens centrum. Flera av bygdens mer inflytelserika personligheter och inflyttade ämbetsmän var kortare eller längre tid bosatta i just Kungsgården. Lokalhistorikern Sigvard Bodin i Snarböle, Norrala, har sammanfattat utvecklingen under 1800- och 1900-talen: ”Kungsgårdens centrala läge medförde etablering av lanthandlare, konsumtionsförening [se nedan], kaféer garveri, trävarurörelse, bageri och bryggeri. Hit förlades poststation, telefonväxel, skolor,, brandstation, järnvägsstation och ålderdomshem. I dag har Norrala Missions-församling verksamhet i eget missionshus. Norrala Hembygdsförening äger och driver Norins smedja, ett åttkantigt spruthus med hästdragen manuell brandspruta och Hillmans kvarn.”Kungsgården har sedan 1900-talets andra hälft ofta använts som generell beteckning för området vid den stora vägkorsningen och Norralaån, d.v.s. inbegripet viss jord som formellt tillhör de närliggande byarna Fors och Svarven.
Till minnet av frälsemannen Gustav Erikssons (Vasa) försök att övertala de ditkallade hälsingarna att ansluta sig på hans sida i ”frihetskriget” mot den danske unionskungen 1521 restes på 1700-talet en minnessten på den plats i Kungsgården han skulle ha talat till allmogen, det ovannämnda Vasamonumentet. En beskrivning av monumentet från omkring 1784 lyder:
”Denna Socken förvarar ock en sällsynt Minnesvård efter Kon. Gust. I.s outtrötteliga nit at fria Sverige från de missöden, hvari en utlänsk regering kastat det. Det var just här som Kon. år 1521 tredjedag påsk upmuntrade Helsingarne at gripa til vapen emot de Danska, och det bör tjena til heder för Hels. den beredvillighet han fant hos dem at krossa Danska öfver väldet och försvara friheten. Til et beständigt minne af denna händelse uprestes d. 29 Sept. år 1774 [ska vara: 1773] af et Sälskap i Gefle pro Amico kallat, på backen vid Kungsgården en vacker Sten med denna Inscription:
Här Manade Gustaf. I. År 1521. Samlade Helsingar Til Rikets Räddning Frihets Hjelten til Ära Under Ätlingen Gustaf III. Regering År 1773. Af Sälskapet Pro Amico
Detta Minnesmärke består af en Sten i pyramidalisk Skepnad af 14 qv. högd och 13 qv. bredd vid Basen, och ungefärligen 30 Sk. tyngd, tuomfoten och huggen Sandsten.
Norrala var under 1700- och 1800-talen en av huvudorterna i de väckelserörelser som drog fram i Norrland. Enligt en uppgift från 1840 hade socknen då upplevt en följd av väckelser: 1765, 1780, 1817 – då väckelsen fick en oväntat stor omfattning – och senast 1834. Resultatet av dessa väckelser sades visa sig i läsarnas höga moralnormer och trogna kyrkobesökande.Förgrundsgestalterna i den vittomfattande läsarväckelsen i Norrala under 1800-talet var till sin död sockensmeden Per Norin (1806–1873) i Kungsgården (nedan) och dennes äldre bror, kyrkobyggaren och kyrkorestauratören Jakob Norin (1795–1864) i Kungsgården. Jakob Norin höll väckelsesamlingar i samband med kyrkobyggena på olika orter i Norrland; han uppges också vara upphovet till läsarväckelsen i Gävle 1830. Per Norin grundade tidigt en söndagsskola, som han bedrev i sin ”barstuga” i smedsgården i Kungsgården. Per Norin uppges för övrigt ha förhindrat att profeten Erik Jansson från Biskopskulla fick några egentliga efterföljare i Norrala, till skillnad från bland annat grannsocknen Söderala, där ett större antal personer emigrerade till Nordamerika för att grunda Erik-jansarkolonin Bishop Hill.En annan person som fick stor inverkan på väckelsen var komministern i Norrala-Trönö pastorat, Anders Norell (1801–1853), född i Kungsgården nr 2 som son till gästgivarparet Hans Norell och Brita Lona Hillberg. Anders Norell var läsare redan som gymnasist. Som komminister höll han missionsböner första måndagen i varje månad. På lördagskvällarna var församlingen i Trönö inbjuden till allmän bön i prästgården. De flesta torsdagskvällar höll han bibelförklaringar i byarna. Han agiterade kraftigt för nykterhet och var en flitigt anlitad predikant i Hälsingland. Han införde läsning i bibliska historien i skolundervisningen och bibeln som innanläsningsbok i nattvardsskolan och vid husförhören. Såväl han som hans bror, prosten Sven Norell (1769–1844) i Norrala, var uttalat välvilligt inställda till läseriet, till skillnad från många andra av prästerna i landskapet.Den kraftiga väckelsen i Norrala uppmärksammades 1837 i den franska tidskriften Les Archives du Christianisme. I en artikel i The Christian Parlor Magazine 1844 beskriver den amerikanske presbyterianen teol. dr Robert Baird den resa han genomfört i Norrland tillsammans med den skotske metodistpastorn George Scott, som då verkade som missionär i Stockholm, och pastor Peter Wieselgren. Syftet med färden var att hålla bibliska möten och nykterhetsmöten. Baird beskriver Norrala socken som en svensk Edens lustgård och skildrar därför den stora sammankomsten i Kungsgården särskilt ingående (här återgivet i översättning):
”Färden förde oss till de trakter som är de mest berömda för sin förekomst av ’läsare’ och deras lyckosamma inflytande. En av dessa är Norrala socken. Denna socken kan med all rätt betecknas som den svenska Edens lustgård. I ingen annan i hela kungadömet finns där ett sådant lyckosamt och så vittutbrett kristet inflytande. Två tredjedelar av befolkningen över sexton års ålder sägs från högst trovärdigt håll visa goda bevis på fromhet.”
Baird kommenterar sedan hur deras fromhet visar sig både i en vårdad och passande klädsel och i deras välvilliga ansiktsuttryck och framhåller den stora skillnaden mellan denna och Enångers socken, som gränsar i norr. Medan den sanna tron hade vidmaktshållits i Norrala både genom statskyrkans präster och genom läsarnas möten, betecknas Enånger som ”en av de mest icke-kristna platserna i Sverige”; där hade prästerna inte tolererat läsarnas verksamhet. Han fortsätter:
”De möten som hölls i Norrala var på flera sätt de mest intressanta bland alla dem som ägde rum under resans gång. Det första hölls på morgonen när vi var på väg upp; det andra hölls på aftonen vid vår återkomst. Det förra bevistades av ett ansenligt antal människor som samlats med mycket kort varsel och som gladde sig över att under en och en halv timme få sig skildrat väckelserna, söndagsskolorna, den inrikes missionen osv. i Amerika. Det senare var ett nykterhetsmöte och hölls på sluttningen av en grön kulle nära samhället. Solen hölls just på att stiga nedför horisonten när mötet begynte och hade sedan länge varit försvunnen innan det avslutades. Där, på samma sten på vilken Gustavus Vasa stått år 1521 och talat till allmogen i denna socken, uppmanade talarna vid detta tillfälle folket att resa sig upp mot en större fiende än den förskräcklige Kristian II och hans mäktiga danskar. Omkring stod omkring femtonhundra personer och lyssnade med andlös uppmärksamhet till herr Wieselgrens och herr Scotts kraftfulla tal. Längst fram stod Norralas allmogekvinnor, var och en med huvudet täckt av en vit näsduk, som formats till en enkel hätta. Högre upp, på kullens sluttning och omedelbart bakom talarna liksom vid var sida om dem och flera rods [en rod var en mätstång som var lite drygt 5 meter lång] bakåt, stod allmogemännen i sina bästa men enkla kläder, medan ett antal personer som inte hade kunnat få en bättre plats hade satt sig på taket till en låg byggnad, som avgränsade den vänstra delen av folkmassan. Genom alla led härskade en djup stillhet. Vid slutet reste sig den vördnadsvärde och mycket ålderstigne kyrkoherden [Sven Norell] och talade till folket med stor inlevelse. De var alla mycket rörda av ljudet av denna välkända och genomträngande röst, som de på grund av hans många krämpor inte hade tillåtits höra de senaste åren. Man frambar böner och sjöng flera vackra psalmer. Svenskarna älskar musik och de sjunger väl; och aldrig hade musik berört mig så djupt som vid detta tillfälle. Medan de vackra tonerna från tenoren steg från den täta mängden av kvinnor som stod nedanför och vilka gjorde en långsam, vaggande rörelse medan de sjöng, rullade basen ner från kullens sida ovanför oss, från den enda ändan av denna levande massa till den andra, liksom ljudet av havets vågor när de slår mot den slingrande kusten. Och det var inte förrän de sista kvardröjande strålarna från den nedåtgående solen nästan helt försvunnit från den västra horisonten som andaktsövningarna kunde avslutas. Vi skyndade sedan till posthuset, intog några förfriskningar och medan vi tog farväl av de vänner som hade följt med oss dit påbörjade vi färden till Söderala, en socken som gränsar till Norrala i söder. Men stor var vår överraskning när vi passerade Gustavus Vasas sten, dit vägen tog oss, och fann en stor samling män och kvinnor som väntade där! De omgav genast vagnen och började sjunga en av sina vackra psalmer, och de vandrade sålunda bredvid vagnen till dess vi kom till nedfärden från sluttningen av en ansenlig höjd. Här stannade vi till dess de hade avslutat sången, och sedan, bland deras ’tack’ och ’farväl’ tog vi farväl av dessa fängslande och fromma människor för, som vi antog, sista gången.”
Efter ytterligare en väckelse i bygden, 1879, bildades vid slutet av detta år Norrala Missionsförsamling. Församlingen, som inledningsvis hade 39 medlemmar, fick som sin förste föreståndare och ordförande predikanten Sven Hansson (1832–1919) i Norralabyn Styvje. Sven Hansson var för övrigt brorson till den i Hälsingland legendariske lekmannapredikanten Jon Svensson (”Himlaprinsen”) i Styvje, och han författade tillsammans med Erik Gustaf Wengelin en uppbyggelseskrift om Himlaprinsen som kom ut i hela tretton upplagor från 1883 till 1935. År 1884 byggdes det nya missionshuset, ”bönhuset”, i Kungsgården. Missionsförsamlingen fortsatte där den söndagsskoleverksamhet som inletts av Per Norin i mars 1856.
År 1943 bildades Kungsgårdens Manskör, en återupplivad version av den kör som startats i Norrala Missionsförsamling under något av 1900-talets första år och som efter att dess andre körledare, verkmästaren Anders Persson i Kungsgården, avlidit 1922 hade kommit att ligga i träda. Yngve Forslin (f. 1922) i Kungsgården startade 1942 sångargruppen ”Fyrbåken” inom missionsförsamlingen, där han var aktiv. Denna sångargrupp blev så grundstommen till Kungsgårdens Manskör, som formellt bildades 1942. Körledare och dirigent var från starten och ännu vid femtioårsjubileet 1993 Yngve Forslin. Denne har sedan 1900-talets mitt varit en framträdande kulturprofil i Norrala, som journalist på flera hälsingetidningar, som krönikör åren 1998–2011 i Söderhamns-Kuriren under signaturen Fyng och som engagerad medlem av det ideella föreningslivet i socknen.
Kungsgårdssmedjan, eller ”Norins smedja”, är den enda knip- och spikhammaranläggning i landet som är i drift och fungerande. Smedjan har stått på sin nuvarande plats sedan 1772, dit den flyttades efter att tidigare ha stått 25 alnar längre ner efter Norralaån. Den uppfördes 1758 som den tidigaste vattenhammaren i Hälsingland.
År 1829 antogs den ovannämnde, då tjugotreårige Per Norin (1806–1873) i Kungsgården som sockensmed, vilken hade blivit upplärd av den tidigare sockensmeden Nils Lindberg. Per Norins son Per Norin (II) (1844–1930) fortsatte som smed efter fadern och var verksam ända till sin död vid 86 års ålder. Dennes son Per Norin (III) (1871–1958) tog sedan vid som smed. Man tillverkade och reparerade de redskap som var mest förekommande i jordbruket men bedrev också hovslageri i mindre skala. Nathan Söderblom, sedermera ärkebiskop, var under skolåren ofta på besök i smedjan. Efter den siste Per Norins död övergick smedjan till dennes brorson Sigfrid Norin och stod därefter obrukad och förfallen. Sigfrid Norins änka Ingegerd Norin överlät 1985 smedjan till Norrala hembygdsförening, som initierade en restaurering 1985–1986. Smedjan har sedan dess varit en återkommande hållpunkt i hembygdsföreningens aktiviteter. Per Norins systerson, den ovannämnde journalisten Yngve Forslin i Kungsgården, som gått i dennes lära, har vid de tillfällen smedjan hållits öppen bland annat tillverkat järnkrokar, så kallade ”Norralakrokar”. (Namnet återgår på det gamla öknamnet på Norralaborna som krokar, vilket användes redan på 1600-talet.) Smedjans vattenhjulsdrivna hammarverk består av en större hammare, som användes för sträckning och utarbetande av större järnstycken, och en mindre spikhammare. Smideshärden består av obearbetade stenar och är bevarad i sitt ursprungliga skick. Hammarverket avritades i början av 1900-talet av arkitekten Ferdinand Boberg; en kopia av avritningen finns på Söderhamns Museum.
År 1802 uppfördes en mjölkvarn vid den nedre forsen i norra delen av Kungsgårdens marker i anslutning till Norralaån. Denna kvarn brann ned 1912 och ersattes av ”Hillmans kvarn”, uppförd 1912–1913 av Per Hillman. Driften av kvarnen med dess fem byggnader övertogs senare av sonen Gunnar Hillman. Kvarnen, som är kulturmärkt, ägs av Norrala hembygdsförening. Den är varsamt renoverad och fungerar fortfarande, alla maskiner finns bevarade och bokföringen är i behåll. Den ger därför en god bild av en kvarnrörelse under 1900-talets första hälft. Dammen är samtida med kvarnen.
År 2009 stängdes Kungsboden i Kungsgården, ett litet kafé med försäljning av hantverksprodukter och souvenirer vilket varit igång sedan 1999. Dess äldsta föregångare var dock Kungsgårdens Hushållsförening AB, som bildades redan 1867 och som från 1868 drev affär i Kungsgården. Den kom också äga affärer vid kyrkan (i Bro) och i byn Skensta. Aktiebolaget hade sitt huvudsäte i Kungsgården invid landsvägen. Den första butiken där låg i en liten träbyggnad omedelbart intill den nuvarande affärens, som uppfördes först 1886. Den förste föreståndaren var husmannen Mickel Olsson (1821–1899) i Närby, en man med något excentriska affärsmetoder. Han ambulerade som föreståndare och expedit mellan de två affärerna i Kungsgården och Bro, som höll öppet varannan dag.Hushållsföreningens handelsaktiebolag var framgångsrikt. En notis på Aftonbladets förstasida den 22 september 1867 lyder: ”En lysande affär är Norrala hushållsförenings aktiebolag i Helsingland. Under flere föregående år har den utdelat 500 proc. och i år utdelar den 200 proc. Omsättningen i år har varit 75.000 kr. Affären upprättades under nödåret 1867 för att tillhandahålla blott sina aktieägare lifsmedel, men har sedan ombildats till en affär för allmänheten.” Aktiebolaget söndrades 1908. Lanthandeln i Kungsgården övergick då i andelsform och drevs av den nybildade Kungsgårdens Konsumtionsförening, en förening som under hela sin existens höll sig helt fristående från andra konsumtionsföreningar och från privata intressen och fick med tiden en ålderdomlig prägel. Sortimentet var mycket brett, från cykelreservdelar till leksaker. Att ”gå på föreningen” var i vardagstal synonymt med att handla på Kungsgårdens Konsumtionsförening.1955 beskrivs Kungsgårdens Konsumtionsförening, som då drevs av föreståndaren Jonas Larsson och dennes hustru Olga, med följande ord:
”Den affär som föreningen nu förfogar över uppfördes dock så tidigt som 1886 och även om en hel del i reparerande syfte företagits under de många åren så är knappast affären i dag vad man brukar säga i tidsenligt skick. Detta på intet sätt sagt som något klander utan endast för att ge en bild av hela företagets och affärens ålderdomliga prägel. Hela butiksväggen mot landsvägen är fortfarande halvt övertäckt av emaljerade reklamskyltar för margarin, kaffe och allsköns varusorter och inomhus går mycket också i samma stil. På krokar i det pärlspontade taket hänger fortfarande sportmössor och allehanda varor av inte matnyttig karaktär och de fullbelagda hyllor och lådor som dominerar inredningen är säkerligen också av ganska ålderdomligt dato. I den rätt ålderdomliga miljön finns dock såväl modern kyldisk som frysbox som liksom talar om ett naturnödvändigt samarbete mellan gammalt och nytt.” 
I artikeln ”Gammal Norrala-affär har fått ny gestalt” i Söderhamns Tidning 1957 8/11 berättas om den omfattande renovering av Kungsgårdens Konsumtionsförening som då fullbordats, och om föreningens historia. I exteriören hade entrédörren flyttats till mitten av byggnaden och tre mindre skyltfönster hade ersatts av två stora. Inuti affärslokalen hade bland annat expedieringen anpassats till bakom-disken-personalens praktiska behov. ”Affären bjuder i övrigt på alla moderniteter, såsom kyldisk och frysbox, och de olika avdelningarna såsom manufaktur, husgeråd, charkuteri och speceri är väldisponerade och överskådliga.”Handelsverksamheten bedrevs till och med den 31 juli 1964. Samma år beslöts att föreningen skulle träda i likvidation från den 17 augusti samma år, eftersom också denna affär blivit vad man kallade ”offer för butiksdöden”. Fastigheten kom senare att renoveras togs som nämnts ovan åter i bruk sommaren 1999, då som Kungsboden. Butiken var under sin tid en given mötesplats i den årligt återkommande Kungsgårdsveckan.
Georg Stjärnbrink, som föddes i gästgivargården i Kungsgården 1897 och som avled 1953, startade omkring 1920 på fädernehemmanet Kungsgårdens Kemiska Laboratorium, ett företag som senare fick namnet Kungsgårdens Tekniska fabrik. Den lilla fabriken drevs under några år, med honom själv som ende ägare och ende fast anställde. Där bedrev han i liten skala manuell tillverkning av en rad produkter, som fruktsalt, tvättmedel, remvax och sårsalva. Den mest kända och lönsamma av dessa var Kungsgårdens Jästmjöl. Efter att en gång ha blivit utvisad från Stockholms slott när han försökte sälja detta bakpulver tog han sig in via en bakdörr på slottet. Med god och enträgen övertalning lyckades han få hushållerskan på slottet, Elisabeth Wickström, att skriva ut ett intyg som gjorde honom till kunglig hovleverantör av Kungsgårdens Jästmjöl. Georg Stjärnbrink kom senare att successivt avveckla tillverkningen i fabriken i Kungsgården och han flyttade in till Söderhamn, där han redan på 1930-talet startat två affärer.
De nuvarande man- och ekonomibyggnaderna på den plats där periodvis gästgiverirörelse bedrivits på 1600- och 1700-talen och där den ursprungliga kungsgården sannolikt legat. Där drivs sedan 1999 Kungsgårdens Gästgifveri, en Rum & Frukost-rörelse (Bed & Breakfast) på lantgård av Irène Enström (född Persson) och hennes make Thomas Enström. Iréne härstammar i fjortonde led från Jakob Sigfridsson, som erhöll Norrala kungsgård som vederlag av kronan för 434 år sedan: Iréne Enström (f. 1954) < Elis Persson (1917–1994) < Petrus Persson (1884–1973) < Eudora Forssell (f. 1859) < Katarina Andrietta Norell (1816–1884) < Hans Norell (1771–1823) < Hans Larsson Norell (1734–1798) < Lars Hansson (1713–1775) < Brita Larsdotter (168]–1729) < Lars Jakobsson (ca 1667–1697) < Jakob Jakobsson (d. före 1680) < Jakob Olsson (d. 1660) < N.N. Jakobsdotter < Jakob Sigfridsson.
Norrala hembygdsförening har skapat en så kallad kulturstig, som går längs de viktigare byggnaderna och lämningarna från olika sekler invid Norralaån. Kulturstigen utgår från Vasamonumentet och slutar vid Hillmans kvarn. I turens tjugotalet stationer med informationstexter ingår följande: ett åttkantigt spruthus från 1893 med en manuellt hanterad brandspruta, som var avsedd att fraktas runt på hästdragna kärror, och inuti en bildutställning med fotografier från Kungsgården; Norins smedja; lämningarna efter en vattendriven såg, som omnämns redan 1723; Kungsholmen, en liten holme i ån strax nedanför landsvägsbron på vilken missionsförsamlingen en tid anordnade gudstjänster; lämningar efter flera vattenhjulsdrivna linskäktar från 1700-talet; lämningar av ett garveri invid Norralaåns norra sida; Laurins smedja, som uppfördes omkring 1888 av smeden Carl Johan Laurin; snickerifabriken från 1905; Kungsgårdens tullmjölskvarn från 1700-talets slut, nedbrunnen år 1900; skvaltkvarnar från 1600-talet och framåt; ett vattendrivet tröskverk som brann ned 1892; borrhuset; borrhustullkvarnen, som anlades vid 1800-talets mitt; Hillmans kvarn med stall; Hillmans smedja, en kulturhistoriskt och teknikhistoriskt värdefull byggnad med interiör från 1900-talets början; kraftstationer från 1900-talets första år; den del av strömfåran som på 1870-talet användes för timmerflottning; Larssons Bageri från omkring 1875 med bevarade redskap; en såghyvel, som brann ner i den stora branden 1892 och vars vatten användes av ett badhusbolag; Kungsgårdens Konsumtionsförening (”Kungsboden”) från 1868.
Vid Vasamonumentet hålls sedan 1995 i juli invigningen på Kungsgårdsveckan, en vecka med kulturhistoriska aktiviteter arrangerade av en rad föreningar i Norrala. Namnet till trots är inte aktiviteterna begränsade till Kungsgården. Programmet för 2011 bestod av invigning med föredrag och musik; smide vid Kungsgårdens smedja; kvarnkafé vid Hillmans kvarn; sommarkväll i Norrala kyrka; bagarkafé vid f.d. Larssons bageri; öppet hus i Bystugan i Kungsgården med olika aktiviteter; utflykt till det gamla, nu pittoreska fiskeläget Skärså vid Norralakusten, samt avslutning med bygdefest på bygdegården Altorp. Den drivande kraften bakom Kungsgårdsveckan har sedan starten varit Ingegerd Hansson (f. 1932) i Kungsgården; hon har i många årtionden varit en ledande profil i Norrala Hembygdsförening liksom i andra ideella sammanhang i Norrala.
Volym 1596:2:3, tiondelängd för Norrala (SE/RA/5121/5121.12/1596: 2).Boskaps- m.fl. längder (SE/RA/5119)
Mantalslängder 1642–1820 Västernorrlands (Gävleborgs) län 1654–1820 (SE/RA/55203/55203.26)
Volym 15, gårdsarkiv för Närby nr 1, Norrala socken, 1573–1887.Hälsinglands domsaga (SE/SVAR/HLA-132210013/AIA)
Volym C:1: födelsebok 1674–1708, vigselbok 1692–1708, död- och begravningsbok 1680–1729 (SE/HLA/1010142/C/1).
Volym 1, kyrkoräkenskaper 1643–1801 (SE/HLA/1010142/L I/1).Kungliga Biblioteket, Stockholm
N. R. Brocmans samlingar från resan till Hälsingland 1763, signum M 133, Kungliga Biblioteket.Uppsala Universitetsbibliotek
Handskrift X37, avskrift från 1714 av Johan Bures släktbok.Antikvariskt-Topografiska Arkivet (ATA), Stockholm
Bodin, Sigvard: Beskrivning av Kungsgården på Forskarföreningen Alirs hemsida (november 2008).
Sikeborg, Urban: Nätversionen av släktdatabasen Familjer i Norrala på Nättidningen RÖTTER (augusti 2011).
Minnesskylt uppsatt av Norrlands artilleriregemente vid Vasamonumentet i Kungsgården.
Informationstext uppsatt av Norrala hembygdsförening på Norins smedja i Kungsgården.

Norrland är den nordligaste och till ytan största av Sveriges tre landsdelar och definieras traditionellt av nio landskap: Gästrikland, Hälsingland, Härjedalen, Jämtland, Medelpad, Ångermanland, Västerbotten, Norrbotten och Lappland. Norrland har en landarea på 242 735 km², vilket utgör 59,6 procent av Sveriges yta. Den fastboende befolkningen uppgår till 1 182 692 invånare (2018), vilket endast utgör cirka 12 procent av Sveriges befolkning, och återspeglas i Norrlands låga befolkningstäthet, cirka 4,8 invånare per km². I Norrland talas sedan lång tid tillbaka minoritetsspråken samiska och meänkieli.
Norrland sträcker sig utmed bergskedjan Skanderna som gör terrängen bergig. Norrlands inland väster om högsta kustlinjen har aldrig varit täckt av hav och större insjöar och saknar därför de finkorniga sedimentjordarter som är mest lämpade för jordbruk, vilket har bidragit till att inlandet är glesbefolkat. Jordbruket nådde inte landsdelen förrän under yngre bronsålder. Järnåldersfynd visar emellertid att välstånd uppstod på norrländska handelsplatser till följd av att omfattande mängder järn utvanns ur de många myrmarkerna och järnrika sjöarna i Södra norrlands inland, och av att en fångstkultur bedrev pälshandel med bondekulturen längs med norrländska älvar för leverans främst till Mälardalen och vidare till kontinenten. Ett småkungarike eller hövdingadöme uppstod i Mellannorrland senast på 500-talet men kollapsade på 600-talet. I ungefär samma region utvecklades medeltidens Stor-Hälsingland, vilket blev grunden till det som senare kallades för Norrland.
Den stora tillgången på skog medförde att många vattensågar har lokaliserats till Norrland sedan 1570-talet, och järnbruk sedan 1600-talet. Sveriges industrialisering kan anses ha startat med sågverken i Mellannorrland, där ångdrivna sågar började anläggas 1849. Detta, tillsammans med att malmbanan möjliggjorde ökad gruvdrift i malmfälten i Norra Norrland från 1887, resulterade i en betydande nettoinflyttning till Norrland. Den pågick till 1930-talet, och befolkningstillväxten varade till omkring 1960. Sedan tidigt 1900-tal är en ansenlig andel av Sveriges elproduktion, massaindustri, gruvbrytning och elintensiva tillverkningsindustri lokaliserad till Norrland, resulterande i att samtliga Norrlandslän har högre varuproduktion per capita än riket (2011).
Namnet Norrlanden dyker upp för första gången 1435 i ett brev från Karl Knutsson (Bonde), där det står att bud utgått till Hälsingland och "annorstädes i Norrlanden". Denna pluralform är den ursprungliga och uttrycker att termen omfattade flera land eller landskap på båda sidor om Bottenhavet och Bottenviken. I Karlskrönikan, som färdigställdes vid mitten av 1400-talet, nämns "all Norland" som det område som skulle upplåtas åt Erik Puke, som då var innehavare av Korsholms slottslän med säte i Korsholms slott i Gamla Vasa i nuvarande landskapet Österbotten. Redan 1329 förekom dock namnet Östernorlandia i en latinsk urkund som beteckning för Österbotten. Rimligen innebär det att också Västernorrlandia fanns vid samma tid, men det namnet kan inte påvisas förrän omkring 1620. "Norrlanden" var troligen en talspråklig sammanfattande benämning som uppkommit i Mellansverige och som först så småningom började användas inom den svenska förvaltningen och jurisdiktionen.Norrlandsnamnet kom att ersätta namnet Hälsingland som beteckning på det svenska rikets nordligare delar och fick samtidigt en något större omfattning. Hälsingland hade i början av 1300-talet omfattat hela ostkusten norr om Gästrikland, åtminstone upp till Umeå och Bygdeå socknar, men i slutet av 1300-talet även området längst upp i Bottenviken och en bit över på nuvarande finska sidan. "Norlandiæ" omfattade på 1460-talet dessutom Gästrikland, enligt historieskrivaren Ericus Olai, som lät Dalälven bilda gräns mot övriga Sverige. Norrland förblev dock vagt definierat fram till Gustav Vasas tid. När bonderiksdagsmännen till 1567 års riksdag räknas upp i en längd används huvudrubriken ”Norlanden” för representanterna från Gästrikland, Hälsingland, Medelpad, Ångermanland och Västerbotten (som då även sträckte sig in i nuvarande Finland). Mindre vanligt har varit att även räkna Dalarnas representanter som norrlänningar.Kustlandskapen ovanför Dalälven blev 1612 ett självständigt lagmansområde under Axel Oxenstierna. Under åren 1620–1634 förenades Österbotten och alla ”Västernorrlanden” till ett samlat ståthållardöme, kallat Norrlands län. Annars har Norrland inte utgjort någon administrativ indelning.Jämtland och Härjedalen blev en del av Norrland i och med att landskapen blev svenska 1645, men ännu någon tid därefter talade man om ”Jämtland och Nordlanden”. Lappmarken eller Lappland ansågs länge inte höra till Norrland utan vara en landsända för sig.Idag används Norrlandsbegreppet till exempel i statistik, i organisationers regionindelning och i väderprognoser, och avser vanligen de fem Norrlandslänen. Denna länsbaserade definition sammanfaller inte alltid med den traditionella landskapsbaserade gränsen mellan Norrland och Svealand. Parallellt förekommer Norra Sverige som statistiskt riksområde, vilket förutom Norrland även omfattar Värmlands län och Dalarnas län, ofta kallade skogslänen. I SMHI:s distriktsindelning av väderkartor åsyftar Norra Sverige samma område som Norrland. I andra sammanhang kan det åsyfta allt som inte ingår i Mellansverige och Södra Sverige, det vill säga Norrland utom Gävleborgs län.
Förutom definitionen av Norrland baserat på läns- eller landskapsgränser betraktas ibland den biologiska Norrlandsgränsen (Limes Norrlandicus, klimat- och växtgeografisk gräns mellan södra och norra barrskogsregionen) som gräns mellan Norrland och Svealand. Den följer i hög grad samma gräns som den kulturhistoriska fäbodgränsen, vilken löper från nordligaste Bohuslän till mellersta Uppland. I skolgeografin talade man förr (inkorrekt) om Dalälven som nordlig gräns för ädellövskog, kräftor, slott och adelsmän. Norrlandsterrängens gräns är en topografisk gräns mellan högland och slättland och liknar högsta kustlinjen. Den sträcker sig från norra Bohuslän över Mellansverige, parallellt med Norrlandskusten, där den möter vattnet söder om Sundsvall. I det norrländska dialektområdet ingår emellertid inte dialekter från Gästrikland, södra Hälsingland och genuin härjedalska.Den länsbaserade norrlandsgränsen (som går från sydöst mot nordväst) går tvärs över såväl skogslänens gräns som terränggränsen, den biologiska norrlandsgränsen och den kulturella gränsen (vilka går från nordöst mot sydväst). Den länsbaserade norrlandsgränsen är en ekonomisk-historisk gräns, som orsakats av att Bergslagen och Dalarna sedan tidig medeltid starkt bundits till Mälardalen-Uppland. Värmland och Dalsland har trots sin norrlandsliknande natur i stället av tradition varit knutna till Västkusten.
Övre Norrland: Västerbottens län och Norrbottens län. Se även Hovrätten för Övre Norrland och Övre Norrlands militärområde.
Norra Mellansverige: Gävleborgs län (samt Värmlands län och Dalarnas län som inte tillhör Norrland).Nedre Norrland åsyftar Västernorrlands län, Jämtlands län och Gävleborgs län i exempelvis Hovrätten för Nedre Norrland, Nedre Norrlands Producentförening och Nedre Norrlands militärområde.
Norrlands inland definieras antingen klimatmässigt (ekoregion) eller meteorologiskt (enligt SMHI).
I SMHI:s distriktsindelning av väderkartor avser Norra Norrland landskapen Västerbotten, Norrbotten och Lappland, det vill säga samma område som Övre Norrland utom två Ångermanländska kommuner (Nordmaling och Bjurholm) till följd av att läns- och landskapsgränser inte sammanfaller. Södra Norrland omfattar landskapen Gästrikland, Hälsingland, Jämtland, Härjedalen, Medelpad och Ångermanland, det vill säga väsentligen samma område som Nedre Norrland.
Begreppen Mellersta Norrland, Mellannorrland och Mittsverigeregionen har olika definition i olika sammanhang, men samtliga innefattar Sveriges geografiska mittpunkt.
Nästan alla postnummer som börjar på 8 och alla som börjar på 9 ligger i Norrland. Alla riktnummer som börjar på 09 och 06, och många som börjar på 02, tillhör Norrland.
Norr om biologiska norrlandsgränsen återfinnes skogslänen, som ingår i den globala taigan, och domineras av barrskog (gran och tall). Lövskogsinslaget består av härdiga björkar och rönn.Den skandinaviska fjällkedjan (Skanderna) ingår i bergskedjan Kaledoniderna, som bildades för 510–380 miljoner år sedan vid en kontinentalkollision mellan Baltika (dagens Nordeuropa) och Laurentia (dagens Grönland och Nordamerika). Detta resulterade i intensiv bergskedjebildning liknande den som gav upphov till nuvarande Himalaya, men är idag inte lika hög på grund av högre ålder. Fjällkedjan gör att terrängen, särskilt i inlandet, är bergig och kuperad, som högst 2 104 meter över havet (det högsta berget Kebnekaise). Stora delar av Norrlands inland mellan Bottniska viken och fjällen består av bergkullslätter. Norra Sverige saknar större och riktigt flacka slätter som de som finns i Mellansvenska sänkan, men plattare områden förekommer längst upp i nordost längs kusten och vid finska gränsen, samt enstaka utspridda slätt- och myrområden i delar av Norrland. Inlandet strax öst om Höga kusten utgör ett storskaligt sprickdalslandskap.Norra Sveriges inland ligger ovanför högsta kustlinjen som aldrig varit täckt av hav och större insjöar. Området saknar de bördiga marina leror och andra finkorniga sediment som avsatts på havsbottnen och som blivit goda odlingsområden i övriga landet. Den sena våren och korta vegetationsperioden på nordliga breddgrader begränsar också odlingsmöjligheterna.Större delen av Norrlands yta upptas istället av morän, som möjliggör mindre diversifierad odling än södra Sverige. Moränen är vanligen moig och sandig, och sådana marker domineras av tallskog. Granskog dominerar Jämtlands och södra Gästriklands kalkrika morän, liksom den brutna terrängen i Höga kusten och Medelpad. I de vidsträckta granitområdena i det inre av Norrland är stenblocksfrekvensen hög, och denna terräng har bara undantagsvis odlats. Flyttblock av imponerande format finns på många platser i Norrland. Ovanför trädgränsen i fjällområdet växer inte heller skog. I Norrlands kustområden förekommer järnsulfidhaltiga sediment (svartmocka) som vid oxidation ger låga pH-värden i mark och vatten. Sedimenten orsakar rostangrepp och kraftiga sättningar om det används som byggnadsmark.Eftersom inlandsisen var tjock över Norrland sker den postglaciala landhöjningen snabbare i området än i övriga landet, idag med 8 millimeter årligen längs med Norrlandskusten från Ångermanland och uppåt, och 6 millimeter i större delen av övriga Norrland. Höga kusten-området i Ångermanland har haft särskilt stor landhöjning, upp till 800 meter sedan landet trycktes ned, resulterande i att högsta kustlinjen i Sverige är allra högst här, cirka 286 m över nuvarande havsnivå vid Skuleskogen, medan den bara är 160 meter över havet vid Luleälven i Norrbotten.Mängden goda odlingsarealer är således begränsad till främst kustremsan (med undantag för den bergiga och brutna kusten från Medelpad till höga kusten i Ångermanland) samt älvdalarna och södra delen av Gästrikland. Bördig mark finns även i Storsjöbygden i Jämtland, som visar likheter med slätter i Mellansverige, samt Dellenområdet i Hälsingland, där en meteoritkrater uppstod för 100 miljoner år sedan.
De flesta av de norrländska älvarna är längre än södra Sveriges vattendrag, och hinner ofta bli ganska breda innan de når havet. Deras flöde går i allmänhet i östlig riktning, från fjällområdet till Östersjön. Vattendelaren mellan Östersjöns och Atlantens avrinningsområden följer på dessa breddgrader väl Kölen, det vill säga den del av Skanderna som följer svensk-norska gränsen.Sveriges vattenkraftproduktion är koncentrerad till dammbyggen vid flertalet älvar. Här följer en förteckning över Norrlands älvar med uppgift om vattenkraftproduktion år 2010:
Ume älv - 7,6 TWh/årStörre vattendrag som utmynnar i Bottenhavet och Ålands hav:
Dalälven - 5,5 TWh/år (endast delvis i Norrland)Summa: 52,1 TWh/år exklusive Dalälven.
Norrlands älvar utom Dalälven och mindre vattendrag står för 80 procent av Sveriges vattenkraft (66,2 TWh år 2010), och 36 procent av Sveriges totala elproduktion (144,6 TWh år 2010).
Norrland har ett för det mesta tempererat klimat med stora temperaturskillnader, förutom nordligaste delen som har ett subarktiskt klimat. Dygnsmedeltemperaturen längs kusten avtar från c:a 17 °C vid Gävle ner till 14 °C vid Haparanda. I fjällen stannar emellertid dygnsmedeltemperaturen för juli strax över 10 °C. Sveriges lägsta temperatur uppmättes den 2 februari 1966 i Vuoggatjålme, Lappland, med -52,6 grader.I fjällen är nederbörden hög och uppgår till cirka 1 000 millimeter per år, detta tack vare milda västvindar som strömmar in från Atlanten via Norge. Utanför fjällkedjan är nederbörden däremot betydligt lägre på grund av läget i en regnskugga. Längre inåt landet är det fastlandsklimat med långa, torra och kyliga vintrar, samt korta, och betydligt mildare somrar med låg årsnederbörd. Norr om polcirkeln går solen inte ner under sommaren, och midvinternatten avbryts där endast av några timmars gryning och skymning.
Norrlands inland var det sista området i Europa som blev fritt från inlandsisen. Nordöstligaste Norrland verkar ha varit den del som först blev tillgängligt för kolonisation, för det är där som de äldsta spåren efter människor har hittats (ca 10 600 år gamla). Detta är ny kunskap: fram till 1990-talet fanns de äldsta kända boplatserna i södra Norrland. Eftersom renben inte hade hittats på dessa boplatser ansågs det inte ha funnits någon neolitisk renjägartid i Norrland av samma slag som i Sydskandinavien.Under 2000-talets första decennium hittades emellertid flera mycket gamla boplatser eller lägerplatser med renben i Norrbottens län. Den hittills äldsta har återfunnits i Aareavaara i Pajala kommun, och daterats till ca 10 600 år cal B.P., (dvs cirka 8650 f.kr.). Knappt fyra mil västerut, i Kangos, finns en liknande boplats som är omkring tusen år yngre. Ungefär samtida med boplatsen i Kangos, eller något senare, är den vid Dumpokjauratj i Arjeplogs kommun. Där dominerar renen helt födan i det benmaterial som kunnat identifieras.Dessa mycket gamla boplatser eller lägerplatser har det gemensamt att de tillkommit kort efter att inlandsisen drog sig tillbaka från nordost. De sydligare delarna av Norrland var då fortfarande täckta av is eller låg under vatten, vilket innebär att landförbindelse saknades med södra Sverige. Däremot är de äldsta fynden vid Aareavaara samtida med Komsakulturen vid den norska Ishavskusten, vilket gör att en invandring från norr verkar ligga nära till hands. En invandring från nuvarande Finland, med koppling till den ryska Butovokulturen är också tänkbar. I angränsande delar av norra Finland verkar det som om de första människorna efter istiden kom från den norska kusten till Utsjoki och norra Enare, medan Enontekis (närmast den svenska gränsen) däremot har tydliga förbindelser söderut.I Mellannorrland är de äldsta fynden 9 000 år gamla, från Ljungans dalgång, som påvisar socialt kontaktnät ned till Dalarna. I södra Norrland är de äldsta daterade boplatserna från årtusendet 7000–6000 f.Kr, och passar väl in i en tradition som sträcker sig från norra Tyskland och norrut, vilket innebär att kolonisationen här bör ha skett från söder eller väster. Kopplingar finns till Fosna-Hensbackakulturen vid Atlantkusten.Världens äldsta skida, kalvträskskidan, har hittats i byn Kalvträsk, sydväst om Skellefteå i Västerbotten, och är daterad till 3200 f.Kr.Skifferkulturen med blomstringstid cirka 3300–2000 f.Kr. förekommer endast i norra Skandinavien, och utmärks av slipade skifferspetsar och skifferknivar med ornamentförsedda djurhuvudskaft, samt kraftiga husgrunder och konturhuggna jaktristningar i närheten av fångstgropar, ofta nära sjöar och åars utlopp. Fångstgropar associeras främst till älgjakt. Kulturen förmodas ha levt på fiske och jakt av vikaresäl, och kan tidvis ha varit bofast. Större hällristningar finns i Glösa och Gärdesån (Jämtland), Norrforsen (Västerbotten) och Nämforsen (Ångermanland). Ett flertal hällmålningar återfinnes främst i Mellannorrland.
På Hedningahällan i Enångers socken, Hälsingland, har heterogen keramik från 2200–2000 f.Kr. återfunnits som indikerar kulturmöte mellan den sydliga gropkeramiska kulturen (samlar-jägarkultur utbredd i sydöstra och södra Sverige) och den östliga Kiukaiskulturen (en sammansmältning av stridsyxekultur och kamkeramiska kulturen som främst återfinnes i Finland). Vete och korn har påträffats, men tros vara medförda till platsen, och inte lokalt odlade.
En vanlig fornlämningstyp från bronsåldern är de gravrösen som ligger som ett pärlband i kustlandet, nära den dåvarande strandlinjen. Det finns mer än 2 000 rösen längs hela Norrlandskusten, flest i Hälsingland, Medelpad och Ångermanland. De ligger på en höjd över havet som gör att de kan dateras till perioden 1200–700 f.Kr. Rösena har en inre konstruktion med en gravgömma som är mycket lik gravhögarna i Sydskandinavien under äldre och yngre bronsålder. De anses därför vara synliga spår av förbindelser mellan syd och nord under den aktuella perioden.Klimatet blev successivt kallare och våtare under perioden 1800 till 500 f.Kr. och har sedan dess varit ungefär som dagens klimat. Granskogen är sedan denna tid dominerande i Norrland.Odling och betesdrift introducerades i Hög och Hälsingtuna socknar i södra Hälsinglands inland under yngre bronsålder, där arkeologiska fynd av odling har daterats till 1000 f.Kr., och kontinuerligt fortsatt på närliggande område under järnålder. Jordbruksbebyggelsen når Hälsinglands kustland kring år 400 f.Kr. Pollenanalys påvisar odling av korn och gödsling sedan 1500 f.Kr. i Solberg i Medelpad, men inga arkeologiska fynd av fast jordbruksbebyggelse har gjorts i området. Spår av odling och bebyggelse saknas hittills i Gästrikland under bronsålder och förromersk järnålder, men kan möjligen bero på att den dolts av senare odling på samma plats.Nya fynd har gjorts av en bronsåldersgård mellan Backen och Baggböle i Umeå, Västerbotten, med spår av långhus, odling och rester från metallhantering.DNA-undersökningar visar att den grupp som senare skulle utveckla den samiska kulturen fick ett tillskott av folk österifrån, från Volga-Uralområdet, omkring år 700 f.Kr. En uppdelning mellan södra och norra Norrlands jakt- och fångstkultur skedde vid denna tid, där den norra delen uppvisar ett markant östligt inslag i fyndmaterialet med bl.a. asbestkeramik av finsk typ. Asbestkeramiken visar spår av brons- och (senare) järnframställning och har av vissa forskare associerats till en församisk kultur.
Fem distinkta men interagerande järnålderssamhällen har identifierats i Norrland, var och en i sin avgränsade region och med sina särskilda näringsgrenar:
Norra kustlandet (Kustremsa norr om dagens Nordmaling, som mot slutet av järnåldern kan delas in i skärgårdskulturen och Kvänland)
Strax före vår tideräknings början började den renskötande halvnomadiska samiska kulturen att ta form. Norra inlandet (Sapmi) övergick till storskalig tamrenskötsel och säsongsflyttningar mellan fjäll- och skogsnära boplatser. En äldre tolkning av metallfynd i området är att internationell efterfrågan på renprodukter gav upphov till ett handelsöverskott.Nyare forskningsresultat visar istället att metall framställdes i området, efter en migrationsvåg från öst. Redan vid järnålderns inledning kunde järn av hög kvalitet framställas i området genom att man kombinerade flera olika metaller i olika temperaturer med avancerad sandwichteknik. Det resulterande stålet har använts i holkyxor. Vid framställningen har man använt asbestkeramik, som har återfunnits fram till år 1000 i norra Norrland ned till Medelpad, och blästerugnar, som har återfunnits i Vivungi i Torne lappmark, och även i Sangis i kustlandet.Ett samiskt urspråk utvecklades under perioden, förmodligen ur ett samisk-finskt urspråk, som i sin tur härrör från ett finsk-ugriskt urspråk. Fornsamiskan har sedan delat upp sig i flera samiska språkvarieteter.
I norra Norrlands arkipelag (norr om dagens Nordmaling, inklusive Norrbottens skärgård) utgörs en stor del av fornlämningarna från järnåldern av så kallade nykuströsen (järnåldersrösen) och tomtningar. Tomtningar anses vara grunder till enkla hyddor som använts i samband med jakt och fiske i yttersta havsbandet. Det finns få föremålsfynd i tomtningarna, vilket gör det svårt att koppla dem till någon viss etnisk grupp. Arkeologen Noel Broadbent  menar sig dock ha funnit belägg för att tomtningarna användes av kustsamer, grundat på vad som tolkats som en björngrav i en av tomtningarna på Bjuröklubb i Västerbotten, och att björngravar anses vara en typiskt samisk lämning. Per H. Ramqvist beskriver istället samhället som en havsbrukande befolkningsgrupp, som handlar med sälskinn, tran och fisk.Ett undantag är Sangishögen i Kalix kommun, som är den nordligaste kända järnåldersgravhögen, daterad till mellan 400 och 800 e.kr, och har tolkats som spår av en tidig bofast jordbrukande befolkning med anknytning till den mellannorrländska bondekulturen.
En social/ekonomisk grupp benämnd kväner, bosatta i ett geografiskt område benämnt Kvänland i den norra delen av den Skandinaviska halvön, nämns av Ottar från Hålogaland i "Old English Orosius", en engelsk källa från 890-talet. De var ett förbund av handelsmän, jägare, fiskare och krigare som hade en roll som mellanhänder i den omfattande öst-västliga skinnhandeln och skatteindrivningen mellan samer och Novgorod, åtminstone från 800-tal till 1100-tal. De betraktas idag ofta som föregångare till birkarlarna. Kvänerna härrörde ursprungligen från dagens västra Finland.
I Södra Norrlands inland (dagens sydsamiska område) fanns ett fångst- och jägarsamhälle som kraftigt ökade exploateringen av området till följd av nära handelsförbindelser med jordbruksbefolkningen i Mellannorrland. Kulturen anlade fångstmarksgravar i fjällnära områden ned till Dalarna, från 200 f.Kr och under hela järnåldern. Gravarna är tydligt influerade av gravskicket i jordbruksbygderna men innehåller även inslag som liknar Norra Norrlands samiska kultur. Vissa forskare betraktar jägarkulturens etnicitet som germansk, andra som samisk, eller som omöjlig att avgöra. 
Från äldre järnålder har den gamla kultplatsen Nämforsen i Ångermanland och fornborgen i Mjälleborgen i Jämtland framhållits som möjliga marknadsplatser. Högre upp i Ångermanälven, på Långön i Hoting, finns en gravplats från 1000-talet, där man bland annat hittat en pung av ödleskinn. Ödlan var en varan från Indiska halvön, och måste ha förts dit på långa handelsvägar. Gravskicket på Långön är skandinaviskt, men där finns också kärl av asbestkeramik, som brukar anses vara typiska för den tidiga samiska kulturen. Troligen är detta en plats där handelsutbyte skett. Fynd av samiska gravgåvor har gjorts på Vivallen och Farrtjärnarna i Härjedalen från 1100-talet, men spår av nomadiserande renskötsel saknas i södra inlandet innan senmedeltid.
Arkeologiska fynd av fast bondebebyggelse (som enligt ovan funnits i Hälsingland och Västerbotten sedan bronsålder) har även återfunnits i Medelpad, invid sjön Marmen, sedan förromersk järnålder, samt i Gästrikland och Ångermanland sedan tiden kring Kristi födelse. Hampnästoften är ett föremål från en båt av liknande typ och datering som den danska Hjortspringbåten från omkring 200-talet f.kr. i Själevads socken i Ångermanland, och skulle kunna vara spår efter en tidig bondekultur av sydskandinaviskt snitt, trots att spår av fast bondebebyggelse i närområdet dröjer ytterligare 200 år. Exempel på rika fyndplatser från romersk järnålder och framåt är Gene fornby (Själevads socken, Ångermanland) där långhus och grophus har rekonstruerats, samt Storsjöbygden (Jämtland).
Högstatusfynd från folkvandringstid och vendeltid har gjorts i Trogsta i Forsa socken (Hälsingland) där en storhög och två fornborgar finns registrerade, storhögarna och hövdingagraven i Högom (Selångers socken, Medelpad), Höggravfält finns upp till Resele socken i Ångermanälvens dalgång och Arnäsbacken i Arnäs socken i kustlandet, båda inom Ångermanland. Det sistnämnda gravfältet har daterats till 600–900 e.Kr. I Bureå socken i Västerbotten finns bland annat en labyrint bevarad.Ett självständigt småkungarike tros ha uppstått i den fyndtäta geografiska triangeln mellan Norrala socken (vid dagens Söderhamn), Mjälleborgen (Östersund) och Gene (Örnsköldsvik), Området motsvarar ungefär det som i medeltida källor kallas Hälsingland samt östra Jämtland.
Lämningar efter blästerugnar, slagghögar, kolningsgropar och depåer av smidbart ämnesjärn återfinnes i södra Norrlands inland, på boplatser i närheten av myrar och järnrika sjöbottnar, varifrån malm kunde insamlas. Omfattande järnproduktion skedde längs med Ljungan i Jämtland och västra Medelpad. Handel förmodas ha skett vid två rika ”järngårdar” vid kusten, dels i Selångers utskeppningshamn (vid en lättframkomlig landförbindelse mellan havet och Ljungan), dels i Kvissle (vid Ljungans mynning nedanför Viforsen). 
Gårdarna tappade sin elitbetonade prägel under vendeltiden det vill säga från 550-talet och fram till vikingatid, och de samhälleliga strukturerna i hela Mellannorrland kollapsade från 600-talet. En möjlig förklaring är konkurrens från järnproduktion som då uppstått i Gästrikland och sydvästra Hälsingland, en annan är den hundraåriga globala köldperiod som inleddes med vulkanutbrott år 536 och år 540, då Norrland helt verkar ha förlorat permanent bebyggelse, och som möjligen kan ha gett upphov till myten om Fimbulvintern. I norra Sverige beräknas medeltemperaturen under somrarna ha sjunkit dramatiskt — med tre till fyra grader.Längs med Indalsälven och Ångermanälven bedrevs istället skinn- och pälshandel. En fångstkultur, eventuellt sydsamisk, levde i Södra norrlands inland (se nedan) sida vid sida med bondekulturen, och stod för skinnvarorna.Huvudavnämare för järn- och skinnhandel var Mälardalen, som i sin tur hade handelsförbindelser med övriga Europa. Romerska mynt och silverskatter har återfunnits på ett flertal fyndplatser i Norrland, särskilt längs Ångermanälven, men även kring Birsta i Sköns socken i Medelpad, nära Indalsälvens dåvarande mynning. Goten Jordanes skriver år 551 om en rad olika folk som bor på ön Scandia eller Scandza. (Sc)Rerefennae eller finni (möjligen skridfinnar, dvs samer) bor längst bort. Om suehans, svearna, säger han, »Det är också detta folk, som med sina indirekta handelsförbindelser med många andra folkstammar, skickar mörkblå pälsar till romarnas nytta och tjänst». »Blå» betyder här svart, och kan syfta på fjällrävens päls eller andra mycket mörka pälsverk.I Mellannorrland finns under järnålder exempel på kulturellt inflytande västerifrån, från Tröndelag och Jämtland, medan handelsutbytet främst var söderut med Svealand. Exempelvis finns flera ortnamn med efterledet -ånger (det nordligaste exemplet är Lövånger) som anses ha kommit med en tidig invandring av en jordbrukande befolkning från Norge till Mellannorrland.Folket i den kustnära delen av mellannorrland kallades hälsingar, och landet så småning om Hälsingland. Det tidigaste omnämnandet av hälsingar kan vara i den engelska dikten Widsith från 900-talet, som talar om ett folk som kallas Hælsings och regerades av en i övrigt okänd sagokung vid namn Wada. Längre innåt landet levde jämtar i Jämtland, som tidigt utvecklade självstyre genom parlamentet Jamtamot. Jamtamot är dokumenterad under medeltiden men otvivelaktigt äldre, och uppvisar likheter med världens äldsta kända parlament, Islands Alltinget, som bildades år 930.
Rikligt med vikingatida runinskrifter finns i Hälsingland och Medelpad, de flesta från 1000-tal, främst längs med kusten upp till Sköns socken i Medelpad, möjligen till Nordingrå i Ångermanland, men även Frösöstenen i Jämtland. Den äldsta bevarade nordiska rättskällan är sannolikt Forsaringen från Hälsingland, av de flesta forskare daterad till 900-talet, av andra medeltid.
Småskalig renskötsel och älgfångst för husbehov bedrevs i Norrlands södra kustland (det vill säga dagens Gästrikland) under bland annat folkvandringstid. Gästrikland ingår i en vidare definition av Bergslagen och fynd av järnhantering under järnåldern har gjorts i landskapet, exempelvis Kråknäsjärnet från 400 e.Kr. Järnhantering i Gästrikland och södra Hälsingland tros under Vendeltiden (600-talet och senare) ha konkurrerat ut den omfattande järnframställning som tidigare bedrevs i Mellannorrland.
Under medeltiden gick det historiska Mellannorrland under namnet Hälsingland, första gången nämnt i skrift i slutet av 1000-talet. Detta område hade en oklar utsträckning norrut.
Undersökningar av den så kallade Skelettåkern i Björned, Torsåker, i Ångermanland, visar att det var en begravningsplats från folkvandringstid, där man övergick till kristet gravskick senast i början av 1000-talet. Begravningsplatsen tolkas som en tidig gårdskyrkogård, sannolikt tillhörande en gårdskyrka uppförd på privat initiativ. Den övergavs på 1200-talet, förmodligen efter att en gemensam sockenkyrka hade byggts.Härjedalens och Jämtlands kristnande inleddes efter Slaget vid Stiklestad 1030 och var enligt Frösöstenen slutförd när den restes 1050. Jämtland, som vid den tiden var självständigt från Norge och Sverige, kom tidigt att inordnas under Uppsala stift. 
Stenfinn (Staffan), ”Hälsinglands apostel”, var biskopsvigd missionär som omkring år 1060 utsändes från Hamburg-Bremen, och enligt traditionen döpte många hälsingar, men efter 1072 jagades bort och led martyrdöden, begravdes i Norrala och kom att dyrkas som helgon. Kyrkor började därefter byggas, ofta vid etablerade handels-, tings- och kultplatser, ibland av förmögna personer som privata gårdskyrkor. De äldsta norrländska socknarna, upp till Umeå och Bygdeå, finns förtecknade i 1314 års Sexårsgärd. De tillkom antagligen under perioden 1150–1300, utifrån geografiskt sammanhållna bygder. Sockenkyrkorna förlades nära kungsgårdar, gravhögar och offerplatser. Stenkyrkor vars byggnadsår har uppskattats till senast 1200-talet har bland annat funnits på följande orter:
I Jämtland: Västerhus kapell, Norderö, Hackås, Frösön, Alsen, Aspås, Brunflo, Sunne, Näs, Hov, Offerdal.
I dagens Hälsingland: Hög (1190-talet), Ljusdal, Norrala (klövsadelkyrka), Hälsingtuna (klövsadelkyrka), Trönö, Jättendal, Hanebo.
I Medelpad: Gårdskyrkan i Kvissle, Selånger,  Skön (klövsadelkyrka), Njurunda, Alnö, Tuna, Stöde, Liden, Haverö, Torp
I Ångermanland: Styrnäs (klövsadelkyrka), Dal, Anundsjö, Nora, Nordingrå, Boteå, Sollefteå och Ytterlännäs.Sankt Olofskulten var betydande i det katolska Mellannorrland. Enligt traditioner som upptecknades på 1680-talet uppges Olav Haraldsson ha landstigit med sin här i Sankt Olofs hamn i Selånger socken år 1030 på sin väg för att kristna Norge och till slaget vid Stiklestad. I Mellannorrland upprättades under medeltiden vandrings- och ridleder både västerut (Sankt Olofsleden var en pilgrimsled mellan Selångers utskeppningshamn i Medelpad och Nidaros i Norge) och söderut (Norrstigen var en förhistorisk led som med tiden kom att gå längs hela Norrlandskusten).
Vad gäller nordligaste Norrland visar fynd av mynt och metallprydnader från samiska offerfyndplatser snarare på öst-västliga än nord-sydliga förbindelser under 1000-, 1100- och 1200-talen. Handelsförbindelserna med västra Finland och Karelen (senare del i Novgorod) var av allt att döma täta.Det avspeglar sig också i nordligaste Norrlands kolonisationshistoria. I Tornedalen etablerades en fast, jordbrukande befolkning någon gång på 1000-talet. Den slutsatsen har dragits bland annat på grundval av arkeologiska undersökningar som genomförts av ett icke-kristet gravfält och en marknadsplats på Kyrkudden i Hedenäset. Resultaten tyder på att de första jordbrukarna i Tornedalen hade sitt ursprung i Övre Satakunda och Tavastland i nuvarande Finland. Det kan också finnas en östligare komponent, eventuellt från Karelen.I Luleälvens mynningsområde etablerades ett permanent jordbruk någon gång mellan 1000- och 1200-talet. Även här märks klara överensstämmelser österut. Den finskspråkiga jordbrukskulturen från Tornedalen tycks alltså ursprungligen ha sträckt sig så långt söderut som till Luleå. Den finskspråkiga befolkningen i området kallas oftast för tornedalingar, och deras språk kallas oftast meänkieli.
Även den tidiga, nordisktalande befolkningen har lämnat spår efter sig i form av ortnamn. I norra Norrlands kustland finns ortnamn som är sammansatta av förkristna personnamn och efterleden -mark, och som har ansetts representera en lokal nybyggarexpansion före 1300. Den här typen av bynamn är vanligast i södra Västerbotten men förekommer även längre norrut: 14 i Umeå socken, sju i Bygdeå, två i Lövånger, nio i Skellefteå, fem i Piteå och ett enda i Luleå. Längre norrut förekommer denna typ av ortnamn inte.Den samiska befolkningen dominerade vid den historiska tidens början det som i medeltida källor kallades lappmarken (ungefär dagens Lappland), men samexisterade även med jordbrukande befolkning i samtliga övriga landskap i dagens Norrland, och sannolikt även Värmland och Dalarna. Exempel på en fyndplats utanför lappmarken som av vissa forskare tolkats som samisk boplats, offerplats och begravningsplats är Vivallen i nordvästra Härjedalen, från 1100-talet. Genom handel levde samerna i ekonomisk symbios med bondebefolkningen. I takt med att den germanska jordbrukarbefolkningen uppodlade allt större landområden, trycktes den samiska halvnomadiska jägar-samlarkulturen tillbaka, eller bildade blandkulturer och assimilerades i dessa områden, och storskalig renskötsel hade ännu inte nått sydsamiskt område.
Samernas närvaro i norra Norrlands kustland är omdiskuterad. Arkeologen Noel Broadbent har hävdat att den tidiga jordbrukarbebyggelsen i kustlandet har drag som visar på ett samiskt ursprung och existensen av kustsamer vid Bottenviken. Några av de äldsta ortnamnen i kustlandet, till exempel Kåddis utanför Umeå, anses också vara samiska.
I den svensktalande befolkningens gemensamma landskapslag, Hälsingelagen (bevarad från 1320), är Umeå och Bygdeå de nordligaste socknar som nämns vid namn. Det dåtida Hälsingland omfattade således dagens Hälsingland, Medelpad, Ångermanland och åtminstone södra Västerbotten. Enligt lagen slapp invånarna i Umeå och Bygdeå samt området norr därom ledungsplikten, och de skulle betala bågaskatt, medan övriga Stor-Hälsingland betalade skatt i skinn och lärft.Stor-Hälsingland hade vid ingången till 1300-talet ett löst förhållande till Sverige. Så sent som 1317 slog hälsingarna ihjäl sveakungens skatteuppbördsman, men år 1331 hade samarbetet med Sverige och beskattningen börjat accepterats och statsmakten började se Hälsingland som del av Sverige. Ännu år 1374 lydde Stor-Hälsingland under sin egen landskapslag, som därefter ersattes med landslagar. Men statsmakten hade fortsatt problem med att få hälsingarna att se sig som en del av Sverige och de hade fortsatt problem med beskattning fram till och bortom Gustav Vasas tid vid makten, därefter avtog problemen successivt.Stor-Hälsingland är vid denna tid administrativt indelad i tre delar, tredingar: 
den nordligaste tredingen, som troligen var Medelpad (tidigare var den etablerade uppfattningen att det var Nordanstig i dagens Norra Hälsingland på grund av omnämnande av Norrstigen)Hälsingelagen nämner sex kungsgårdar, i flera fall nära tidiga stenkyrkor och storhögar, som kom att bli viktiga som residens för fogdar. Dessa har identifierats till följande platser, från söder:
Hög på Norrstigen, som vanligen identifieras med den nutida byn Kungsgården i Jättendals socken i norra Hälsingland), omnämnd som husaby, möjligen med Kvissle/Nolby i Njurunda socken;
Näs, det vill säga nuvarande Kungsnäs vid Sankt Olofs hamn i Selångers socken (Medelpad), omnämnd som husaby;
”Kutby”, identifierad till Kungsgården, Kramfors kommun i Bjärtrå socken, också i Ångermanland.I Gästrikland, som då tillhörde Uppland, fanns följande kungsgårdar:
I och med Nöteborgstraktaten 1323 reglerades för första gången gränsen mellan Novgorods och Sveriges intresseområden. Gränsen drogs från Karelska näset till Pyhäjoki älv i Österbotten, medan förhållandena norr därom samt på den västra sidan om Bottenviken förblev oklara. Den svenske kungen Magnus Eriksson försökte stärka sitt rikes inflytande över området kring Bottenviken genom att 1324 utfärda ett privilegiebrev enligt vilket landet mellan Skellefte älv och Ule älv (som mynnar vid Uleåborg i nuvarande Finland) uppläts till odling och bebyggelse. Han tycks således ha menat att området var svenskt. Samma syn kommer till uttryck i ett brev från Knut Jonsson 1328 enligt vilket Hälsingland sträckte sig till Ule älv och Ule träsk.Kung Magnus privilegiebrev från 1324 gav upphov till två kända kolonisationsprojekt. Det första berörde området kring Lule älv, som uppläts till ett konsortium bestående av Olov Björnsson, ärkebiskop i Uppsala, Johannes Ingemarsson, kunglig fogde över Hälsingland, och Nikolaus Farthiegnsson, storman med gods i Ångermanland, Medelpad och Gästrikland. Det andra berörde området kring Pite älv, som uppläts till riksrådet Nils Abjörnsson. Av ett stadfästelsebrev som Magnus Eriksson formulerade 1335 framgår att Nils Abjörnsson då redan hade byggt bostäder och flyttat familjer till Piteåtrakten samt lagt ned både pengar och arbete på projektet. Det finns däremot inga uppgifter om att det projekt som berörde Lule älvdal omsattes i praktiken. I ett brev av kung Magnus Eriksson år 1340 fastslogs att alla "som åå Christo tro, eller till Christna tro sig omwenda wele" fick ta sig mark och ägor i Lappmarken, under förutsättning att de betalade skatt till kungen och brukade Hälsinglands lag och sedvänjor.Det arkeologiska materialet visar också att det östliga handelsinflytandet i norra Norrland upphörde efter 1200-talet. Av allt att döma lyckades Sverige under 1300-talet med att utvidga sin sfär längs hela den västra sidan av Bottenviken och vidare fram till vattendelaren mellan Torne och Kemi älvar. Den svenska handeln i området kom nu att skötas av birkarlarna, vilka förmodligen även tidigare verkat inom området och då haft en koppling till Republiken Novgorod. De fick den svenska kronans skydd för sin verksamhet i Tälje stadga 1328, och betalade själva en skatt eller avgift till kungen i gengäld.Under slutet av 1300-talet fick det svenska riksrådet och drotsen Bo Jonsson (Grip) hela Finland och en tredjedel av Sverige, däribland Stor-Hälsingland, som förläning. Han anlade Korsholms slott i närheten av den nuvarande staden Vasa och styrde därifrån området kring Norra Kvarken och Bottenviken som ett samlat slottslän, kallat Korsholms län. Därmed bröts det gamla administrativa sambandet med Hälsingland för den del av Norrland som nu utgör Västerbottens och Norrbottens län. Av Eriks av Pommern skattebok från 1413 framgår att Korsholms län då omfattade socknarna Umeå, Bygdeå, Lövånger, Skellefteå, Piteå, Luleå och Torneå i nuvarande Sverige samt socknarna Mustasaari, Kyro och Kemi i nuvarande Finland. År 1441 delades Korsholms i en västlig och en östlig del längs gränsen mellan Uppsala och Åbo stift, som fastställts till Ule älv, de båda delar som så småningom kom att kallas för Västerbotten och Österbotten.Sveriges beskattning av hela kustlandet runt Bottenviken var enligt ryssarna inte i enlighet med Nöteborgstraktaten, och under 1480- och 1490-talen krävde de därför under våldsamma former skatt av invånarna i Kemi, Ijo och Limingo socknar öster om Bottenviken. De hävdade då att deras gräns gick från Hanhikivi sten vid utloppet av bäcken Pyhäjoki på östra sidan över till Bjuröklubb på västra sidan. Hela Bottenviksområdet skulle alltså vara ryskt. På 1600-talet nedtecknades traditioner enligt vilka ryssarna skulle ha ansett Bygde sten sex mil söder om Bjuröklubb vara ett gränsmärke mot det svenska riket. Det finns dock inga uppgifter om att ryssarna skulle ha gått till aktiv handling i detta område.När namnet Norrlanden började tas i bruk under 1400-talet sträckte sig området från Hälsingland runt Bottenviken och söderut till Ule älv, senare Pyhäjoki. Vid samma tid började man också räkna Gästrikland till Norrlanden och låta Dalälven bilda områdets sydgräns mot resten av Sverige. På 1500-talet omfattade "Norrlanden" Gästrikland, Hälsingland, Medelpad, Ångermanland och Västerbotten (inklusive det landskap som sedan 1800-talet kallas Norrbotten samt finska Västerbotten).Norrlands äldsta stad är Gävle (som vid den tiden emellertid inte räknades till 'Norrlanden'). Orten fick stadsprivilegier år 1446, men omnämndes som stad redan 1413.
Trots övriga Europas urbanisering under medeltiden, och att förutsättningar för norrländska städer kan synas ha varit goda, skulle det dröja ända in på 1580-talet innan kungen beslutade sig för att grunda de första norrländska städerna, Hudiksvall, Härnösand och Umeå, förutom medeltidsstaden Gävle, som räknades till Norrland från 1500-talet. Först på 1620-talet inleddes en stor stadsgrundningsvåg som resulterade i ett pärlband av städer längs med den dåvarande norrlandskusten, på båda sidor om Bottenhavet, upp till Torneå i norr. Vågen inleddes som en konsekvens av en resa genomförd av riksrådet Johan Skytte runt Bottenhavet år 1619. Städerna tillkom i en ny merkantilistisk anda för att öka exporten, förbättra infrastrukturen och stärka kronans ställning kring Bottenhavet. Nästan samtliga städer hade någon form av närliggande föregångare i form av en handels- eller marknadsplats, ofta invid en hamn, ibland kungsgård, öd, tingsplats, borg eller medeltida försvarskyrka av klövsadeltyp (försedd med dubbla torn). Dessa centralorter hade sedan tidigare funktioner som i andra landsdelar var knutna till städer, exempelvis fogderesidens, prostsäte eller stormannasäte.Utvecklingen av städer norr om Gävle hämmades dock av det bottniska handelstvånget som fick fast form i förordningar från 1614, 1617 och 1636 och avvecklades 1765. Tvånget hindrade uppstäder att handla direkt med utlandet utan tillät export och import endast via stapelstäder som Uppsala, men gav lättnader till Gävle.
I början av 1600-talet lydde hela det dåvarande Norrland under samma ståthållare och kallades då för ståthållardömet Norrland eller Norrlands län. Dess sydgräns öster om Bottenhavet gick då vid kusten söder om Vasa och sträckte sig inåt mot nordost. När Sverige delades in i län genom 1634 års regeringsform klövs det gamla Norrland i två delar. Den ena delen, Västernorrlands län, kom att omfatta landskapen Hälsingland, Medelpad, Ångermanland och Västerbotten (med Norrbotten och lappmarkerna ända upp till Norra ishavet). Dess östra gräns gick vid kusten vid Torneå och fortsatte norrut en bit öster om Torneälven. År 1637 bröts Västerbottens län ut ur Västernorrlands län och 1641 införlivades Gästrikland, som dittills utgjort änkedrottning Maria Eleonoras livgeding, i Västernorrlands län. Länsindelningen har därefter ändrats många gånger, men aldrig mer har hela Norrland utgjort ett administrativt område.Jämtland och Härjedalen införlivades 1645 i det svenska riket efter dansk-svenska krigen. Därefter talade man under en tid gärna om "Jämtland och Nordlanden", innan landskapet ansågs utgöra en del av Norrland.År 1647 bröts Härnösands stift ur det svåradministrerade Uppsala ärkestift. Utbrytningen gjordes för att öka den svenska närvaron i de två nyerhållna landskapen Jämtland och Härjedalen. Stiftet omfattade hela dagens Norrland utom Gävleborgs län, fram till 1904 då Luleå stift (norra Norrland) bröts ur.I de norrländska landskapen infördes aldrig någon häradsindelning, utan tingslagen baserades på landskaps- och sockenindelningen.
Man räknar med att 12 000 skogsfinnar eller svedjefinnar, flyttade från Savolax och norra Tavastland i dagens Finland, och blev nybyggare i Hälsingland, Medelpad, Ångermanland Värmland, Dalarna, Västmanland och Norge, främst mellan 1570 och början av 1600-talet, vilket gav upphov till många nya byar i vad som kom att kallas finnskogarna. Skogsfinnarna bröt effektivt ny mark genom svedjebruk. De lärde sig svenska och blev tvåspråkiga, men bibehöll sin folktro. Orsaken till inflyttningen var kolonisationspolitik och skattelättnader på initiativ av Karl IX, samt krig och brist på obruten mark i Finland.
Medan den svenska kronan redan under 1300-talet hade tagit kontrollen över norra Norrlands kustland gällde detsamma inte inlandet. Visserligen beskattades samerna – Gustav Vasa avskaffade i mitten av 1550-talet birkarlarnas gynnade ställning och införde i stället direkt beskattning genom lappfogdar. Skatteuppbörd och rättsskipning ägde rum på marknadsplatser både inom och utanför lappmarkerna, men någon permanent svensk närvaro fanns inte inom lappmarkerna förrän hertig Karl 1606 lät anlägga kyrkplatser i Lycksele, Arvidsjaur, Jokkmokk och Enontekis. Senare under 1600-talet inrättades kyrk- och marknadsplatser även i Åsele och Arjeplog.Ett av de första stegen för att utbilda samiska präster togs när Nicolaus Andreæ, kyrkoherde i Piteå, inrättade en sameskola 1617. En handfull samer fick där en grundläggande utbildning. Herr Nils utgav också 1619 en mässbok och en ABC-bok på samiska, vilket blev de första tryckta böckerna på detta språk. Sedan herr Nils avlidit ersattes hans skola 1632 av Skytteanska skolan i Lycksele, som blev en viktig institution under lång tid.
Kronans intresse för lappmarkerna intensifierades sedan silvermalm upptäckts på Nasafjället i Pite lappmark 1634. Vad andra europeiska stater fick resa till Amerika för att utvinna hade Sverige alltså inom sitt eget territorium. Piteå silververk byggdes upp på Nasafjället och fungerade fram till 1659, då det brändes ned av norska styrkor. Det efterträddes av Luleå silververk med hytta i det som nu heter Kvikkjokk.Verksamheten vid de första metallindustrierna i lappmarken var helt och hållet beroende av samisk medverkan. De var de enda som bodde i lappmarkerna, och de var de enda som kunde ombesörja de tunga och långväga transporterna med sina renforor. Samerna fick ersättning för sina insatser, men fick ändå i många fall tvingas in i tjänsten, eftersom de inte samtidigt kunde sköta sina vanliga sysslor. Om de vantrivdes alltför mycket flyttade de helt enkelt till en annan lappmark eller till Norge. Svenska myndigheter blev därför mer och mer intresserade av att få svenska och finska jordbrukare att slå sig ned som nybyggare i lappmarkerna. Förutom den nytta detta kunde ha för bergverken skulle nybyggesverksamhet också öka kronans skatteintäkter, eftersom samer och nybyggare förutsattes kunna utöva sina respektive näringar sida vid sida.Den som aktivt tog tag i frågan om lappmarkernas kolonisation var Johan Graan, som var son till en same som uppfostrats av Nicolaus Andreæ och utbildat sig till präst. Johan Graan blev landshövding i Västerbottens län (som omfattade hela norra Norrland och tidvis även Österbotten) 1653. År 1671 sände han ut lantmätaren Jonas Persson Gedda för att mäta upp lappmarkerna och hitta lämpliga ställen för nybyggen. Resultatet blev en karta över Umeå lappmark. Utifrån erfarenheterna av denna kartläggning skrev landshövding Graan sedan ihop det dokument som kom att ligga till grund för 1673 års lappmarksplakat.1673 års lappmarksplakat innebar att de som anlade nybyggen inom lappmarkerna fick privilegier i form av 15 års frihet från alla slags skatter och utlagor, därefter skattläggning till samma skatt som "sjelfva Lapparna" samt frihet från knektutskrivning i alla tider. Detta följdes 1695 av ytterligare ett plakat där det fastslogs att nybyggarna inte bara hade privilegier utan även skyldigheter: de som ville komma i åtnjutande av friheterna fick inte "lägga sig allena på öfverflödigt svedjande" utan skulle ägna sig åt att bryta upp permanenta åkrar och ängar.Omgående började också nybyggen anläggas i lappmarkerna. Ett av de första var Örträsk i Lycksele lappmark, som anlades av finnen Johan Philipsson omkring 1678. Många av nybyggena i Lycksele och Åsele lappmarker anlades av personer med finsk härkomst, som var uppfödda inom finnskogarna i södra Norrland och Mellansverige. Svenskar från kusttrakterna kom snart efter.
Lappmarken ansågs länge utgöra en särskild landsända som inte hörde till "det egentliga Norrland", en uppfattning som åtminstone delvis levde kvar ännu i slutet av 1800-talet. Nordisk Familjebok noterar 1912 att ”norrlänningarna själfva räkna likväl hvarken Gästrikland och Hälsingland eller Lappland till det egentliga N.”
Det stora oväsendet var den mest intensiva perioden av de svenska häxprocesserna, och började 1668 i Lillhärdal i Härjedalen med att barnvittnet Gertrud Svensdotters utpekade Märet Jonsdotter, och processen resulterade i minst åtta avrättningar. Dessförinnan hade häxprocesserna sällan lett till avrättningar, med undantag för Häxprocessen i Ramsele redan 1634 då fem personer avrättades. Häxprocesser spred sig därefter som en löpeld över landet under de kommande åtta åren, och några norrländska socknar drabbades särskilt under denna period:
Hälsingland 1671–74: Tio avrättade i Bollnäs, åtta i Ovanåker, sju i Tuna och Idenor, två i Alfta, två Järvsö, tre i Delsbo, och två i Ljusdal.
Ångermanland 1674–75: 71 avrättade i Häxprocesserna i Torsåker, 42 avrättade i Härnösand, varav 32 från Säbrå, samt sex avrättade i Sollefteå. Vid den stora Häxprocessen i Nordingrå avrättades ingen.
Gästrikland 1674–75: 35 avrättades i Ockelbo socken, 19 i Gävle, samt 27 i Valbo socken, Hille socken och Hamrånge socken.
Västerbotten 1675–76: sju dödsdomar fälldes i Lövångers socken, men ingen verkställdes eftersom processerna då upphörde.När det gäller samerna kunde dessa fortsätta att utöva sin gamla religion ganska obehindrat långt in på 1600-talet, bara de såg till att infinna sig till gudstjänsterna. På 1680-talet kom myndigheterna till insikt om att det fortfarande grasserade "trolldom" i lappmarkerna och att den samiska trumman alltjämt var i aktivt bruk. År 1685 avfattade därför Karl XI en skrivelse till konsistorium i Härnösand om att åtgärder måste vidtagas. Detta ledde till omfattande så kallade trolldomsrannsakningar på samtliga kyrkplatser i lappmarkerna. Samerna utsattes för pressande förhör och tvingades att lämna in sina trummor, under hot om bestraffning både i jordelivet och i livet efter detta. I den mån den traditionella samiska religionen utövades därefter skedde det i tysthet.En del samer vägrade finna sig i detta, vilket ledde till rättsliga följder. Så avrättades samen Lars Nilsson från Pite lappmark 1693 för trolldom.
På 1500-talet hade ett antal Norrlandsfänikor bildats, som på 1600-talet organiserades som Norrlands storregemente. Storregementet splittrade 1624 till Västerbottens regemente (ur vilket Jämtlands dragonregemente bryts ut 1646) och Hälsinge regemente. Flertalet socknar i Medelpad och Ångermanland får efter 1661 ansvar för båtsmanshållet till Norrlands båtsmanskompani.Flera tusen man ur Jämtlands dragonregemente ingick 1718–1719 i Karl XII:s norska fälttåg under stora nordiska kriget. Fälttåget gick emellertid mycket dåligt i och med att hösten förde med sig kyla, genom logistiska problem samt sjukdomar. Efter Karl XII:s död, under marschen åter till Jämtland, blåste en kraftig snöstorm upp på Öjfjället vid nyår 1719. Många soldater var illa klädda, över 3 000 dog på fjället och av de överlevande förfrös många sina händer, fötter, armar och ben. Marschen har fått namnet katastrofen på Öjfjället. De kroppar som blev kvar i fjällen bidrog enligt sägnen till att rovdjursstammen i området märkbart växte.
Norrlandskusten drabbades hårt av rysshärjningarna under de sista åren av stora nordiska kriget, 1719–1721. Umeå (som även hade bränts ned 1714 av ryssarna), Hudiksvall, Sundsvall (i samband med slaget vid Selånger), Söderhamn, Härnösand, Piteå och ett antal mindre bruksorter anfölls, plundrades och brändes ned. Det ryska anfallet mot Gävle 1719 slogs dock tillbaka av svensk militär.
Fäboddrift förekom i hela Norra Sverige samt Uppland, men främst i Härjedalen, Jämtland och Dalarna, åtminstone sedan 1500-talet. Fäbodkulturen fick sin blomstringsperiod på 1800-talet. Med fäbodkulturen följde konserverande mjölkhushållning som långmjölk, messmör, mesost, rörost och grynost.  
Under Gustav Vasas krigföring på 1500-talet, då salt blev en bristvara, blev lågsaltad fermenterad fisk, så kallad surströmming, en vanligt förekommande norrländsk konserveringsmetod, men har sannolikt förekommit sedan urminnes tider.Älgen var vid sidan av bävern (den senare främst för pälsens skull) det viktigaste Norrländska bytesdjuret, men blev på 1600- och 1700-talet sällsynt och försvann nästan helt. I skogslänen hade bönderna full jakträtt medan det var förbjudet i resten av Sverige till 1789 då alla bönder fick jakträtt på sina ägor. Renkött har alltid varit ett viktigt inslag i mathållningen, inte minst hos samerna. Vid älvmynningarna var lax ett vanligt inslag i kosten, liksom Fjällröding i fjällkedjans sötvatten. De många norrländska myrmarkerna gjorde hjortron utmärkande för Norrland. 
Efter att potatisen spreds började potatispalt förekomma över hela riket, liksom blodpalt och paltbröd, vilka försvann under 1800-talet på de flesta håll, men än idag är populära i Norra Norrland. Bolackare (lösdrivande bolagskarlar), och andra skogsarbetare och flottare i skogskojor långt från hemorten, lagade ofta kolbullar för att få energi till det hårda kroppsarbetet.
Efter järnålderns och medeltidens borgar och före industrialiseringen fanns inga slott i Norrland förutom Gävle slott. I äldre litteratur sägs att Norrland saknar adel, men som motexempel kan nämnas de adlade släkterna Bure, Graan (samiskt ursprung), von Rosenheim och Björnram, samtliga med band till Bureätten; en norrländsk ämbetsmannasläkt som under 1500- och 1600-talen var inflytelserik på riksnivå. De norska medeltida riddarätterna Skancke och Blix har rötter i Jämtland, och några grenar har även introducerats som svensk adel, men de flyttade tidigt till trakten kring Trondheim och andra delar av dagens Norge och Sverige.Tillgången till förläningar i södra Sverige var begränsad under stormaktstiden, och högadelns blickar började vändas mot norr. Ett riksdagsbeslut togs emellertid år 1655 att det inte skulle finnas några förläningar i Norrland. Undantag gjordes för riksrådet Lorens von der Linde från Stockholm, vilken hade erhållit friherrskapet Lindeborg med 141 hemman i Medelpad 1653, samt för riksrådet Knut Posse af Hedensund, som samma år hade fått friherrskapet Arnäs med 61 hemman i Ångermanland och Medelpad. Greve Johan Gabriel Oxenstierna af Croneborg köpte ett stort antal hemman i östra Medelpad, som kom att bli friherrskapet Njurunda, men såldes till amiral Klas Bjelkenstierna. Då friherrskapens drogs in under Karl XI blev denna adliga epok kort och resulterade inte i några ståtliga herrgårdar.Den stora tillgången på skog medförde att järnbruk byggdes i Norrland sedan 1600-talet, vilket gav upphov till ett stort antal bruksorter. De flesta bruk försörjdes med malm från bergverk i andra delar av landet, exempelvis Bergslagen. Brukspatroner byggde herrgårdar på flera av orterna. Det första bruket som erhöll privilegier i Gästrikland var Järbo i dagens Sandvikens kommun, 1637. Först i Hälsingland var Ljusne 1653, i Medelpad Galtströms bruk 1673, i Ångermanland Graninge 1673, i Norrbotten Melderstein 1738 och i Västerbotten Robertsfors 1758.Härnösands gymnasium grundades 1658, bland annat i syfte att utbilda samisktalande präster, och Gefle gymnasium 1669. Den första norrlänning som blir medicine doktor var Nils Gissler 1744, som blev provinsialläkare i Härnösand 1762. 1767 byggdes Gävle lasarett, 1785 lasarettet i Umeå och 1788 uppfördes Härnösands lasarett.
De norrländska landskapen drabbades särskilt hårt under nödåren 1696–97, då tidig frost förstörde en stor del av skörden.
Vid finska kriget 1809 vann ryssarna hela Finland. De intog också en del av norra Sverige, inklusive Skellefteå och tillfälligt Umeå, vars befolkning drabbades hårt tills ryska trupper tvingades retirera i Ratan. Krigets sista strid, slaget vid Piteå, vanns av ryssarna. Efter freden i Fredrikshamn 1809 behöll ryssarna Finland inklusive Österbotten, finska Västerbotten och finska Lappland, det vill säga de delar av dåvarande Västerbotten och Lappland som är belägna öster om Torne-Muonio-Könkämä älv.
Under missväxtåren 1867–1869 medförde en serie misslyckade skördar under flera år att förråden tog slut och den fattiga befolkningen, främst i Norrland, dog i tusental, främst till följd av sjukdomar på grund av undernäring. Tiggeriet blev mer utbrett under perioden, och många norrlänningar flyttade till andra platser, främst inom Norden. Omfattande välgörenhetsinsamlingar genomfördes, men kom sällan de fattigaste till godo.
Den aggressiva variant av Polio som senare spreds över världen rapporterades första gången 1881 bland barn i Umeå, och kort därefter i Stockholm. Mycket tyder på att viruset föddes i Norra Sverige.I synnerhet i Norrbotten rapporterades missväxt 1902, med risk att kreaturen skulle svälta ihjäl. Välgörenhetsinsamlingar anordnades i södra delen av Sverige. Emigrationen till Amerika når en topp året efter. I Norrland åkte många via Trondheims hamn till England, och vidare över Atlanten. Norrlandslänen hade före sekelskiftet inte sett samma massutvandring som andra delar av landet beroende på att regionen - liksom Amerika - höll på att koloniseras och industrin expanderade. I kölvattnet på storstrejken tog emigrationen ny fart 1909 till 1911. Emigrationen skedde även till Sydamerika, inte minst från Norrbotten. Sjukdomar under resan, klimatet och emigrerande gruvarbetarfamiljers brist på jordbrukserfarenhet innebar katastrof för flera av familjerna. Några begärde hjälp av svenska staten att repatrieras.Norrland, främst inlandet, var den landsdel som drabbades hårdast av Spanska sjukan 1918–1920, där Jämtlands län var det län som hade högst andel döda och Arjeplogs kommun hade den största andelen döda i Sverige med cirka tre procent av kommuninvånarna.
Skogslänens tillgång till barrskog och långa älvar möjliggjorde flottning av virke från inlandet till kustnära sågverk. Vattensågar hade byggts av kronan vid norrländska vattendrag sedan 1570-talet, och kom att dominera mellannorrlands kustlandskap på 1800-talet. Lagar om flottning hade införts på 1700-talet i fiskeristadgarna. För att bereda en flottled förbi Storforsen fick Magnus Huss från Sundsvall i uppdrag att genomföra sprängningar i en rullstensås, som visade sig vara för porös för att motstå vattentrycket. Den 6 juni 1796 slutade det hela med en av Skandinaviens största naturkatastrofer, när timmerrännan skar genom grusåsen och hela Ragundasjön på endast fyra timmar tömdes på allt sitt vatten, varvid vattenfallet Gedungsen torrlades och förvandlades till Döda Fallet, en flodvåg sköljde utmed Indalsävens dalgång ända ned till kusten och Indalsälvens sträckning förändrades i såväl Jämtland som Medelpad.
Sveriges första storindustriområde uppstod när hundratals ångsågar byggdes längs Mellannorrlands kust, varav den första startades i Tunadal i Sköns socken 1849. Sågverkssamhällenas snabba tillväxt gjorde att den ursprungliga lokalbefolkningen kunde fortsätta att ägna sig åt jordbruk, utan istället rekryterades ett stort antal sågverksarbetare från andra regioner, exempelvis Värmland, Norrbotten och Finland. Mellannorrlands kustområde kallades "lilla Amerika", därför att människor valde mellan att flytta dit eller att emigrera till USA. Under år 1890 stod skogsnäringen för 40 procent av Sveriges andel i exporten. Åren 1900 - 1920 ökade papper och pappersmassa sin andel av Sveriges export, från runt 8 procent till nära 40 procent.Träpatroner byggde upp stora kapital, och byggde herrgårdar och slott, men skogsbolagen åverkade kronans skog, kallat baggböleri, ett ord som senare även kom att avse anklagelser om köp av skog av inlandets bönder med ohederliga metoder. Träpatronerna och andra näringsidkare kom i konflikt med arbetarna, och fick då stöd av militär, exempelvis vid Sundsvallsstrejken 1879, hungerupproret i Seskarö i Haparanda 1917 och händelserna i Ådalen 1931 då deltagare i ett demonstrationståg sköts ihjäl och skadades. Flottningen kom under 1960-1970-talen att ersättas av timmerbilstrafik.
Malmbrytningen i Malmberget i Gällivare kommun inleddes 1741, men kom igång på allvar i samband med att järnvägen Malmbanan år 1902 satte hamnarna i Narvik och Luleå i förbindelse med malmfälten i Malmberget såväl som Kiirunavaara i Kiruna kommun, båda i Lappland. På 1920-talet upptäcktes ett värdefullt malmområde med höga halter guld, silver och koppar i Boliden, som ligger i det sulfidmalmsrika Skelleftefältet i Västerbotten. Hanteringen av den speciella malmtypen, som bland annat innehåller arsenik, utvecklades och förfinades i Rönnskärsverken. Nya gruvor öppnades efter hand, och tillsammans med smältverk och transporter bidrog de till ett starkt industriellt uppsving i skellefteåregionen under 1930- och 1940-talet.
Som beskrivits ovan antyder uppgifter i Hälsingelagen ett framväxande system av farleder och vägar under 1300-talet, men fram till 1600-talet skedde nästan alla transporter via vattendragen, antingen med båt eller på vintervägar på isen, vilket begränsade resandet till vissa perioder. Under sommaren var ridvägar och gångstigar det enda farbara på land. Ridvägarna gick över höjder och längs vattendelare för att undvika vattendrag och minimera behovet av broar. På vintrarna kördes särskilda vintervägar upp förbi backiga avsnitt. Vagnar och kärror på vägarna blev inte vanliga på vägarna i Norrland förrän på 1600-talet.Norrstigen, senare kallad Kustlandsvägen, gick mellan kyrkplatserna utmed Norrlandskusten, och den var sannolikt lika gammal som dessa. Fram till början av 1600-talet var den en ren ridväg, men förbättrades sedan etappvis från söder till norr så att det gick att köra vagnar. De större älvarna korsades med färja medan mindre vattendrag fick träbroar. Under samma tid färdigställdes flera vägar i det inre av Gästrikland och Hälsingland.Bland de tidiga tvärgående förbindelserna är de medeltida pilgrimslederna genom Härjedalen och Jämtland, postrodden över Kvarken samt ett flertal längre vintervägar i bland annat Hälsingland och Norrbotten. Marknadsresor vintertid till bland annat Uppsala, Falun, Røros, Levanger och Trondheim skedde i kolonner, så kallade foror.Under 1700-talet fortsatte arbetet med vägarna, även om det dröjde till slutet av 1700-talet innan några av de inre kustsocknarna i Övre Norrland fick körväg. Vid denna tid genomfördes även ett antal större brobyggen, i Jämtland en bro över Järpströmmen 1712, en bro över Indalsälven 1713 och en bro över Hårkan 1732. I Västerbotten byggdes Lejonströmsbron över Skellefte älv 1737. Från mitten av 1700-talet började man uppföra stenbroar över mindre vattendrag, först och främst i de södra norrlandslänen. Ett exempel är Gustavsbron över Gavleån 1772.1800-talets folkökning ledde till ökat vägbyggandet i Norrland. 1841 bildades Kongliga styrelsen för allmänna wäg- och wattenbyggnader och statsbidrag utgick därmed till allmänna väg- och brobyggen, vilket gav byggandet extra fart. Av militärstrategiska skäl bekostade staten även en väg av hög standard från Dalarna genom inre Norrland till finska gränsen vid Karungi. Vissa byar bröt även körvägar till närmaste flottbara vattendrag för flottning av tjärtunnor.De första nord-sydliga järnvägarna som förband Norrland med södra Sverige var sträckan Uppsala-Gävle Järnväg invigd 1874, Norra stambanan Gävle–Ånge 1881, och Stambanan genom övre Norrland Ånge–Boden 1894, förlängd med Haparandabanan 1915. Norr om Gävle förlades dessa i inlandet av militärstrategiska skäl - banan var svårare att angripa där - och kompletterades med tvärbanor. Detta förorsakade långa färdtider mellan de kustnära norrländska städerna. Ostkustbanan från Stockholm förlängdes därför med sträckan Gävle-Härnösand 1927. Höga kusten var ett hinder för kustnära trafik ända till 2010, då Ostkustbanan utökades med Botniabanan Härnösand-Umeå.Höga kusten har även utgjort en utmaning för vägbyggen. Under byggandet av den första Sandöbron 1939 störtade gjutformen för spannet samman, och 18 arbetare förolyckades.Härnösand fick som första stad i Sverige elektrisk gatubelysning år 1885, 6 år efter världens första elektriska gatubelysning. Under 1900-talets första hälft byggdes vattenturbiner i ett stort antal norrländska älvar och vattendrag, som kom att dominera svensk vattenkraft. Se statistik ovan. Elintensiv industri har under 1900-talet förlagts till Norrland, till följd av god tillgång till elkraft till lågt pris. Striden om Vindelälven 1962 blev en vändpunkt för utbyggnaden av fler älvar. Fyra nationalälvar, Kalix älv, Torne älv, Piteälven och Vindelälven, liksom en rad andra älvsträckor och åar, är genom riksdagsbeslut skyddade från vidare utbyggnad.
Sundsvall blev tidigt huvudort för Kongliga Telegrafverkets stamnät i Norrland. Sundsvalls telegrafstation öppnade 1856. Rikstelefonnätet satte Härnösand i förbindelse med Stockholm och Malmö 1889. Sundsvalls lokala telefonnät automaticerades redan 1926.
År 1842 startade ett folkskoleseminarium och Navigationsskolan i Härnösand. Folkskollärarseminarier inrättades 1879 i Umeå (enbart för kvinnliga studenter) och 1907 i Luleå. Samtliga var läroverksstäder sedan tidigare. Ur dess institutioner för högre utbildning utvecklades med tiden Umeå universitet (grundat 1965), Luleå tekniska universitet (grundat 1971 som Högskolan i Luleå, universitet 1997) och Mittuniversitetet (universitetsstatus 2005).
I industrialiseringens spår följde utveckling av starka folkrörelser i Norrland, först frikyrkliga väckelserörelser och senare bland annat arbetarrörelse. 
De frikyrkliga väckelserörelserna följde ofta i industrialiseringens spår i synnerhet längs med mellannorrlands kust, medan de inomkyrkliga väckelserörelserna (EFS och Laestadianism) följde i nykoloniseringens spår i Norra norrland. Stugmöten utan prästs medverkan var förbjudet i Sverige enligt konventikelplakatet, med undantag för 1800-talets byabön ledd av bonde som var bönpräst i nykoloniserad norrländsk glesbygd. Många norrländska bönpräster blev sedermera lekmannapredikanter eller ordförande i EFS-församlingar, och byabönen fick betydelse för norrländsk väckelse. EFS-församlingar blev således särskilt stora i norra Ångermanland och Västerbotten. Samerna kristnades inte förrän sent i historien, främst genom 1800-talets norrländska Laestadianism, trots många tidigare försök. Leastadianismen blev även vanlig bland tornedalingar.
Väckelserörelserna blev däremot inte särskilt utbredda i Jämtland-Härjedalen, utan regionen har ett högt medlemstal i Svenska kyrkan. Nära 80 procent i Jämtlands län var medlemmar i kyrkan 2013, vilket är högst andel i landetArbetarrörelsen i Norrbotten blev särskilt radikal, där SKP värvade många medlemmar. På 1920- och 30-talen emigrerade de så kallade Kirunasvenskarna främst från Norrbotten till Sovjetunionen för att bidra till kommunismens införande, varav flera internerades och avrättades under Stalins utrensningar. Attentatet mot Norrskensflamman 1940 ledde till fem döda och fem skadade. Attentatet utfördes av fem militärer, en stadsfiskal och en journalist. Orsaken var den antikommunistiska hetsstämning som följde på tidningens (och hela SKP:s) ställningstagande mot Finland (och Tyskland) och för Sovjetunionen under finska vinterkriget.
Innan 1900-talets mitt syftade statlig skatte-, bidrags- och arbetsmarknadspolitik till att styra flyttströmmar till Norrland och stimulera näringslivsinvesteringar, och därefter till att styra flyttströmmar från Norrland, och fortfarande stimulera näringslivet. Efter 1930-talet har regionen uppvisat långsammare befolkningsutveckling än landet i övrigt, och efter år 1960 har befolkningsutvecklingen totalt sett varit negativ. Majoriteten av Norrlands kommuner, liksom småkommuner över hela Sverige, har sedan dess drabbats av glesbygdsavfolkning. Ifrågasättande av nyttan med 1950- och 1960-talens flyttlasspolitik och avfolkning av inlandet kan ha förorsakat en temporär nedgång i skogslänens utflyttningstal under 1970- och 80-talen, vilket också sammanföll med en viss utflyttning från städer till landsbygd, kallad gröna vågen. Norrbotten har dock haft tillväxt som varade fram till sekelskiftet, och Västerbotten har tillväxt än idag.[källa behövs]En positiv befolkningsutveckling finns endast på vissa högskoleorter längs med kusten, samt några orter nära norska gränsen som försörjer sig på besöksnäringen. Det exportberoende näringslivet karaktäriseras av tillväxt, inte minst i Norrbottens län på 00-talet, men är konjunkturkänsligt, vilket bland annat 1800-talets bruksdöd och 1970-talets stålkris visar. 
På senare år har många statliga bidrag ersatts av det kommunala utjämningssystemet och EU:s strukturfonder. En rad statliga myndigheter och verk har utlokaliserats från Stockholm till olika orter i Norrland, främst under 1960- och 70-talen.
Statistik finns som visar att skogslänen (Norrland samt Värmlands och Dalarnas län), där 17,9 procent av Sveriges befolkning bor, har en bruttoregionprodukt (BRP - mätt i löneinkomster) på 16,6 procent av Sveriges BNP, men att så mycket som 41,6 procent av Sveriges produktion från näringsgrenen jordbruk, skogsbruk, jakt och fiske härrör från regionen, liksom 34,4 procent av Sveriges energiproduktion, 22,6 procent av varuproduktionen, och 20,3 procent av Sveriges gruvproduktion, mineralutvinnings- och tillverkningindustri (2008).Norrbottens län hade högst varuproduktion per capita i landet, och näst högst BRP per capita. Den kommun i Sverige som har i särklass högst BRP per capita är Jokkmokk (2008).
I motsats till Svealand (svear) och Götaland (götar och gutar) är Norrland den enda av Sveriges landsdelar som inte grundar sig på någon folkstams ursprungliga utbredning (om inte samer, hälsingar och möjligen kväner räknas som folkstammar). Ändå diskuteras förekomsten av en norrländsk identitet och folksjäl i litteratur, forskning och regionalpolitik avsevärt oftare än en svealändsk eller götaländsk identitet, inte minst på senare tid i samband med diskussioner om en stor Region Norrland. En del människor som bor i norra Sverige känner sig som norrlänningar parallellt med att man har en landskapsidentitet, medan man i södra Sverige har sin regionala identitet enbart i landskap och län men inte landsdelar. Omkring 79 procent av befolkningen i Norrbottens, Västerbottens och Västernorrlands län, och 70 procent av befolkningen i Jämtlands län, har identitet som norrlänningar. Begreppet norrlänning används såväl som självepitet, inte sällan med stolthet, som av människor från andra landsdelar.
Norrlänning och norrländsk som begrepp kritiseras emellertid för att inbjuda till allt för stora generaliseringar kring kulturella särdrag. Det förekommer att personer med rötter i Norrland inte vill bli kallade norrlänningar därför att man har sin identitet i en mindre region, eller därför att man uppfattar uttrycket som en stereotyp.
Begreppet norrlänning har gett upphov till den mindre vanliga antonymen sörlänning, som främst används inom Norrland, ibland pejorativt, men även som självepitet av människor som bor i Norrland men har rötter i södra Sverige.
Norrländska är inte en specifik eller enhetlig dialekt, utan en grupp besläktade svenska dialekter. Det norrländska dialektområdet innefattar Norrland utom Gästrikland och södra Hälsingland (där uppländska mål talas, ingående i svealändska dialektområdet). En alternativ gräns mellan det norrländska och uppländska dialektområdet är Medelpads sydgräns. Genuina dialekter i Härjedalen och nordvästra Jämtland (Frostvikens socken med centralort Gäddede) räknas inte heller till norrländska mål, utan är varianter av den norska dialekten trönderska. Även de övriga Jämtmålen  uppvisar släktskap med den trönderska dialekten. I delar av Norrland talas sedan lång tid tillbaka dessutom finsk-ugriska språk såsom nordsamiska och sydsamiska, samt tornedalsfinska och andra meänkielidialekter. 
försvagad eller bortfallen ändvokal (kastä eller kast istället för kasta, och sitt istället för sitter),
tilljämning eller assimilation av stamvokal efter ändelsevokal (färä istället för fara),
annorlunda betoning av vissa ord (en norrlänning betonar Isak och Internet på första ledet och med akut accent, som på engelska, men uttalar Ö-vik med grav accent med huvudtryck på slutledet, samt Maria med huvudtryck på mittenledet)
Norrlands befolkningstäthet är koncentrerad till kusten och större studentstäder. Av Norrlands befolkning bor 63 procent i kustkommuner, och i Norra Norrland är skillnaden mellan kust och inland ännu mer påtaglig.
Några variabler av demograﬁsk och socioekonomisk natur har karterats på kommunnivå för att pröva om någon av Norrlandsgränserna kan ses i statistiken. Det mest påtagliga sambandet som hittades var mellan skogslänens gräns och gränsen för regionalpolitiskt stöd, något som kan beskrivas som en sammanvägning av arbetslöshet, befolkningstäthet med flera variabler. Att leva tillsammans utan att vara gift är mycket vanligare norr om fäbodgränsen än söder, redan innan sambo blev vanligt på 1970-talet i resten av landet, och längre tillbaka i tiden jämfördes så kallade Stockholmsäktenskap med de många samboförhållandena i norra Sverige. Andelen personer med eftergymnasial utbildning är låg i många Norrländska småkommuner, men detta följer inte någon av norrlandsgränserna, och skiljer sig inte från övriga landet mer än vad som kan förväntas utifrån andelen som bor på studentorter och i större kommuner — dit utbildningen är lokaliserad och där arbetsmarknaden är differentierad.Andelen män och andelen personer över 65 års ålder är avsevärt högre i Norrlands inlandskommuner än i övriga landet, men låg på större studentorter. Övertorneå är den kommun i Sverige som har lägst andel kvinnor (47,5 procent). Bjurholms kommun har lägst andel personer i arbetsför ålder (50,6 procent i åldern 18–64 år). Jämtlands län är det län som har lägst andel utrikes födda (6,5 procent), och Ovanåker den kommun (3,8 procent). I Norrlands inland, exempelvis Jämtlands län, är självmordsfrekvensen högre än i landet i genomsnitt. Dock är Västerbotten det län i landet som har lägst självmordsfrekvens, sannolikt till följd av regionens folkrörelsetradition.
En långsam kolonisationsprocess har gjort att Norrland har uppvisat något snabbare befolkningstillväxt än övriga landet fram till mitten av 1800-talet, och bebyggelsen fick först då sin maximala utbredning. Befolkningsökningen var emellertid avsevärt snabbare än i riket i övrigt under 1800-talets senare decennier fram till 1930-talet, till följd av en omfattande inflyttningsvåg efter skogsindustrins genomslag. Under perioden 1960 till 2015 har Norrlands folkmängd sjunkit med 4,4 procent. Under samma period steg rikets folkmängd med 31,4 procent. Se även statistik över folkökning och folkmängd för Norrlands län och växande kommuner nedan.
Finland bröts ur Sverige 1809. Norrbotten har börjat betraktas som eget landskap efter 1810, då Norrbotten län bröts ur Västerbotten län. Därefter har Norrland bestått av följande landskap:
Norrlands statliga förvaltning är idag i stora drag indelad i fem län, vart och ett med sitt eget landsting. De fyra nordliga tillhör Norra sjukvårdsregionen, medan Gävleborgs landsting ingår i Uppsala-Örebro sjukvårdsregion.
Av Norrlands 54 kommuner är det endast följande tio som har haft en positiv befolkningsutveckling under 25 år (1985 till 2010). Sex av kommunerna har förutspåtts en positiv befolkningsutveckling påföljande 25 år (2010 till 2035). :
Följande norrländska orter hade status som stadskommuner innan begreppet stad tappade sin kommunalrättsliga innebörd 1971:
**) Umeå fick stadsprivilegier i ett första försök 1588, men stadsbildningen förverkligades inte. Nya privilegier utgavs 1622.
Lappland: Vadvetjåkka, Abisko, Stora Sjöfallet, Padjelanta, Sarek, Muddus, Pieljekaise, Björnlandet
Norrbottens län: Hanhinvittikko fäbod, Övertorneå kommun; Gallejaur by, Arvidsjaurs kommun
Västerbottens län: Rörträsks silängar, Norsjö kommun; Atoklinten, Storumans kommun; Fatmomakke kyrkstad, Vilhelmina kommun
Västernorrlands län: Mariebergs sågverkssamhälle, Kramfors kommun, Lögdö bruk, Timrå kommun; Sandvikens fiskeläge, Örnsköldsviks kommun
Gävleborgs län: Västeräng, Hudiksvalls kommun; Våsbo fäbodar, Ovanåkers kommun; Axmar bruk, Gävle kommun
Regionfakta - Fakta och perspektiv om Norrland Wikinews har nyheter relaterade till Norrland.