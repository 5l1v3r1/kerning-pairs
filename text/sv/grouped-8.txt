
Carol William "Cully" Wilson, född som Karl Wilhons Erlendsson 5 juni 1892 i Winnipeg, död 6 juli 1962 i Seattle, var en kanadensisk professionell ishockeyspelare aktiv åren 1910–1932. Cully Wilson spelade som högerforward med Toronto Blueshirts i NHA 1912–1915 och med Seattle Metropolitans i PCHA 1915–1919. I NHL representerade han Toronto St. Patricks, Montreal Canadiens, Hamilton Tigers och Chicago Black Hawks. 1923–1926 spelade Wilson för Calgary Tigers i WCHL och WHL.
Wilson vann Stanley Cup två gånger, 1914 med Toronto Blueshirts och 1917 med Seattle Metropolitans. Han spelade dessutom Stanley Cup-final med Seattle Metropolitans 1919 och med Calgary Tigers 1924. 1919 avbröts finalserien mellan Seattle Metropolitans och Montreal Canadiens vid ställningen 2-2 i matcher på grund av spanska sjukan och 1924 förlorade Calgary Tigers finalserien mot Montreal Canadiens med 0-2 i matcher.
Cully Wilson var beryktad för sin oömma spelstil och ledde NHA, PCHA och NHL i utvisningsminuter säsongerna 1914–15, 1919 respektive 1919–20. Efter PCHA-säsongen 1919 stängdes Wilson av från spel av ligan sedan han gjort sig skyldig till ett överfall på Vancouver Millionaires center Mickey MacKay.
Cully Wilson, som kom från en familj med isländska rötter,  inledde ishockeykarriären i hemstaden Winnipeg med de isländsk-kanadensiska lagen Winnipeg Vikings och Winnipeg Falcons. Han spelade för Vikings i Manitoba Icelandic League 1909 samt med Falcons i Manitoba Independent League säsongen 1910–11. Säsongen 1910–11 spelade han även en match för Winnipeg Monarchs i Manitoba Hockey League. Säsongen 1911–12 spelade Wilson för Winnipeg Falcons i Manitoba Hockey League och gjorde 11 mål på åtta matcher.
Wilsons spel i Winnipeg och Manitoba Hockey League hade inte gått de större klubbarna obemärkt förbi och säsongen 1912–13 flyttade han till Toronto för att spela med Toronto Blueshirts i National Hockey Association. Första säsongen med Blueshirts gjorde Wilson 12 mål på 19 matcher, vilket gav honom en tredjeplats i lagets interna målliga bakom Frank Nighbor och Scotty Davidson, och han samlade även på sig 45 utvisningsminuter. Blueshirts slutade på delad tredjeplats i ligan med 18 poäng på 20 matcher, 14 poäng bakom segrande Quebec Bulldogs.
Wilson etablerade sig snabbt som en hårt arbetande lagspelare med en omild spelstil och under sin andra säsong med Toronto Blueshirts, 1913–14, gjorde han nio mål och fyra assists för totalt 13 poäng på 20 matcher i grundserien. Blueshirts slutade på delad förstaplats i ligan med Montreal Canadiens efter att ha spelat ihop 26 poäng på 20 matcher och bärgade sedan Stanley Cup genom att besegra Canadiens i ett dubbelmöte den 7 och 11 mars 1914 med den sammanlagda målskillnaden 6-2, efter att först ha förlorat bortamötet i Montreal Arena med 0-2 och sedan vunnit returmötet hemma i Arena Gardens i Toronto med 6-0. Senare samma månad fick Blueshirts besök i Toronto av Victoria Aristocrats från Pacific Coast Hockey Association på den kanadensiska västkusten. Lagen möttes i en informell matchserie i bäst av fem matcher om Stanley Cup. Blueshirts vann i tre raka matcher med siffrorna 5-2, 6-5 och 2-1 och Cully Wilson gjorde tre av lagets mål.
Säsongen 1914–15 visade Wilson att han även kunde ta ett stort ansvar offensivt då han ledde Blueshirts framåt med 22 mål och 27 poäng på 20 matcher. Han skyggade likt tidigare inte heller undan från agitation och fysiskt spel och ledde ligan med hela 138 utvisningsminuter, sju fler än lagkamraten Roy McGiffins 131 minuter i syndarbåset. Blueshirts slutade dock först på fjärde plats i ligan efter att ha spelat ihop 16 poäng på 20 matcher, 12 poäng bakom Ottawa Senators och Montreal Wanderers.
Toronto Blueshirts deltog efter säsongen 1914–15 även i en uppvisningsserie i bäst av tre matcher mot lokalkonkurrenten Toronto Shamrocks i Elysium Arena i Cleveland, Ohio. I den första matchen mellan lagen slog Shamrocks vänsterforward Cy Denneny Cully Wilson med klubban över ansiktet så att tre tänder skadades och Wilson blev tvungen att sy i ansiktet. Wilson hotade efter händelsen att ge igen på Denneny men då det inte förekom någon incident mellan spelarna i den andra matchen mellan lagen trodde de flesta att saken var ur världen. I den tredje och sista matchen lagen emellan såg dock Wilson sin chans att ge igen på Denneny och tidigt i den andra perioden hakade han Denneny så illa över hakan med klubban att Shamrocksspelaren blev tvungen att lämna isen och uppsöka sjukstugan för att se över sina skador. Wilson fick sitta vid sidan av isen för resten av perioden med sammanlagt 12 utvisningsminuter och då Denneny återkom till matchen efter att ha blivit sydd så hotade han att ge igen på Wilson och att Wilson skulle få lämna arenan i en ambulans. Shamrocksledaren Eddie Livingstone såg dock till att de båda spelarna inte fick någon speltid mot varandra i den tredje perioden och undvek på så vis ytterligare blodvite. Blueshirts vann uppvisningsserien mot Shamrocks med 2-1 i matcher med siffrorna 5-7, 9-5 och 8-3.
Säsongen 1915–16 bytte Wilson lag och liga då han tillsammans med lagkamraterna Frank Foyston, Jack Walker, Eddie Carpenter och Harry "Hap" Holmes flyttade från Toronto Blueshirts till den amerikanska västkusten för att spela med det nya laget Seattle Metropolitans i Pacific Coast Hockey Association. Wilson förklarade att klubbytet inte endast berodde på bättre ekonomiska villkor utan att han även föredrog att spela ishockey med sju spelare på isen (jämfört med sex i NHA) samt med ett ordentligt utvisningsreglemente. Första säsongen i PCHA gjorde Wilson 12 mål och 17 poäng på 18 matcher och laget slutade på tredje plats i ligan bakom Portland Rosebuds och Vancouver Millionaires efter att ha spelat ihop 18 poäng på 18 matcher.
Andra säsongen med Metropolitans, 1916–17, blev än mer lyckosam då Wilson gjorde 13 mål och 20 poäng på 15 spelade matcher. Fem av målen kom i en och samma match mot Spokane Canaries, en match som Metropolitans vann med 9-7. Metropolitans vann ligan med 32 inspelade poäng på 24 matcher, fyra poäng före Vancouver Millionaires, och fick sedan spela om Stanley Cup i en finalserie i bäst av fem matcher mot Montreal Canadiens från NHA. Canadiens vann den första matchen med 8-4 men Metropolitans svarade med att pulvrisera det kanadensiska laget i de tre efterföljande matcherna med siffrorna 6-1, 4-1 och 9-1. Metropolitans stjärnforward Bernie Morris gjorde 14 av lagets 23 mål i finalserien och Cully Wilson bidrog med ett mål och fyra framspelningar för totalt fem poäng. Seattle Metropolitans blev i och med segern det första amerikanska laget någonsin att vinna Stanley Cup.Under Metropolitans första match för säsongen 1917–18 slog Wilson Portland Rosebuds vänsterforward Wilfred "Smokey" Harris medvetslös. Han varnades efter händelsen av ligans president Frank Patrick att han skulle komma att riskera att stängas av från spel om han inte tyglade sitt våldsamma spel. Wilson gjorde åtta mål och 14 poäng på 17 matcher under säsongen och Metropolitans vann ligan efter att ha spelat ihop 22 poäng på 18 matcher. Laget missade dock chansen att få spela om Stanley Cup då man förlorade mot andraplacerade Vancouver Millionaires i ligaslutspelets dubbelmöte med målskillnaden 2-3 efter att först ha spelat oavgjort, 2-2, på bortais i Denman Arena i Vancouver den 11 mars 1918 och sedan förlorat hemmamötet i Seattle Ice Arena den 14 mars med 1-0.
Under PCHA-säsongen 1919 möttes Seattle Metropolitans och Vancouver Millionaires i en rad matcher innehållandes slagsmål och bryskt spel och i en av dessa matcher, den 27 januari 1919, bröt Wilson näsan efter att ha träffats av Lloyd Cooks klubba i ansiktet. Wilson missade två matcher på grund av skadan och kom tillbaka mer otyglad än någonsin. Lagen möttes åter igen den 26 februari i Seattle med förstaplatsen i ligan på spel. Wilson träffades åter igen av en klubba i ansiktet och efter att ha blivit sydd återkom han till matchen och tog ut sin frustration på Millionaires center Mickey MacKay. Spelarna slogs om en lös puck i sarghörnet då Wilson vände sig om och slog MacKay över ansiktet med klubban. MacKay bröt käkbenet samt skadade flera tänder och hade spelat färdigt för säsongen. Wilson fick matchstraff och stängdes av för resten av säsongen av ligapresidenten Frank Patrick för att balansera Millionaires förlust av MacKay. Straffet omvandlades dock senare till böter på 50 dollar sedan Metropolitans spelare vägrat att spela några fler matcher utan Wilson, även om Frank Patrick lovade att ta upp fallet på nytt efter säsongen. Under matchen mellan lagen en vecka senare i Vancouver den 3 mars besökte Wilson pressbåset för att skaka hand och försonas med MacKay. Wilson gjorde 11 mål och 16 poäng på 18 matcher under säsongen och samlade även på sig 37 utvisningsminuter vilket var flest av alla spelare i ligan. Metropolitans slutade på andra plats i ligan med 22 poäng på 20 matcher, två poäng bakom Vancouver Millionaires. I ligaslutspelets dubbelmöte mellan lagen besegrade Metropolitans dock Millionaires med den sammanlagda målskillnaden 7-5 och fick därmed chansen att spela om Stanley Cup mot Montreal Canadiens, ett återmöte mellan lagen från 1917 års Stanley Cup-final.
1919 års Stanley Cup-final mellan Seattle Metropolitans och Montreal Canadiens saknade det tidigare mötets förgrundsfigur Bernie Morris, som hade arresterats av de amerikanska myndigheterna, anklagad för att ha smitit undan militärtjänstgöring. Finalserien var trots detta en jämn historia och lagen vann två matcher var och spelade dessutom en match oavgjord innan matchserien avbröts sedan ett flertal spelare i Canadiens insjuknat i spanska sjukan och lagts in på sjukhus i Seattle. Ingen segrare utropades i finalmötet och det oavgjorda resultatet stod sig som ett resultat av influensapandemin. Cully Wilson gjorde ett mål och spelade fram till tre för totalt fyra poäng på fem spelade matcher under finalserien. Montreal Canadiens 37-årige veteranback Joe Hall dog i sviterna av lunginflammation knappt en vecka efter det att Stanley Cup-finalen avbrutits.Stanley Cup-finalen 1919 skulle bli Wilsons sista framträdande med Seattle Metropolitans. Frank Patrick höll vad han hade lovat och tog upp Wilsons disciplinära fall efter säsongen vilket ledde till att han stängdes av från allt spel i PCHA.
Säsongen 1919–20 flyttade Wilson tillbaka till Toronto då han skrev på som free agent för Toronto St. Patricks i National Hockey League. Första säsongen med laget slutade han på tredje plats i lagets interna poängliga bakom Corb Denneny och Reg Noble efter att ha gjort 20 mål och 26 poäng på 23 matcher. Han samlade även ihop till 86 utvisningsminuter vilket var flest av alla spelare i ligan, dock endast en utvisningsminut mer än Ottawa Senators hårdföre back Sprague Cleghorn. Han hade i och med detta lett alla de tre stora professionella ishockeyligorna i utvisningsminuter under varsin säsong (1914–15 i NHA, 1919 i PCHA och 1919–20 i NHL).
Säsongen 1920–21 hann Wilson spela endast åtta matcher för Toronto St. Patricks innan han lånades ut till ligakonkurrenten Montreal Canadiens i januari 1921. Han gjorde sex mål och en assist på 11 matcher för Canadiens innan han kallades tillbaka till St. Patricks. Canadiens ville dock inte släppa Wilson som, förnärmad över att ha blivit utlånad, vägrade att rapportera tillbaka till St. Patricks. Det hela ledde till att han stängdes av från spel för resten av säsongen.9 november 1921 bytte Toronto St. Patricks bort Wilson till ligakonkurrenten Hamilton Tigers mot backen Eddie Carpenter, hans före detta lagkamrat i Toronto Blueshirts och Seattle Metropolitans. Han spelade två säsonger för Hamilton Tigers i NHL åren 1921–1923 och gjorde sammanlagt 23 mål och 37 poäng på 46 matcher för laget.
Inför säsongen 1923–24 bytte Hamilton Tigers bort Wilson till Calgary Tigers i Western Canada Hockey League. I Calgary återförenades han med centern Bernie Morris som han hade spelat tillsammans med under flera säsonger i Seattle Metropolitans. WCHL hade säsongen 1923–24 ett sammanhängande spelschema med PCHA, där lagen från de båda ligorna spelade varsina åtta matcher mot varandra, och detta ledde till att Wilson under säsongen fick spela matcher mot lagen från ligan som han hade blivit utslängd och bannlyst från fyra år tidigare.
Calgary Tigers vann WCHL säsongen 1923–24 två poäng före Regina Capitals efter att ha spelat ihop 36 poäng på 30 matcher. Laget besegrade sedan Regina Capitals i ligaslutspelets dubbelmöte med målskillnaden 4-2. Wilson gjorde dubbelmötets avgörande mål till 1-0 i den andra matchen mellan lagen som Tigers vann med 2-0. Han var även i närkamp med och skadade Capitals stjärncenter Dick Irvin i samma match. Irvin gav igen då han skrinnade förbi utvisningsbåset och slog Wilson över huvudet med klubban. Tigers spelade därefter mot Vancouver Maroons från PCHA i en serie i bäst av tre matcher för en plats i Stanley Cup-finalen. Maroons vann första matchen med 3-1 men Tigers segrade i de två efterföljande matcherna med 6-3 och 3-1 och avancerade till Stanley Cup-final. Wilson gjorde tre av målen i matchserien mot Vancouver Maroons. I Stanley Cup-finalen mot Montreal Canadiens hade dock ett veteranbetonat Tigers inte mycket att sätta emot och föll i två raka matcher med siffrorna 1-6 och 0-3.Wilson spelade ytterligare två säsonger för Calgary Tigers i WCHL och Western Hockey League (WHL) och gjorde sammanlagt 41 mål och 58 poäng på 88 grundseriematcher för laget. I slutet på säsongen 1925–26 hade Wilson dittills under karriären samlat på sig uppemot 80 stygn endast i ansiktet, de senaste efter att ha träffats av Edmonton Eskimos högerforward Art Gagnés klubba i ansiktet. Wilson förklarade dock att incidenten, likt de flesta andra liknande incidenter, var oavsiktlig och endast hände i stridens hetta.
Säsongen 1926–27 flyttade Wilson till USA och Illinois för att spela med det nya NHL-laget Chicago Black Hawks. I Chicago återförenades han med tränaren Pete Muldoon som han hade spelat framgångsrikt för under flera säsonger med Seattle Metropolitans. Bland lagkamraterna fanns den före detta Metropolitansspelaren Jim Riley, de tidigare rivalerna i Vancouver Millionaires Mickey MacKay och Hughie Lehman, samt även Dick Irvin och Babe Dye. Wilson gjorde åtta mål och fyra assists för totalt 12 poäng på 39 matcher för Black Hawks i grundserien, samt ett mål på två matcher i slutspelet. Laget förlorade i första rundan i slutspelet mot Boston Bruins med den sammanlagda målskillnaden 10-5 och efter säsongen bytte lagets ägare och sportdirektör Frederic McLaughlin bort Wilson till St. Paul Saints i American Hockey Association.
Cully Wilson spelade tre säsonger för St. Paul Saints i American Hockey Association åren 1927–1930 (som spelande tränare de två sista säsongerna) och gjorde sammanlagt 27 mål och 40 poäng på 126 matcher för laget. Därefter spelade han för San Francisco Tigers i California Hockey League säsongen 1930–31 innan han återvände till Minnesota och AHA för att spela den resterande delen av säsongen med Duluth Hornets. Wilson spelade sedan ytterligare en säsong i AHA med Kansas City Pla-Mors innan han lade skridskorna på hyllan för gott.
Cully Wilson föddes 1892 i Winnipeg, Manitoba som ett av åtta barn till de isländsk-kanadensiska föräldrarna Sigurður Erlendsson och Metonia Indridadottir. Familjen bytte senare namn från Erlendsson till Wilson för att bättre passa in i det kanadensiska samhället och de fem sönerna och tre döttrarna i familjen växte alla upp med det mer engelskklingande efternamnet. Hans yngre bror Harry (Sigurbjörn Haraldur) Wilson spelade två matcher som försvarspelare för Winnipeg Somme i Winnipeg Military Hockey League (WMHL) säsongen 1917–18. Cully Wilson växte upp på Home Street i Winnipeg i ett isländsk-kanadensiskt område och visade tidigt intresse och en naturlig talang för skridskoåkning, vilket i sin tur fick honom att börja spela ishockey. Han spelade även lacrosse vid Mulvey School i Winnipeg.Även om Wilson var tvungen att lämna Seattle för Toronto efter säsongen 1919 hade han hunnit göra sig ett hem i staden, och efter ishockeykarriären återvände han till Seattle och arbetade som passagerarkontrollant för rederiet Northwest Steamship Lines. Wilson var gift två gånger, först med Sarah Jones från Scranton i Pennsylvania som han fick barnen Margaret och John med. Paret skilde sig 1921. Därefter var han gift med Violet Thompson, ursprungligen från St. Catharines i Ontario, och blev styvfar till hennes två barn från ett tidigare äktenskap. Wilson var efter spelarkarriären även road av trädgårdsarbete och blev med åren en habil hortikulturist på hobbynivå. Händerna som med hjälp av ishockeyklubban hade beskurit en hel del spelare ur motståndarlagen under ishockeykarriären beskar efter densamma istället vackra trädgårdar och rosor.Cully Wilson dog den 6 juli 1962 i Seattle och ligger begravd på Evergreen Washelli Memorial Park intill Aurora Avenue i Seattle.
MIL = Manitoba Icelandic League, MIPHL = Manitoba Independent League, MHL-Sr. = Manitoba Hockey League, Trä. = Träningsmatch, AHA = American Hockey Association, Cal-Pro = California Hockey League
Holzman, Morey; Joseph Nieforth (2002) (på engelska). Deceptions and Doublecross: How the NHL Conquered Hockey. Dundurn Press. sid. 392. ISBN 9781550024135 
Coleman, Charles L. (1966) (på engelska). The Trail of the Stanley Cup, vol. 1 1893–1926. NHL. sid. 807 
Conner, Floyd (2002) (på engelska). Hockey's Most Wanted™: The Top 10 Book of Wicked Slapshots, Bruising Goons, and Ice Oddities. USA: Potomac Books. sid. 272. ISBN 9781574883640 
Bowlsby, Craig H. (2012) (på engelska). Empire of Ice: The Rise and Fall of the PCHA, 1911–1926. Kanada: Knights of Winter Publishing. sid. 388. ISBN 978-0969170563
Cully Wilson med Calgary Tigers på The Oregon Historical Society (Digital Collections)

Damingpalatset, eller Daminggong (kinesiska: 大明宫, Dàmínggōng) var det kejserliga palatset för Tangdynastin (618–907) i Chang’an, dagens Xi'an. Palatset var det mest påkostade under Kinas historia och var 4,5 gånger större än Förbjudna staden i Peking. Från dess färdigställande år 664 styrdes Kina av 17 kejsare från Damingpalatset i 240 år innan det förstördes och till slut övergavs helt år 904. I dag pågår en återuppbyggnad av Damingpalatset och det kan besökas vid Daming Palace National Heritage Park som ligger precis norr om Xi'ans centrala järnvägsstation.
Inledningen till uppförandet av Damingpalatset var i januari 635 när kejsare Taizong påbörjade bygget av en sommarbostad till sin far, den tidigare kejsare Gaozu. Sommarresidenset blev aldrig färdigställt eftersom byggnationen stoppades när fadern avled senare samma år. Byggnationen återupptogs under en period år 646. År 661 beslutade Taizongs son, kejsare Gaozong, att den nu mycket välmående dynastin behövde ett mer representativt palats än Taijipalatset (太极宫) som man ärvt av den föregående Suidynastin. Det nya palatset byggs vidare på den av kejsare Taizong påbörjade sommarbostaden. Över 100 000 hantverkare arbetade med byggnationen. Den 5 juli 663 flyttade kejsarfamiljen in i Damingpalatset och på nyårsdagen år 664 hölls den första större ceremonin i Hanyuansalen. 17 kejsare styrde Kina från Damingpalatset och palatset byggdes successivt ut genom åren.Vid palatsets norra port, som heter Xuanwuporten (玄武门 ), dödades 21 juli 710 kejsarinnan Wei vid en kupp ledd av Li Longji, som 712 blev kejsare Xuanzong. Denna incident ska inte förväxlas med den liknande och mer kända incidenten vid Xuanwuporten år 626 vid Taijipalatset.
Under An Shi-upproret år 756 förstördes och plundrades Damingpalatset av An Lushans rebeller. Efter upproret blev varken Tangdynastin eller Damingpalatset lika enastående som tidigare. År 883 plundrades palatset åter, men nu av rebelledaren Huang Chao. Hanyuansalen brändes ner år 886. Flera plundringar och mer förstörelse följde år 896 och 901 tills rebellen Zhu Wen slutligen år 904 brände och förstörde hela Chang’an och Damingpalatset. Palatset lämnades i ruiner och övergavs, och kejsaren flyttade från huvudstaden till Luoyang. Tangdynastin gick under 907 och samma år grundar Zhu Wen den Senare Liangdynastin.
Damingpalatset är det mest påkostade palatset genom hela kinesiska historien och innehöll mer än 50 salar och paviljonger. Man vet inte säkert vem som var arkitekten till Damingpalatset, men sannolikt var det den kejserliga arkitekten Yan Liben. Palatset uppfördes precis norr om Chang’ans stadsmur på Longshouplatån öster om stadens nordsydliga centrumaxel. Detta är precis norr om dagens centrala järnvägsstation i Xi'an. Damingpalatset har en omkrets av nästan 7 700 meter och upptar en yta av 3,2 kvadratkilometer vilket motsvarar ungefär 500 fotbollsplaner och är 4,5 gånger större än Förbjudna staden i Peking som var kejsarpalats för Ming- och Qingdynastin.Damingpalatset var omslutet av en hög mur med 11 portar. Den södra porten, Danfengporten, var huvudentrén till palatset. Muren var byggd av packad jord och palatsets södra mur sammanfaller med den existerande norra stadsmuren för Chang'an. Symmetriskt längs Damingpalatsets centrala nord- sydliga axel ligger räknat från söder de tre salarna Hanyuansalen, Xuanzhengsalen och Zichensalen. Kontoret för sekretariatet låg nordväst om Hanyuansalen, och kanslikontoret låg på motsatta sidan nordost om Hanyuansalen, Dessa byggnaderna finns alla i främre gården och användes för att styra dynastin. I den norra delen av Damingpalatset i den bakre gården finns Taiyedammen, och i området runt dammen bodde kejsarfamiljerna. Lindesalen, som låg på västra sidan av Taiyedammen, har en unik design av tre sammanslagna byggnader i olika nivåer. Det fanns även många banor för hästpolo i Damingpalatset vilket var en mycket populär sport för kejsarfamiljen.
Den södra porten, Danfengporten (丹凤门), var huvudentrén till Damingpalatset och hade fem parallella ingångar med vardera en öppen bredd på 8,5 meter. Portens fundament var 74,5 × 33 meter. Det är den största port som byggts i Kinas historia och överträffar alltså även Himmelska fridens port i Peking.. På både östra och västra sidan om porten fanns ramper där man kunde rida upp på muren. Uppe på porten stod Danfengtornet som användes för officiella tillkännagivanden och liknande. Portens namn ändrades år 758 till Mingfeng (明凤) men fick snart tillbaka sitt ursprungliga namn Danfeng. När man passerat porten norrut in i palatset kommer man till ett 630 meter långt torg som leder upp till Hanyuansalen.
Den mest dominerande byggnaden i Damingpalatset är Hanyuansalen som står på en 11 meter högt fundament och har två väldigt utmärkande vakttorn på sidorna. Från Hanyuansalen har man utsikt söder ut över det stora torget mot Danfengporten. Hanyuansalen består av dess centrala stora sal, östra och västra klostren, östra och västra paviljongerna, klocktorn och trumtorn. Hela byggnaden ansågs ha en form av en drake, mycket på grund av utformningen av de framträdande vakttornen vid sidorna av salen. Hanyuansalen står på en plattform i tre nivåer. I Hanyuansalen hölls officiella ceremonier som kejserliga firanden och nyårs- och solståndsceremonier
Norr om Hanyuansalen längs Damingpalatsets nord-sydliga axel finns Xuanzhengsalen. Xuanzhengsalen hade den högsta statusen bland palatsets byggnader. Härifrån sköttes statsaffärerna och speciella ceremonier hölls här, som när en ny kejsare tillträdde, utdelning av speciella titlar och mottagande av utländska besökare. Även den kejserliga examinationen hölls i Xuanzhengsalen
Direkt norr om Xuanzhengsalen längs Damingpalatsets centrumaxel finns Zichensalen. Från Zichensalen ledde kejsaren regeringen, höll ministermöten och byggnaden var regeringens kontor. Det förekom även banketter för utländska besökare i Zichensalen och andra större fester.
Lindesalen, som finns i västra delen av Damingpalatset, färdigställdes under Linde-eran (664–665) vilket gav byggnaden dess namn. Lindesalen står på en 10 000 kvadratmeter stor plattform (130 × 80 meter) och har ett utförande som var unikt för den äldre kinesiska arkitekturen. Tre olika byggnader (den främre, mittersta och bakre) är symmetriskt sammankopplade och byggda i flera olika nivåer varav den främre (södra) byggnaden var huvudbyggnad. Byggnaden kallades även Tresalspaviljongen på grund av sin speciella arkitektur. Hela byggnaden var omsluten av en öppen korridor med tak. I Lindesalen fanns den största bankettsalen i Damingpalatset. Den kunde ta emot upp till 3 500 gäster. Komplexet var den största existerande träbyggnaden vid denna tiden i Kina.
Taiyedammen (太液池), som även kallas Penglaidammen (蓬莱池) är en handgrävd damm. Dammen består av två delar varav den västra är 140 000 kvadratmeter och den östra 33 000 kvadratmeter. Det fanns mer än tio trädgårdar runt Taiyedammen, och ett stort antal paviljonger, herrgårdar och andra byggnader. Päronträdgården var en av dessa trädgårdar och var platsen för kejsarens musik och dans. Här fanns den kejserliga musikakademin som sannolikt var den första musikakademin i världen. Den kejserliga orkestern bestod av mer än 1 000 musikanter. Sanqingsalen, Taoismsalen och Lindesalen ligger också vid Taiyedammen. Runt dammen fanns ett utbrett system av dränagekanaler.
När palatset först började byggas 635 hette det Yong’anpalatset men året efter ändrades namnet till Damingpalatset. År 662 när den stora uppbyggnaden hade kommit igång ändrades namnet till Penglaipalatset för att åtta år senare byta namn till Hanyuanpalatset. År 701 fick palatset tillbaka namnet Damingpalatset som betyder "Det starka ljusets palats"
Med start år 1957 har arkeologiska utgrävningar pågått till och från i Damingpalatset. Totalt har mer än 40 salar och paviljonger grävts ut. De flesta i den norra delen av palatset runt Taiyedammen. Dessa utgrävningar har gett arkeologerna mycket information om det kejserliga livet och arkitekturen under Tangdynastin.Den första perioden av utgrävningar pågick från oktober 1957 till 1960. Under denna perioden blev palatsets layout klarlagd och flera betydande byggnader och portar blev utgrävda. Mest fokus var på områdets norra del kring Taiyedammen. Hanyuansalen, Hanguansalen, Lindesalen, Xuanwuporten, Chongxuanporten, Neichongporten och Yinhanporten blev utgrävda under denna period. År 1981 återupptogs utgrävningarna och Qingsisalen, Sanqingsalen, Chaotangsalen och södra delen av Hanlinyuan grävdes ut fram till år 1984. Från 1987 till 1996 utforskades Hanyouporten och fördjupade studier i området kring Hanyuansalen. Under 1998 gjordes ytterligare utforskningar av Taiyedammen. Från augusti 2001 till sommaren 2005 fortsatte utgrävningar kring Taiyedammen. Under hösten 2005 grävdes den stora södra Danfangporten ut, och under våren 2006 utforskades torget mellan Danfengporten och Hanyuansalen.Precis norr om Hanyuansalen hittades år 2010 nio gravar från Handynastin (206 f.Kr.–220 e.Kr.). 2012 hade totalt femton gravar hittats. Gravarna är i varierande storlek och byggda av tegel. Vissa av gravarna har välvt halvcirkelformat tak byggt av krökta stenar. Även om gravarna har blivit bestulna genom historien så har totalt 170 föremål hittats i gravarna. Den största delen av fynden är grön- och gulglaserad keramik, men man har även hittat järn- och bronsföremål och en hel del jade. Dessa fynd har gett forskarna mycket värdefull information om Handynastins gravar, men även om det vardagliga livet under Handynastin.
Damingpalatset och staden Chang'an har haft mycket stort inflytande på arkitekturen i de samtida japanska huvudstäderna. Heijo-kyo (Nara), som var Japans huvudstad fram till år 784, byggdes om i mitten av 700-talet och det kejserliga palatset fick ett nytt utförande. Centralt i palatset byggdes Daigokudenyinsalen med Saigusalen till väster. Daigokudenyin imiterade Hanyuansalen från Damingpalateset både var det gäller drakformen, dess placering i palatset och byggandes funktion. Saigusalen, som byggdes till väster i palatset, kopierade på ett motsvarande sätt Lindesalen från Damingpalatset. År 794 flyttades Japans huvudstad till Heian-kyo (dagens Kyoto) och även det nya Heianpalatset byggdes upp med Damingpalatsets byggnader som förebild. Daigokudenpaviliongen i Helan-kyo imiterade Hanyuansalen, när det gäller drakformen på plattformar samt layout och funktion, och Burakudensalen imiterade Lindesalen från Damingpalatset på samma sätt och med samma placering åt väster.Det var inte bara kejsarpalatsen som kopierades från Damingpalatset. Hela stadslayouten för Heijo-kyo liknar Chang'an, och layouten för Heian-kyo är nära på en kopia av Chang'an. Japanska delegationer besökte Damingpalatset år 702, 717, 733, 752, 777, 804 och 838. Det var sannolikt under dessa besöken som japanerna hämtade inspiration från Damingpalatset till sina egna palats och huvudstäder.
År 2003 startades ett projekt för att skydda och återskapa Damingpalatset och dess omgivning. Projektet utökades successivt år 2005 och 2008. Den 1 oktober 2010 öppnade Daming Palace National Heritage Park, vilket var ett viktigt etappmål i projektet. Där kan man sedan dess se restaureringsarbetet av Damingpalatset. Danfengporten är helt återuppbyggd och fundamentet till Hanyuansalen är färdigt. Återskapande och restaureringar av övriga byggnader och portar pågår i olika stadier. Området söder om Hanyuansalen har gratis entré. I det underjordiska museet Daming Palace Heritage Museum som finns mellan Hanyuansalen och Xuanzhengsalen visas en utställning om utgrävningarna. I Danfengporten finns Danfeng Gate Heritage Museum för utställningar och forskning. Det finns också ett turistcenter som även inkluderar en 3D IMAX-biograf.
(på engelska) Chinese Archaeology Volume 2,2002. The Institute of Archaeology, CASS. http://www.kaogu.cn/html/en/Publication/Journals/Chinese_Archaeology__English_version_/2013/1025/31557.html. Läst 2 november 2014 
 (på engelska) Chinese Archaeology Volume 6,2006. The Institute of Archaeology, CASS. http://www.kaogu.cn/html/en/Publication/Journals/Chinese_Archaeology__English_version_/2013/1025/31561.html. Läst 1 november 2014 
 (på engelska) Chinese Archaeology Volume 7,2007. The Institute of Archaeology, CASS. http://www.kaogu.cn/html/en/Publication/Journals/Chinese_Archaeology__English_version_/2013/1025/31562.html. Läst 1 november 2014 
Mote, Frederick W. (2003) (på engelska). Imperial China 900-1800. Harvard University Press. ISBN 0674012127. http://www.amazon.com/Imperial-China-900-1800-F-Mote/dp/0674012127. Läst 2 november 2014
”Daming Palace National Heritage Park 大明宫国家遗址公园” (på kinesiska / engelska / koreanska / japanska). Xi’an Qujiang Daming Palace National Heritage Park Managemnt Co., Ltd. http://www.dmgpark.com/index.php. Läst 1 november 2014.
"Dennō Senshi Porygon" (japanska: でんのうせんしポリゴン, Hepburn: Dennō Senshi Porigon?, bokstavligen "Datorkrigaren Porygon") är avsnitt 38 av den första säsongen av animen Pokémon. Avsnittet har enbart visats en gång på TV och det var den 16 december 1997 i Japan. Det sändes då på 37 TV-kanaler vid klockan 18.30 lokal tid och sågs i uppskattningsvis 26,9 miljoner hushåll. "Dennō Senshi Porygon" regisserades av Kiyotaka Itani, skrevs av Junki Takegami och gästskådespelare var Ayako Shiraishi som syster Joy och Bin Shimada som Dr. Akihabara.
I avsnittet uppsöker Ash, Misty, Brock och Pikachu Pokémoncentret i Matcha City, där de får reda på att överföringsmaskinen för Pokémon inte fungerar som den ska. Dr. Akihabara, som skapat maskinen, kommer fram till att detta beror på ett datorvirus. Han förklarar att Team Rocket ligger bakom det hela och skickar in Ash, Misty, Brock och Pikachu i den digitala världen för att stoppa dem. Väl där får de hjälp av Porygon att lokalisera och strida mot Team Rocket. Dock har syster Joy på Pokémoncentret tagit in en datatekniker som skickat in ett vaccin i den digitala världen. Detta vaccin börjar attackera människorna i den digitala världen, men de kommer oskadda därifrån och problemet med överföringsmaskinen löser sig till slut. 
"Dennō Senshi Porygon" är ett ökänt avsnitt av Pokémon eftersom det framkallade epileptiska anfall och konvulsioner hos ett antal av tittarna; en incident som benämns "Pokémonchocken" (ポケモンショック) i Japan. 685 personer fick föras till sjukhus i ambulans på grund av blinkande ljuseffekter i avsnittet och två av dessa personer fick stanna kvar på sjukhus i över två veckor. TV Tokyo, som hade sänt avsnittet, gick ut med en offentlig ursäkt dagen efter "Dennō Senshi Porygon" hade sänts och tillsammans med den japanska regeringen bannlyste de avsnittet. Animen gjorde ett tidigare oplanerat uppehåll i fyra månader innan den fortsatte att sändas igen den 16 april 1998 i Japan.
Ash, Misty, Brock och Pikachu är i Matcha City när de tvingas uppsöka närmaste Pokémoncenter för att Pikachu känner sig trött. Väl där märker de att syster Joy har problem med att en överföringsmaskin för Pokémon inte fungerar som den ska. Hon tar hjälp av Dr. Akihabara, som skapat maskinen, och han och Brock kommer fram till att problemet kan bero på ett datorvirus. Dr. Akihabara berättar om ett vaccin som skulle kunna få bort viruset, men han stormar av en okänd anledning ut ur Pokémoncentret kort därefter. Ash, Misty, Brock och Pikachu går hem till Dr. Akihabara och får där reda på att det är Team Rocket som har tagit sig in i överföringsmaskinen och att de förhindrar att den fungerar korrekt. Dr. Akihabara tvingar sedan Ash, Misty, Brock och Pikachu att följa efter Team Rocket in i den digitala världen för att stoppa dem.
Väl inne i den digitala världen får de hjälp av Porygon att lokalisera Team Rocket. Porygon hjälper även till att strida mot Team Rocket, men de väljer att använda sig av en annan prototyp av Porygon, kallad Porygon Zero, för att delta i striden. Under tiden de två Porygon strider mot varandra löser Ash, Misty, Brock och Pikachu problemet med överföringsmaskinen. Dock har syster Joy på Pokémoncentret tagit in en datatekniker som har skickat in ett vaccin i den digitala världen. Detta vaccin tror att det är människorna inuti den digitala världen som är viruset det ska ta hand om och det börjar attackera Ash, Misty, Brock och Pikachu samt Team Rocket, som alla färdas på Porygons rygg. Vaccinet skjuter iväg missiler mot Porygon, men Pikachu använder sig av en åskstötsattack för att stoppa dessa. Nästa omgång missiler träffar den portal som Porygon precis färdas igenom, för att ta sig ut ur den digitala världen, och explosionen som följer förstör Dr. Akihabaras hus.
Medan Dr. Akihabara sörjer sitt förstörda hus tackar Team Rocket på ett illvilligt sätt för hjälpen innan de beger sig av. Ash, Misty, Brock och Pikachu går tillbaka till Pokémoncentret, där överföringsmaskinen fungerar som vanligt igen. Syster Joy är glad över detta, men är ovetande om att Ash, Misty, Brock och Pikachu hjälpte till inifrån den digitala världen och de bestämmer sig för att inte berätta för henne om detta.
"Dennō Senshi Porygon" sändes i Japan tisdagen den 16 december 1997 vid klockan 18.30 lokal tid (10.30 CET). Avsnittet, som sändes på 37 TV-kanaler, hade det högsta tittarantalet vid tidpunkten och sågs i uppskattningsvis 26,9 miljoner hushåll.
Cirka tjugo minuter in i avsnittet använder Pikachu sig av en åskstötsattack för att stoppa några missiler som var på väg mot Porygon och resultatet av denna attack var en explosion under vilken rött och blått ljus blinkade i snabb takt. Tidigare under avsnittets gång hade liknande ljuseffekter synts, men det var tack vare användandet av animeringseffekterna kallade "paka-paka" och "flash" som just denna scen blev mycket mer intensiv än de tidigare scenerna; effekterna kan liknas vid ett extremt ljust stroboskop med blinkningar upp mot 12 Hz under ungefär 5 sekunder. Flera tittare upplevde vid detta tillfälle dimsyn, huvudvärk, yrsel och illamående; andra drabbades av epileptiska anfall, tillfällig blindhet, konvulsioner och medvetslöshet. Japanska Fire and Disaster Management Agency (総務省消防庁) rapporterade att totalt 685 personer (375 flickor och 310 pojkar) togs till sjukhus via ambulans som följd av ljuseffekterna. Flera av dessa återhämtade sig under ambulansfärden, men över 150 av dem togs in på sjukhus; två av personerna fick stanna kvar på sjukhus i över två veckor. Enbart en bråkdel av de 685 drabbade diagnostiserades med att lida av ljuskänslig epilepsi. När delar av "Dennō Senshi Porygon" senare visades upp under nyhetssändningar som berörde incidenten drabbades ytterligare några personer av epileptiska anfall.Senare undersökningar visade på att 5–10 % av tittarna fick mildare symptom som inte krävde någon behandling. 12 000 barn som inte behövde någon sjukvård uppvisade någon sorts sjukdomstillstånd; dock antogs detta vara mer likt masshysteri snarare än epileptiska anfall. I en studie följdes 103 av de drabbade personerna under tre år efter händelsen och resultatet visade på att 70 av dem (det vill säga 68 %) inte hade några fler epileptiska anfall under studiens gång. Forskare tror att det blinkande ljuset kan orsaka ljuskänslig epilepsi och där visuell stimulus, såsom blinkande ljus, kan bidraga till ett förändrat medvetandetillstånd. Även fastän det bara är 1 av 4 000 människor som är mottaglig för denna typ av epileptiska anfall saknar antalet drabbade personer av ljuseffekterna i "Dennō Senshi Porygon" motstycke.
Alfred R. Kahn, den dåvarande VD:n för 4Kids Entertainment, utannonserade den 1 januari 1998 att en engelsk dubbning av Pokémon skulle börja sändas i USA. Detta upprörde flera föräldrar i USA eftersom de var måna om sina barns välmående, men Kahn svarade att "vi är säkra på att det inte blir något problem [...] Vi har tagit problemet på allvar och löst det." I en artikel i USA Today försäkrades föräldrar i USA att "amerikanska barn sannolikt inte kommer att drabbas av epileptiska anfall orsakade av tecknade serier på TV" eftersom TV-kanaler i USA "inte visar japanska tecknade serier, så kallad anime", vilket inte längre stämmer eftersom anime har blivit mer allmänt förekommande även utanför Japan. Både Maddie Blaustein, den amerikanska röstskådespelerskan bakom Meowth, och Eric Stuart, den amerikanska röstskådespelaren bakom Brock och James, har hävdat att 4Kids Entertainment gjorde en engelsk dubbning av "Dennō Senshi Porygon" medan Veronica Taylor, den amerikanska röstskådespelerskan bakom Ash, har sagt i en intervju att någon sådan dubbning aldrig har gjorts och aldrig kommer att göras. Avsnittet har aldrig sänts utanför Japan på grund av att Japans regering och TV Tokyo har bannlyst det. Pokémon började sändas i USA den 8 september 1998.
Denna incident, som i Japan kallas för "Pokémonchocken" (ポケモンショック), var inte den första av sitt slag i landet. Tidigare under samma år, den 29 mars 1997, hade avsnittet "The Mysterious Father" (まぼろしのオヤジ) av animen YAT Anshin! Uchū Ryokō orsakat en liknande incident, dock inte i samma utsträckning. I detta avsnitt visades snabbt blinkande röda och vita ljuseffekter, vilket ledde till att fyra personer fick föras till sjukhus med ambulans.
Nyheten om incidenten med "Dennō Senshi Porygon" spreds som en löpeld över Japan. Dagen efter sändningen gick TV Tokyo, som hade sänt avsnittet, ut med en offentlig ursäkt och de lade animen på is för att kunna undersöka orsaken till incidenten. Poliser från Atagos polisstation fick order av japanska National Police Agency (警察庁) att ifrågasätta Pokémons producenter om innehållet i animen och dess produktionsprocess. Den japanska regeringen höll ett akutmöte, i vilket orsakerna till incidenten diskuterades med flera experter och information samlades även in från de olika sjukhusen. Videoband med Pokémon plockades bort från uthyrningshyllorna i videobutiker över hela Japan. Reaktionerna var även snabba på Tokyobörsen, där Nintendos aktie rasade med ¥400 (nästan 5 %) ned till ¥12 200 morgonen efter att avsnittet hade sänts; Nintendo är det företag som producerar datorspelen på vilka animen är baserad. Nintendos dåvarande VD, Hiroshi Yamauchi, sade vid en presskonferens den 17 december 1997 att Nintendo inte borde hållas ansvarig för incidenten eftersom originalspelen i Pokémon-spelserien för Game Boy var svartvita.
Efter incidenten gjorde animen ett tidigare oplanerat uppehåll i fyra månader. Tre avsnitt som tidigare skulle sänts veckorna efter "Dennō Senshi Porygon" var "Jynx räddar julen" (ルージュラのクリスマス), "Snöstormen" (イワークでビバーク) och ett speciellt nyårsavsnitt, men på grund av uppehållet valdes de två första avsnitten bort och sändes först den 5 oktober 1998 i Japan; "Jynx räddar julen" skapade även kontroverser eftersom Jynx, en Pokémon som anklagats för att ha ett blackface, var närvarande i avsnittet. Det tredje avsnittet, som enbart är känt med den japanska titeln 大晦日だよ！　ポケットモンスターアンコール, sändes aldrig. Istället valdes "Pikachus farväl" (ピカチュウのもり) som avsnitt nummer 39 och det sändes den 16 april 1998 i Japan. Animen började sändas på torsdagar istället för tisdagar i Japan. Även titelsekvensen "Aim to Be a Pokémon Master" (めざせポケモンマスター) ändrades om: tidigare visades Pokémon individuellt mot en svart bakgrund, men efter "Dennō Senshi Porygon" visades de i fortsättningen i grupper om fyra. Innan sändningarna av Pokémon återupptogs den 16 april 1998 i Japan visades ett speciellt inslag kallat "Problem Inspection Report on Pocket Monster Animated Series" (アニメ ポケットモンスター問題検証報告). I detta inslag syns programledaren Miyuki Yadama när hon först ber om ursäkt för incidenten, för att sedan förklara hur den kunde uppstå och vad som har gjorts för att försäkra att det aldrig händer igen och slutligen läser hon upp några av de beundrarbrev som har kommit in.Flera japanska TV-bolag och medicinska tjänstemän samlades för att komma överens om hur de skulle kunna förhindra att en liknande incident någonsin ägde rum igen. De kom fram till ett antal riktlinjer som de rekommenderade att producenter av animerade serier skulle följa, däribland:
Bilder, speciellt de som är röda, ska inte blinka snabbare än tre gånger i sekunden. Är bilden en annan färg än röd ska den inte blinka snabbare än fem gånger i sekunden.
Ränder, virvlar och koncentriska cirklar ska inte täcka en större del av skärmen.För att förhindra liknande incidenter valde både den japanska regeringen och TV Tokyo att bannlysa "Dennō Senshi Porygon" och avsnittet har aldrig visats igen, vare sig i eller utanför Japan. Detta var det tredje avsnittet av Pokémon att inte sändas utanför Japan. Avsnittet "Beauty and the Beach" (アオプルコのきゅうじつ) visades först i Japan den 29 juli 1997, men 4Kids Entertainment valde att hoppa över detta avsnitt på grund av att den manliga seriefiguren James hade på sig ett par uppblåsbara bröst i några av scenerna. Dessa scener klipptes sedan bort och 4Kids Entertainment dubbade avsnittet till engelska och det sändes i USA den 24 juni 2000, då benämnt som "det förlorade avsnittet". Ett annat avsnitt som enbart har visats i Japan är "Miniryū no Densetsu" (ミニリュウのでんせつ), som sändes den 25 november 1997. Avsnittet dubbades till engelska av 4Kids Entertainment, men visades aldrig förmodligen på grund av de många scener i vilka seriefigurerna hotas med vapen.
Producenterna för animen gjorde även ett aktivt val att inte ha med Porygon i några av de efterföljande avsnitten för att på så sätt få folk att glömma incidenten och undvika ytterligare psykologiska trauman. Porygons utvecklade form, Porygon2, är den enda Pokémon från den andra generationen av spelserien som inte varit med i animen och den fjärde generationens Porygon-Z har inte heller närvarat i Pokémon. En av animens manusförfattare, Masaaki Iwane, har sagt att det är möjligt, men inte sannolikt, att Porygon och dess utvecklade former kan komma att vara med i animen i framtiden. I animangan Pocket Monsters Film Comic, där animens avsnitt presenteras i serieformat, valde skaparna att hoppa över "Dennō Senshi Porygon" i volym 10; numreringen går från kapitel 37 till kapitel 39 utan att det ges någon officiell förklaring till varför.
Incidenten med "Dennō Senshi Porygon" har parodierats ett antal gånger i andra medier. I avsnittet "Thirty Minutes Over Tokyo" av Simpsons, som sändes den 16 maj 1999 i USA, åker familjen Simpsons till Japan. Väl där tittar de på ett TV-program med namnet Battling Seizure Robots (戦闘ロボットシージャー), som ger dem epileptiska anfall. Enligt Mike Scully, en av manusförfattarna för Simpsons, mottog han och hans medarbetare flera arga brev från personer som var upprörda över denna scen. I avsnittet "Chinpokomon" av South Park, som sändes den 3 november 1999 i USA, blir rollfigurerna besatta av allt som berör Chinpokomon (vilket i sig är en parodi på Pokémon). I ett av de fiktiva TV-spelen som förekommer i avsnittet är det spelarens uppgift att attackera Pearl Harbor och under spelets gång får Kenny McCormick ett epileptiskt anfall och avlider. I pilotavsnittet "Hot Tub" av Drawn Together, som sändes den 27 oktober 2004 i USA, säger Ling-Ling (som är en parodi på Pikachu) att hans uppgift är att "förstöra allt och ge barn epileptiska anfall", vilket följs av en scen med snabbt blinkande ljus. "Dennō Senshi Porygon" nämns även i Scott Westerfelds roman So Yesterday från 2004. I romanen visas avsnittet för tre av rollfigurerna, varav en av dem får ett epileptiskt anfall av det. Incidenten med ljuseffekterna finns med i både 2004 och 2008 års upplagor av Guinness World Records: Gamer's Edition, där det har tagits in under rubriken "Flest ljuskänsliga epilepsianfall orsakade av ett TV-program".Under 1998 övervägde USA:s armé att skapa ett icke-dödligt vapen som skulle använda sig av en elektromagnetisk puls för att på så sätt framkalla epileptiska anfall hos de personer som träffades av vapnet; detta var en idé de fick av att granska effekterna av "Dennō Senshi Porygon". Detta vapen skulle påverka en persons nervceller och synapser vilket, enligt National Ground Intelligence Center, skulle kunna göra hundra procent av befolkningen mottagliga för epileptiska anfall. Vapnet skulle kunna ha en räckvidd på flera hundratals meter och de personer som träffades skulle drabbas av epileptiska anfall som skulle kunna pågå i upp till fem minuter. Vapnet testades inte officiellt och planerna förverkligades aldrig.
Den här artikeln är helt eller delvis baserad på material från engelskspråkiga Wikipedia, Dennō Senshi Porygon, 29 juli 2013.
Furusho, J.; Suzuki, M.; Tazaki, I.; Satoh, H.; Yamaguchi, K.; Iikura, Y.; Kumagai, K.; Kubagawa, T.; Hara, T. (november 2002). ”A comparison survey of seizures and other symptoms of Pokemon phenomenon” (på engelska). Pediatric Neurology 27 (5):  sid. 350–355. PMID 12504202. 
Harding, G.F. (februari 2000). ”The Pocket Monsters episode” (på engelska). Annals of Neurology (American Neurological Association) 47 (2):  sid. 275–276. PMID 10665506. 
Ishida, S.; Yamashita, Y.; Matsuishi, T.; Ohshima, M.; Ohshima, H.; Kato, H.; Maeda, H. (december 1998). ”Photosensitive seizures provoked while viewing 'pocket monsters', a made-for-television animation program in Japan” (på engelska). Epilepsia (The International League Against Epilepsy) 39 (12):  sid. 1340–1344. PMID 9860071. 
Tobimatsu, S.; Zhang, Y.M.; Tomoda, Y.; Mitsudome, A.; Kato, M. (juni 1999). ”Chromatic sensitive epilepsy: A variant of photosensitive epilepsy” (på engelska). Annals of Neurology (American Neurological Association) 45 (6):  sid. 790–793. PMID 10360772.
Diplomatstaden är ett område inom stadsdelen Östermalm i Stockholms innerstad, som utmärks av tolv palatsliknande villor eller townhouses från 1910- och 1920-talen, Engelska kyrkan samt ett antal mer sentida beskickningsbyggnader.
Områdets villakvarter gavs namnen Ambassadören och Diplomaten, men beboddes i början huvudsakligen av förmögna privatpersoner. Efter hand kom området dock att domineras av ambassader och residens. Under 1950-talet påbörjades uppförandet av modernare ambassadbyggnader norr om Dag Hammarskjölds väg.
Diplomatstaden är klassad som riksintresse för kulturmiljövård, och områdets villor betingar de högsta priserna i Sverige.
Diplomatstaden avsåg ursprungligen enbart villaområdet i anslutning till Nobelgatan, i stora drag avgränsat av Nobelparken i väster, Dag Hammarskjölds väg i norr och Djurgårdsbrunnsviken i söder. Genom tillkomsten av ambassadbyggnaderna norr om Dag Hammarskjölds väg och mellan Gärdesgatan och Skarpögatan under 1950- och 1960-talen räknas dessa ibland också in i Diplomatstaden.Det finns även en officiell indelning av stadsområden i så kallade basområden. Enligt denna omfattar Diplomatstaden utöver villa- och ambassadkvarteren även Nobelparken, Berwaldhallen och byggnaderna för Sveriges Radio och Sveriges Television vid Oxenstiernsgatan. Denna artikel beskriver de klassiska villakvarteren och de nyare ambassadkvarteren.
I början av 1400-talet fanns här en kungsladugård på Vädla bys mark. Driften lades ner på 1670-talet och ett laboratorium för krut- och ammunitionstillverkning flyttade in i byggnaden. Vid en explosion i laboratoriet 1716 raserades hela byggnaden varefter ett nytt laboratorium byggdes upp på nuvarande Sveriges Radios område. Några gamla byggnader finns ännu kvar som exempelvis Törnerska villan, och gatunamn som Laboratoriegatan och Kruthusplan som går genom villakvarteren påminner om den tidigare verksamheten. Inom området, norr om Engelska kyrkan, ligger även den numera stängda Artillerikyrkogården, som sen 1997 är klassat som ett fornminne.
Söder om Dag Hammarskjölds väg ligger tolv så kallade högreståndsvillor samlade i en halvcirkel runt Engelska kyrkan, de flesta med utsikt över Djurgårdsbrunnsvikens vatten. Fastigheterna domineras idag av ambassader och residens, och hör numera till de mest centralt belägna villorna i Stockholm. Två villor i området är de hittills dyraste svenska privatvillorna genom tiderna, Bünsowska villan såld för 115 miljoner kronor 2007 och Villa Geber som såldes för 70 miljoner kronor 2001.
År 1911 hade arkitekten Ferdinand Boberg utarbetat ritningar till ett monumentalt Nobelpalats i området för nuvarande Nobelparken, men planerna förverkligades aldrig. Namn som Nobelparken och Nobelgatan påminner om detta. Snart började arbetet med en stadsplan för exklusiva bostadshus i trakten kring dåvarande Skogsinstitutet. 
Redan 1911 började stadsplanearbetet. I ett yttrande av Kungl. Maj:t. (Gustaf V) till byggnadsnämnden av den 13 oktober 1913 nämndes vissa grundprinciper som skulle gälla för den nya stadsdelen enligt följande: 
Av brevet framgår även att namngivningen av kvarteren som Diplomaten redan tidigt hade en ”diplomatisk” anknytning, och man tror att syftet med området var att utländska beskickningar skulle etablera sig här. Trots detta uppfördes elva av de tolv villorna av privatpersoner, och det skulle dröja många år innan området fick en tydligare koppling till diplomati. Beteckningen Diplomatstaden föddes dock tidigt, och finns omnämnt i skrift redan 1919.Från 1913 utvisar Stockholms adresskalender för första gången adressen ”Laboratoriegatan” med kvarteren ”Diplomaten 1–4”. Som ägare anges Kungl. Maj:t och Kronan. Stockholmskartan från 1915 redovisar ett delvis bebyggt kvarter ”Diplomaten”. Från 1915 finns även kvarteret ”Ambassadören 1–6” upptaget i adresskalendern, och även här står Kronan angiven som ägare till tomterna. Den från början enkla tomtindelningen med fyra respektive sex tomter i varje kvarter ändrades 1924.Diplomatstadens stadsplan ritades av Stockholms stadsplanechef Per Olof Hallman mellan år 1911 och 1914. I stadsplanen reglerades i stora drag vilka byggnadsmaterial som fick användas och byggnadernas yttre form. Fasadmaterialet skulle huvudsakligen bestå av rött tegel vilket gav villorna en relativt enhetlig karaktär. Några byggnader avviker dock starkt från denna bestämmelse: villan för engelska ministern har en ljus, nästan vit avfärgad puts och Tillbergska villan har en gammalrosa nyans. Husens slutgiltiga utformning bestämdes i hög grad av hur tomterna var utformade.
Tomten i kvarteret Legationssekreteraren (Villa Åkerlund) tillkom i sin nuvarande form i början av 1920-talet och avviker helt från Hallmans stadsplan där han anordnade villakvarteren i form av en solfjäder runt Engelska kyrkan. Kvarteret, som inkräktar i Nobelparken, verkar vara specialritat för byggnaden och tycks så att säga påklistrat på Nobelgatans sydvästra sida. Ursprungligen hade dock tomten en trapetsliknande form snarlik de övriga tomterna i området. Legationssekreteraren med adressen Nobelgatan 2 nämns första gången 1923 i Stockholms adresskalender och hette då ”Legationssekreteraren nr 1”.
Diplomatstaden till trots kom samtliga villor utom det Brittiska residenset att uppföras av förmögna privatpersoner med höga krav på avskildhet och behov av stora utrymmen för representation och en omfattande hushållspersonal. Flera av tidens stora företagare var representerade, bland andra Berndt August Hjorth (Bahco), Carl Wikström (masonit) och Erik Åkerlund (Åhlén & Åkerlunds förlag, Åkerlund & Rausing), framstående jurister och politiker såsom Ernst Trygger (statsminister) och Knut Tillberg (häradshövding, affärsman). Därtill fanns bland ägarna många som tillhörde några av dåtidens mest förmögna familjer i Sverige: Bonde (politiker, adel), Bonnier (publicister), Bünsow (trävaror), Gumælius (politiker, publicister) och Josephson (affärsmän). 
Innan villorna byggdes fanns andra ägare till flera av fastigheterna och en livlig handel med dessa attraktiva tomter uppstod i början av 1920-talet. Ambassadören nummer 9 ägdes av en grevinna Lewenhaupt innan den såldes till B.A. Hjorth. Robert Bünsow ägde bland annat Ambassadören nummer 4 och 5, varav nummer 5 kvarblev i hans ägo och 4:an såldes vidare till Carl Wickström som sedan delade sin tomt och överlät ena halvan till sin syster Margit Bonde och hennes man. Ambassadören nummer 2 och 3 ägdes av K. Hulth respektive S. Hulth. Ingen av dem byggde utan nummer 2 såldes vidare till John Josephson och 3:an till Åke Bonnier. Diplomaten nummer 7 ägdes av en bankdirektör N. Persson som sedermera sålde fastigheten till Gumælius. Även Legationssekreteraren nummer 3 hade en annan ägare (en rentier K. Bergsten) innan Erik Åkerlund förvärvade tomten.Redan 1924 överläts Tillbergska villan till Electrolux-VD:n Axel Wenner-Gren som gjorde huset känt för många stora fester och namnet ”Wennergrenska palatset”. Så småningom kom flertalet fastigheter att säljas till privatpersoner, ambassader och andra institutioner. De enda privata ägarna är idag cykelkungen Salvatore Grimaldi (Villa Geber) och filippiniern Clarence Tan (Bünsowska villan). Ingen av de privat uppförda villorna är idag i ursprungsfamiljens ägo.
På 1930-talet vaknade fler utländska staters intresse för att förlägga sin ambassadverksamhet hit. Bland de första var USA som från 1935 hyrde Villa Åkerlund till sin envoyé Laurence Steinhardt. Från slutet av 1960-talet disponerades hälften av fastigheterna för diplomatisk verksamhet. Idag ägs de flesta av villorna av utländska stater för sina ambassader respektive som residens för deras personal.
Villorna uppfördes under 1910- och 1920-talen av några av den tidens mest erkända arkitekter som Ragnar Östberg, Ivar Tengbom, Cyrillus Johansson, Erik Josephson och Carl Westman. Området där Diplomatstadens villor skulle uppstå var platsen för läktarna under Stockholmsolympiadens seglings- och roddtävlingar 1912. Så snart dessa var rivna påbörjades arbetet med villorna. Det första huset som byggdes i området var Villa Geber från 1913, ritat av Ragnar Östberg. Brittiska residenset ritades 1913 av den brittiske arkitekten Sir Richard Allison, och disponeras fortfarande av Storbritanniens ambassad. Samma år hade Engelska kyrkan flyttats från Wallingatan på Norrmalm till området under ledning av arkitekt Adolf Emil Melander. En av de sista villorna var Villa Bonnier 1927, även den ritad av Ragnar Östberg för Åke Bonnier. År 1932 färdigställdes Villa Åkerlund på en tomt väster om Nobelgatan, som ursprungligen inte ingick i Per Olof Hallmans stadsplan.
Uppförandet av villorna i Diplomatstaden genomfördes under tre decennier som var präglade av krig och fred, av lågkonjunktur och glada 1920-talets högkonjunktur samt den stora depressionen i slutet av 1920- och början av 1930-talet. Gemensamt för dessa tre decennier var en enorm bostadsnöd i Stockholm, som ständigt ökade. Trångboddheten var på 1920-talen värre än i de flesta andra europeiska länder. Det fanns bara ett land i Europa som hade en större trångboddhet än Sverige vid den här tidpunkten och det var Finland. På grund av den dåliga bostadssituationen och den svaga samhällsekonomin minskade barnafödandet kontinuerligt vilket föranledde bland annat paret Alva och Gunnar Myrdal att 1934 skriva debattboken Kris i befolkningsfrågan.
Tryggerska villan, Bünsowska villan och Tillbergska villan planerades och byggdes samtliga under eller kort tid efter första världskriget i en tid av materialbrist, arbetslöshet och ransonering. År 1917, under första världskrigets slutskede, beställde häradshövdingen Knut Tillberg en villa med nära 25 rum (biutrymmen ej medräknade); samtidigt pågick Hemutställningen 1917 på Liljevalchs konsthall där man demonstrerade hur en barnfamilj kunde bo i ett ”bostadskök” eller ”spisrum” (ett kök som var samtidigt vardagsrum och sovrum för alla familjemedlemmar). År 1918 beslöt regeringen att bygga nödbostäder – eller ”tillfälliga bostadsbyggnader av trä” – med statliga och kommunala bidrag. Mellan 1917 och 1924 uppfördes cirka 2 500 sådana nödbostäder i Stockholm, varav några finns kvar idag, bland andra Cedersdalsgatans hus och bostadslängan i kvarteret Bergsryggen i Ulvsunda. År 1916 bildades Stockholms Kooperativa Bostadsförening (SKB) och 1924 HSB:s riksförbund för att finna en egen lösning på bostadsnöden.
Nere vid Djurgårdsbrunnsvikens strand i höjd med Kruthusplan finns bronsskulpturen Den vilande Diana, ursprungligen skapad i mitten av 1500-talet av den franska konstnären Jean Goujon. En kopia restes 1964 på sin nuvarande plats.
Nedan följer en sammanställning över årtal då respektive fastighet i Diplomatstadens villakvarter för första gången disponerades för diplomatisk verksamhet.
Nordost om villakvarteren, längs Gärdesgatan och Skarpögatan utbreder sig ett område med moderna kontorskomplex som började uppföras efter andra världskriget. Man når området från norr via Valhallavägens smala förlängning. Här har kvartersbeteckningarna med namn Troppen, Kompaniet och Plutonen ingen anknytning till diplomatisk verksamhet utan till den tidigare militära aktiviteten.
Stadsplanen för kvarteren Kompaniet, Plutonen, Troppen med flera fastställdes den 23 augusti 1947 och är undertecknad av dåvarande stadsbyggnadsdirektören Sven Markelius. Beträffande områdets användning säger stadsplanebestämmelserna att ”området får endast bebyggas med statliga allmänna byggnader eller med utländska beskickningars legationsbyggnader”.Kvarteret Troppen bytte 1958 namn till Plutonen 4 i samband med västtyska ambassadens bygglovsansökan. Väster om Gärdesgatan utbreder sig ett stort område med kontors- och studiobyggnader för Sveriges Radio och Sveriges Television. De övriga sju fastigheterna som finns här inrymmer genomgående ambassader, med undantag endast för Italienska kulturinstitutet.
En av de första ambassaderna i området var Norges ambassad som invigdes 1952, byggd efter arkitekt Knut Knutsens ritningar. Byggnaden är den enda i området som tar upp villakvarterens tegelarkitektur. 1955 flyttade USA:s ambassad tvärs över gatan från Villa Åkerlund hit. År 1967 öppnade Storbritanniens ambassad sina portar som tidigare hade sin verksamhet i Bünsowska villan i Diplomatstaden. Vid Gärdesgatan 10 uppfördes 1972 Japans ambassad efter arkitekt Yoji Kasajimas ritningar. Nyast i området är Finska borgen som togs i bruk av Finlands ambassad år 2001; byggnadens arkitekt var Kristian Gullichsen. 
År 1975 blev Västtysklands ambassad nyhetsstoff i samband med ockupationen av Kommando Holger Meins. Den amerikanska ambassaden har varit föremål för ett flertal demonstrationer och avspärrningar, bland annat i samband med Irakkriget och 11 september-attackerna 2001. Ambassaden är omgärdad med höga metallstängsel. Gärdesgatan och Skarpögatan är här sedan några år avspärrade för infart från Dag Hammarskjölds väg och det råder stoppförbud utanför ambassaden.
I den äldre av sällskapsspelet Monopols svenska versioner är Diplomatstaden den tredje dyraste tomten.
”Militärhistoria på Gärdet”. Finlands ambassad i Stockholm. 26 januari 2005. http://www.finland.se/public/default.aspx?contentid=111016&contentlan=3&culture=sv-FI. Läst 9 oktober 2008. 
”Stockholms adresskalender”. Stockholmskällan. Stockholms stad. Arkiverad från originalet den 1 oktober 2008. https://web.archive.org/web/20081001122606/http://www.stockholmskallan.se/index.php?sokning=2. Läst 14 oktober 2008. 
Martin Stugart (18 november 2004). ”Vilken bakgrund har namnet Zui ki tei?”. Dagens Nyheter. Arkiverad från originalet den 10 december 2004. https://web.archive.org/web/20041210155201/http://www.dn.se/DNet/jsp/polopoly.jsp?d=1467&a=342628&viewAll=true. Läst 15 september 2008. 
Martin Stugart (27 april 2007). ”Diplomatstaden vore kul att få veta mera om”. Dagens Nyheter. http://www.dn.se/DNet/jsp/polopoly.jsp?d=1467&a=638804. Läst 15 september 2008. 
”Östermalms historia”. Stockholms stad. 5 maj 2008. http://www.stockholm.se/OmStockholm/Forvaltningar-och-bolag/Stadsdelsforvaltningar/Ostermalm/Ostermalms-historia/. Läst 9 oktober 2008. 
”Kulturhistoriskt värdefulla miljöer”. Stockholms stad. 30 juni 1997. http://www.sbk.stockholm.se/op/KULT.HTM. Läst 14 oktober 2008. 
”Allmännyttan del 3 – Framväxten av allmännyttan – krigsåren”. Sigtunahem. Arkiverad från originalet den 18 augusti 2010. https://web.archive.org/web/20100818042446/http://www.sigtunahem.se/Templates/Page____223.aspx. Läst 14 oktober 2008. 
”Den vilande Diana”. explore.stockholm.se. Kulturförvaltningen, Stockholms stad. http://www.explore.stockholm.se/default.asp?id=7829&lang=SE&bhcp=1. Läst 26 oktober 2008.
Andersson, Henrik O.; Bedoire, Fredric (1977) [1973]. Stockholms byggnader: en bok om arkitektur och stadsbild i Stockholm (3). Stockholm: Prisma. Libris 7406664. ISBN 91-518-1125-1 
Christian Bratt (2004). Diplomatstaden – tolv praktvillor vid Djurgårdsbrunnsviken. Född i Stockholm : Stockholms-Gillet 90 år. Stockholm: Stockholmsgillet. sid. 61–64. ISBN 91-631-4956-7. http://www.biblioteket.stockholm.se/default.asp?id=8227&extras=430578%2FID 
Olof Hultin; Ola Österling; Michael Perlmutter (2002) [1998]. Guide till Stockholms arkitektur. Stockholm: Arkitektur Förlag. Libris 8465772. ISBN 91 86050-58-3 
Stahre, Nils-Gustaf; Fogelström, Per Anders (1986). Stockholms gatunamn: innerstaden. Monografier utgivna av Stockholms stad (återtryck av del av 1:a upplagan). Stockholm: Liber/Allmänna förlaget. Libris 7269073. ISBN 91-38-90777-1 
Informationstavla på platsen, uppsatt år 2004 av Stockholms gatu- och fastighetskontor i samarbete med Östermalms stadsdelsförvaltning.
 Tengbom, Ivar (Nordisk familjebok, Uggleupplagan). 1919. sid. 837–838. http://runeberg.org/nfch/0449.html 
Ulrika Sax (1987). Stockholmshem 1937–1987 : Så blev det 1937. sid. 23. ISBN 91-85194-80-8
Fredric Bedoire (1998). Ett judiskt Europa : Kring uppkomsten av en modern arkitektur 1830–1930. sid. 50 ff. ISBN 9789172035522. http://books.google.com/books?id=-QUKtom7AtkC&printsec=frontcover&hl=sv 
Elisabet Stavenow-Hidemark (1971). Villabebyggelse i Sverige 1900–1925. Nordiska museets handlingar. Uppsala: Nordiska museet. ISSN 0346-8585 
Jan Mårtenson (2007). Kungliga Djurgården. Stockholm: Wahlström & Widstrand. ISBN 9789146216018

Diskoteksbranden i Göteborg (även kallad Backabranden) var en brand som inträffade natten mellan torsdagen den 29 och fredagen den 30 oktober 1998. 63 personer omkom och 214 skadades. Branden uppstod i en lokal vid Backaplan på Hisingen i Göteborg, där ett diskotek hade arrangerats. Cirka 375 ungdomar i åldern 12–25 år befann sig i lokalen, som var godkänd för 150 personer enligt gällande regelverk. Fyra ungdomar fälldes i tingsrätten år 2000 för att ha anlagt branden. Som anledning till att de hade gjort det uppgav de att en av dem hade nekats gratis inträde till festen och därför ville hämnas.
Branden anlades i möbler som belamrade festlokalens nödutrymningsväg. Klockan 23:42, ungefär 10–20 minuter efter att branden anlagts, kom det första larmet in. Drygt sju minuter senare var den första styrkan från räddningstjänsten framme på brandplatsen. Styrkan inledde livräddande åtgärder och ett 60-tal personer kunde räddas från byggnaden. Ett tiotal ambulanser gick i skytteltrafik mellan brandplatsen och närliggande sjukhus, medan bussar och bilar stod för transporten av lindrigt skadade. Några minuter efter klockan två på natten förklarades branden vara släckt. Kort efter detta transporterades de sista skadade från olycksplatsen. Polisens utredningsarbete inleddes klockan tre samma natt och skulle senare beskrivas som den svenska polisens största brottsofferinsats genom tiderna. Nästan 2 000 förhör genomfördes och som mest arbetade fler än 100 poliser med ärendet.
På morgonen den 30 oktober förklarades Göteborg som en stad i sorg. På kvällen hölls en minnesgudstjänst i Göteborgs domkyrka där statsminister Göran Persson närvarade. Drygt 100 krisjourer etablerades de kommande två dygnen, ett arbete som fortsatte i varierande omfattning under de närmaste två åren. Brandlokalen stod i stort sett orörd fram till år 2000. Den invigdes som minneslokal på treårsdagen av branden efter att ha genomgått en renovering. Föreningen Brandoffrens anhöriga, som bildades efter branden, utbildar i lokalen ungdomar om de konsekvenser en brand kan få. Efter branden har flera minnesceremonier anordnats, och på tioårsdagen avtäcktes ett minnesmärke utformat av Claes Hake.
Byggnaden som inrymmer lokalen ligger på Herkulesgatan 1 och härstammar från 1940-talet och ingick då i ett industriområde. Bygglov beviljades i april 1940 för en tvåvåningsbyggnad med mellanplan, som blev uppförd i murtegel. Det beviljades bygglov för en tillbyggnad i juni 1950 och den övre delen av denna kom att tjäna som biljardrum och toalettanläggning till festlokalen. Efter att industriverksamheten lagts ned har det skett flera till- och ombyggnationer, med början på 1980-talet. I januari 1990 beviljades bygglov för en ombyggnation av lokalen till föreningslokal och denna ombyggnation skedde samma år. För utrymningsvägarna stod två dörrar som vette mot var sitt trapphus. Den fria dörröppningsbredden för båda dörrarna var 0,835 meter, och trappornas bredd var cirka 1,4 meter. Ett av trapphusen betecknades som nödutrymningsväg och det andra som huvudentré; båda var skyltade med nödutrymningsskyltar. Enligt gällande regler då bygglov söktes var det största tillåtna antalet personer i den lokal som senare brann 150; detta på grund av storleken på dörrarnas fria öppningsbredder. Hade båda dörrarna haft en fri öppningsbredd på minst 1,2 meter vardera skulle 360 personer ha fått vistas i lokalen. Detta antal dokumenterades dock inte i samband med bygglovsprövningen och byggsamrådet. Lokalen uppfyllde till stor del de brandsäkerhetskrav som gällde då bygglovet beviljades, förutsatt att det inte vistades fler än 150 personer i den. Vid den enligt räddningstjänstlagen regelbundna brandtillsyn som utfördes 1995 och i april 1997 förekom mindre anmärkningar. De problem som påpekades åtgärdades direkt vid båda tillfällena.
Lokalen, som tillhörde Makedoniska föreningen, hyrdes någon vecka före branden av ungdomar i Göteborg som uppgav att de ville anordna en privat födelsedagsfest. I själva verket var det en diskoteksfest som anordnades den 29 oktober 1998 i samband med allhelgonahelgen. Arrangörerna träffades vid 18-tiden för att ställa lokalen i ordning för festen. För att öka den fria ytan flyttades ett antal stolar och bord ut till lokalens nödutrymningstrappa. Detta gjordes i sådan omfattning att trapphuset blockerades. Strax innanför lokalens huvudingång placerades ett bord där inträdesavgiften betalades. Detta inskränkte bredden på passagen in till lokalen så att den blev endast cirka 60 cm, trots att dörröppningen i sig var 84 cm. På stan och i skolor spreds lappar om festen. Entréavgiften var 40 kronor. De första besökarna anlände strax före klockan 21 och insläppet skedde också runt denna tidpunkt. Antalet personer på festen växte stadigt under kvällen, från cirka 50 klockan 21.30 till cirka 150 personer klockan 22.15. Vid 23-tiden hade det blivit mycket trångt inne i lokalen. Av polisens förhörsprotokoll framgår att 398 personer var på festen när branden utbröt. Av dessa befann sig minst 372 inne i själva danslokalen.
Ungefär klockan 23.25 anlades en brand i den hög av stolar som hade placerats i trapphuset. Branden anlades troligtvis med hjälp av sönderrivet papper eller med hjälp av brandfarlig vätska. De första tecknen på att det brann kom cirka 23.25–23.30, då några personer på festen upplevde obehaglig och irriterande rök och lukt. Lukten och röken avfärdades av många som ofarlig eftersom de trodde att de hade med tårgasen och rökmaskinen att göra. Ungefär klockan 23.35 upptäckte en av discjockeyerna på festen att det brann i nödutgången, och de båda discjockeyerna varnade för faran och uppmanade festdeltagarna att lugnt ta sig ut ur lokalen. Vid denna tidpunkt stängdes musiken av och många av festdeltagarna var också på väg ut ur lokalen. Efter varningen gick ändå någon från publiken upp på scenen och började rappa. Detta fick vissa som var på väg mot utgången att vända tillbaka. Mer än hälften av festdeltagarna tog inte varningen på allvar och blev kvar i lokalen ända tills andra tecken på fara visa sig. För vissa som inte befann sig i närheten av scenen kom det första tecknet på fara först då folk rusade mot utgången och rökutvecklingen inne i lokalen redan var omfattande.Några få personer lämnade lokalen i ett tidigt skede och de hade inga större problem frånsett trängseln när de tog sig ut. Flera personer menade dock att vakterna vid entrédörren i början av utrymningen hindrade festdeltagarna att komma ut, eftersom de  samtidigt ville släppa in fler personer. Flera som tog sig ut i ett senare skede beskrev läget som trångt och att trycket bakifrån gjorde att vissa personer trycktes ned på golvet, klämdes fast och hamnade i högar. Från och med klockan 23.40 och framåt förblev dörren mellan nödutgången och danslokalen öppen. Rök och flammor slog ut genom dörren och branden spred sig även till danslokalen och eventuellt andra delar av byggnaden. För att underlätta utrymningen flyttades biljettbordet, så att den fria passagen ökade – i bästa fall till 1,2 meter. Efter det att cirka 150 personer hunnit utrymma lokalen kom bordet vid dörren att hamna framför dörren och därmed blockera utrymningsvägen, vilket fick till följd att det blev stopp och att cirka 20 personer trycktes samman i en hög vid dörren. Några av de personer som befann sig utanför dörren försökte dra dem innanför ut ur den hög som hela tiden växte genom att alltfler människor fyllde på bakifrån. Denna flaskhals löstes upp först någon gång mellan klockan 00.00 och 00.15, efter att brandmännen hade anlänt.Andra personer på diskoteket krossade fönster för att på detta sätt kunna ta sig ut. Underkanten på fönstren låg cirka 2,2 meter över golvet, och ett hopp från fönstren ned till marken inunder innebar ett fall på 5–6 meter. För att nå fönstren klättrade festdeltagarna upp på möbler och även på andra människor. Av överlevarna var det minst 229 som tog sig ut genom entrédörren, medan minst 37 lämnade lokalen genom ett fönster. Drygt 165 personer kunde själva ta sig ut ur lokalen och minst 122 personer drogs ut av någon annan.
Det första nödsamtalet inkom till SOS Alarm klockan 23.42.02 och kopplades över till räddningstjänstens alarmcentral Brand-AC cirka 20 sekunder senare. De båda larmoperatörerna hade svårt att uppfatta gatuadressen på grund av allt oväsen i lokalen och de många skrikande människorna. Under de kommande tre minuterna inkom ytterligare 14 nödsamtal. Klockan 23.45.40 larmades en räddningsstyrka från Lundby ut. Det var den styrka som fanns närmast brandplatsen. Styrkan bestod av två bilar där även en rökdykargrupp ingick, och den körde till platsen i tron att det endast handlade om att undersöka situationen. Innan Lundbystyrkan hunnit fram märkte man röken från branden och därför begärde brandmästaren klockan 23.49.20, tjugo sekunder före man kom fram, att ytterligare en station skulle larmas ut. När Lundbystyrkan anlände var det fortfarande cirka 100 personer kvar i lokalen och livräddningsarbetet påbörjades direkt. Rökdykarna kunde inte ta sig in i själva danslokalen förrän proppen av människor vid ingångsdörren hade lösts upp. Lundbystyrkan reste en utskjutsstege och en maskinstege mot fönstren så att några av festdeltagarna kunde ta sig ut för egen maskin medan andra kunde räddas av brandmännen.Enligt då gällande bestämmelser i Göteborg–Mölndal–Kungsbacka skulle, vid brand i samlingslokal, två stora stationer tillsammans med extra höjdfordon och två ambulanser omedelbart larmas ut. Så skedde dock inte, eftersom operatören på räddningstjänstens egna alarmcentral inte insåg att det brann i en samlingslokal. Den informationen lämnades inte under nödsamtalet. Då den första styrkan från Gårda anlände klockan 23.57 hade också den resterande Gårdastyrkan larmats ut, och en vakthavande brandingenjör och en ledningsoperatör hade på eget initiativ ryckt ut. Vid denna tidpunkt hade branden spridit sig till även Backa teater och klockan 23.57 inkom det automatiska brandalarmet därifrån. Klockan 00.02 beordrade Gårdastyrkans brandmästare: "Ta hit så mycket ni kan". Trots detta larmades inga ytterligare resurser ut förrän klockan 00.13. Mellan klockan 00.13 och 01.09 larmades styrkor ut från ytterligare fyra brandstationer och dessa anlände i olika omgångar mellan klockan 00.22 och 01.26.Livräddningsinsatsen pågick till cirka klockan 00.30, varefter man konstaterade att inga fler liv gick att rädda inne i lokalen. Under livräddningsskedet lyckades 15 brandmän (varav 11 rökdykare) få ut mellan 60 och 70 personer från lokalerna. Efter att livräddningsarbetet hade avslutats påbörjades släckningsarbetet. När personal från Backa teater kom till nödutrymningstrappan cirka klockan 00.40 brann det fortfarande för fullt i trappan och de insåg att de inte hade någon möjlighet att släcka den branden. Först klockan 02.02 rapporterades alla brandhärdar vara släckta, och därefter övertog polisen huvudansvaret för brandplatsen. Sammanlagt under de båda insatserna arbetade 50 brandmän.
Larmet inkom till länskommunikationscentralen på Göteborgs polishus klockan 23.47 och vidarebefordrades till polisbilar i Göteborg. Den första patrullen kom till platsen klockan 23.49, kort innan räddningstjänsten anlände, och rapporterade att ungdomar föll eller hoppade ut genom fönstren. Klockan 23.50 larmades fyra dubbelpatruller till platsen, och inom tio minuter hade sammanlagt tolv patruller anlänt. En av polisens första åtgärder var att spärra av området och att tillsammans med räddningstjänsten ta upp ett hål i ett staket mot en närliggande väg. Båda åtgärderna utfördes runt midnatt. Den första åtgärden var nödvändig eftersom det strömmade dit anhöriga och även nyfikna personer som råkade befinna sig i området; något som försvårade räddningstjänstens och sjukvårdspersonalens arbete. Först efter klockan 00.45, då många människor hade transporterats från platsen, kunde de obehöriga personerna motas bort från området. Hålet i staketet togs upp för att öka framkomligheten för ambulanserna, vilka annars hade behövt köra in till platsen via smågator. Polisen tog också hand om skadade personer och upprättade samlingsplatser.Den första ambulansen larmades till brandplatsen klockan 23.47 och en OLA-ambulans larmades dit en minut senare. De anlände klockan 23.50 respektive 23.53 och blev därmed de två första ambulanserna på plats. Cirka två minuter efter ankomst anropade OLA-ambulanspersonalen att "det behövs mycket ambulanser". En halv timme efter att det första nödsamtalet inkommit till SOS Alarm hade 8 ambulanser anlänt till platsen, och 29 minuter senare var antalet 15. En trolig förklaring till att det inte kom fler ambulanser tidigare, är att operatörerna hos såväl SOS Alarm som Brand-AC inledningsvis inte uppfattade händelsens omfattning. I det första skedet handlade det om att ta emot och vårda skadade personer. Den första transporten av skadade skedde klockan 00.10. Flertalet ambulanser kom att gå i skytteltrafik mellan brandplatsen och fyra sjukhus, då principen load and go tillämpades.Sjukvårdsinsatsen försvårades av att vissa personer uppträdde hotfullt och agerade våldsamt. Det förekom fysiskt våld mot ambulanssjukvårdare i form av sparkar och slag. Även brandmän och poliser utsattes för våld. Före denna brand hade ambulans- och sjukvårdspersonal i Sverige stort sett undgått att utsättas för hot och våld. Det fanns således ingen handlingsplan för hur man skulle agera i dylika situationer. Enligt Socialstyrelsens mening kan en bidragande orsak till våldet ha varit "invandrarungdomarnas bakgrund och misstro mot myndigheter, liksom de psykiska påfrestningar de fått utstå". Enligt en enkätundersökning ansåg dock många i räddningstjänstens personal att de flesta ungdomar var "mycket hjälpsamma och att ha varit till stor nytta under räddningsarbetet". Ambulansernas utrustning var väl anpassad för en händelse som denna brand. Den utrustning som fanns i ambulanserna var dock dimensionerad för en eller två patienters behov och på grund av denna omständighet uppstod det snart brist på syrgas, filtar och infusionslösningar. I många fall fick rökskadade personer turas om att andas syrgas. Ambulanser som körde tillbaka från sjukhusen medförde ny utrustning. Katastrofkärran med en större mängd utrustning ankom till platsen klockan 00.42. Klockan 00.45 kom busstransport av lindrigt skadade igång. Utöver ambulans- och busstransporter tog sig ett antal lindrigt skadade själva till sjukhusen med privat- eller taxibilar. Den sista skadade sändes till sjukhus klockan 02.12 efter att ha påträffats vid en busshållplats några minuter tidigare.
63 ungdomar dog och 214 skadades i branden. Av de omkomna avled 60 på brandplatsen. 150 ungdomar lades in på sjukhus och 74 av dem på intensivvårdsavdelningar. På kvällen den 1 november hade samtliga dittills påträffade kroppar identifierats och de anhöriga underrättats. Antalet avlidna fastställdes den 3 november efter att en kvinnas kropp påträffats i brandresterna. Dödsorsaken konstaterades vara kolmonoxidförgiftning i samtliga fall. Det angavs att brännskador också bidrog i vissa fall. Även cyanidhalten var i många fall tillräckligt hög för att leda till döden. Andra sorters skador, såsom fallskador, betraktades inte som svåra nog för att ha utgjort någon bidragande dödsorsak. Av denna anledning utfördes det inga obduktioner i syfte att fastställa dödsorsaken. Några anhöriga riktade kritik mot polisen, som de ansåg tog för lång tid på sig med att identifiera och lämna ut de avlidnas kroppar. Polisen menade tvärtom att arbetet gick rekordsnabbt. Den första begravningen av brandoffer ägde rum den 4 november.Vid den första presskonferensen på Gårda brandstation klockan 03.30 kommenterade den ansvariga chefen för räddningsinsatsen att branden med största sannolikhet var anlagd. Uppgiften dementerades av polisen och andra personer från räddningstjänsten på samma presskonferens. Snart efter branden uppstod intensiv ryktesspridning. Bland annat påstods att ett rasistiskt motiv låg bakom branden. Affischer sattes upp i Göteborg med olika texter. Bland annat förekom texten "60 invandrarungdomar har dött, nu ska 60 svenskar dö". Det ryktades också ha funnits affischer utlagda av rasister som hävdade att de hade anlagt branden och att fler skulle komma att "grillas". Kulturdepartementet menade att insatschefens uttalande om brandorsaken, tillsammans med kommenterar om att brandplatsen påminde om gaskamrarna i Auschwitz och att det fanns tecken som tydde på att festdeltagarna blivit inspärrade låg till grund för ryktesspridningen. I rapporten utgiven av Styrelsen för psykologiskt försvar konstateras att dessa uttalanden förvisso bidrog till ryktesspridningen, men att andra faktorer också spelade roll. De menade att det faktum att brandens orsak inte blev klarlagd förrän senare och att invandrarungdomar hade tidigare upplevelser av rasism och främlingsfientlighet i Sverige var en troligare grund för denna ryktesspridning. Vidare konstaterade de att även utan räddningsinsatschefens uttalande hade rykten kommit i spridning. Åklagaren förklarade först den 1 oktober 1999 att branden måste vara anlagd. Det visade sig att de fyra gärningsmännen själva var invandrare från Iran, och tre av dem var tidigare dömda för brott.Krisjourer etablerades i alla Göteborgs stadsdelar utom tre. Den första dagen efter branden hade 30 upprättats. Antalet växte till 76 dygnet därpå, och den 1 november fanns 109 krismottagningar och telefonjourer. Kommunstyrelsen bestämde att dessa skulle vara öppna dygnet runt de närmaste dygnen efter branden. Kring helgen den 7–8 november övergick många till att ha öppet endast dagtid. Vid mitten av november hade många av krisjourerna stängts, men i de stadsdelar där många drabbade bodde hölls de öppna ända till månadsslutet. I januari 1999 öppnades fem stödcentra som stod för behandling av samt rådgivning och informationsförmedling till drabbade och anhöriga. Beslutet att bilda kriscentra togs i november 1998 som en del i det långsiktiga arbetet efter branden. Kriscentra avvecklades vid slutet av år 2000, i enlighet med förslaget från 1998. Polisen hävde sin avspärrning av brandlokalen i februari 1999. Efter detta hände kunde först anhöriga och sedan andra direkt berörda besöka lokalen. Regeringen beslutade att delvis täcka kommunens kostnader relaterade till branden och beviljade i april 2000 Göteborgs kommun 90 miljoner kronor. I augusti 2000 hade kommunens kostnader uppgått till ungefär 100 miljoner svenska kronor.
Många drabbade och berörda sökte sig till samlingsplatser. Dessa utgjordes i huvudsak av själva brandplatsen, Sahlgrenska sjukhuset och Hammarkullens kyrka. Även Blå Stället kom att användas som samlingslokal. För att bistå krisgrupperna levererade Västkustens marinkommando under en dryg vecka efter branden förnödenheter såsom filtar, madrasser och drygt 10 000 portioner mat och dryck till brandplatsen, Hammarkullens kyrka och skola samt Blå Stället. Kyrkan öppnade på eget initiativ klockan 02.30 på brandnatten och uppskattningsvis strömmade 500 personer dit. Några av dessa kom att övernatta i kyrkan i flera dygn. På brandplatsen arbetade 5–6 socialarbetare i några dygn efter händelsen. Brandplatsen tjänade även som samlingsplats för minnesföremål fram till den 10 december. Till Blå Stället kom inledningsvis cirka 100 personer, varav ungefär 60 övernattade där i fyra dygn. Först den 5 november kunde Blå Stället stängas om natten, och den 9 november stängdes det helt som samlingsplats för drabbade.Vid ett kommunstyrelsemöte på morgonen efter branden beslutades att man, med anledning av att Göteborg var en stad i sorg, skulle ställa in alla kommunala tillställningar och dessutom att stadsägda kulturinstitutioner skulle hålla stängt. En minnesgudstjänst anordnades med start klockan 18 kvällen den 30 oktober i Göteborgs domkyrka. På denna TV-sända gudstjänst talade bland andra statsminister Göran Persson och riksdagens talman Birgitta Dahl. Den 7 november besökte kungaparet brandplatsen och Sahlgrenska sjukhuset och deltog även i en ekumenisk minnesstund i domkyrkan. Att kungaparet inte besökte Göteborg tidigare berodde på att paret var på statsbesök utomlands och beslutade sig för att inte avbryta resan. Detta gav upphov till viss irritation. Klockan 14.10 den 10 november hölls en tyst minut i Sverige. I samband med denna anordnades en minnesstund på riksdagen som direktsändes i TV. Under dagen flaggade alla offentliga byggnader på halv stång.
I februari 1999 bildade anhöriga till offren föreningen Boa (Brandoffrens anhöriga), vars styrelse skötte kontakten mellan berörda etniska grupper och personer och myndigheterna. Föreningen har också till syfte att ge stöd åt drabbade av denna och andra bränder. För att kunna anordna en minnestillställning i oktober 2000 beviljade regeringen Boa 80 000 kronor i bidrag. Föreningen har bland annat haft kontakt med anhöriga till offren i en diskoteksbrand i Volendam i Nederländerna och erbjudit stöd till anhöriga till offren i tsunamikatastrofen 2004.
Lokalen röjdes från brandrester under sommaren 2000, då även planeringen för lokalens återanvändning drog igång. Önskemål uttrycktes att den skulle användas som minneslokal och på något sätt komma ungdomar till nytta. I detta syfte restaurerades lokalen till en kostnad av 3–4 miljoner kronor, en summa kommunen stod för. Den renoverade lokalen invigdes på treårsdagen av branden. I lokalen finns tillhörigheter från de avlidna utställda, tillsammans med bilder på hur lokalen såg ut efter branden. Räddningstjänsten i Göteborg, överlevande och anhöriga bedriver även informationsverksamhet för att få ungdomar att förstå hur snabbt en liten brand kan utveckla sig och vilka konsekvenser en sådan kan få. Skolelever, ungdomsgrupper och ungdomsbrandkårer åker på studiebesök till lokalen. För hyreskostnaden står kommunen.
Den massmediala bevakningen av branden startade redan några minuter efter att första larmet kommit in. Klockan 23.50 började massmedierna få kännedom om branden genom att de blev uppringda av ett larmspaningsföretag. Den första fotografen infann sig vid brandplatsen ungefär vid midnatt och flera reportrar och fotografer var på plats en halv timme senare. TV-team kom till brandplatsen kort efter klockan 01. Tidningarnas Telegrambyrå skickade klockan 01.21 ut ett kort meddelande som sade att ett 20-tal personer hade avlidit i en brand i Göteborg. Detta meddelande uppmärksammades av Reuters i Stockholm som några minuter senare sände ut ett kort meddelande om branden. Klockan 01.43 skickade Reuters ut ett större meddelande om branden och detta kom att tillsammans med det tidigare meddelandet göra branden till en världsnyhet. De första sändningarna i TV och radio skedde klockan 01.55 respektive 02.00. Det var de första besked om branden som nådde allmänheten. Bara några få timmar efter branden uppkommit, intervjuades chockade ungdomar som framförde mycket negativa omdömen om polisen och räddningspersonalen. Bland ungdomarnas påståenden fanns uppgifter om att räddningspersonalen hade uppträtt passivt och att polisen hade förhindrat ungdomarna från att hjälpa till med räddningsarbetet. Orsaken till att polisen hindrade ungdomarna från att ta sig in i byggnaden var att de hade fått en begäran från räddningstjänsten om den saken. Räddningstjänstens bedömning var att räddningsarbetet inte skulle underlättas av att det fanns fler personer i trapphuset. Dessa intervjuer sändes flera gånger dagen efter branden. Kritik kom att riktas mot massmedierna till följd av att de låtit personer som befunnit sig i chock få föra fram negativa åsikter om polis och räddningspersonal. Massmedierna fick även utstå kritik för bristande källkritik. I synnerhet riktades denna anklagelse mot de intervjuande journalisterna.Initialt fokuserade medierna på fyra platser: själva brandplatsen, sjukhusen där de skadade vårdades, Gårda brandstation och Hammarkullens kyrka. Flera presskonferenser anordnades på brandstationer den 30 november, med företrädare för polisen, sjukvården och räddningstjänsten. Räddningsinsatschefens kommentar från den första av dessa presskonferenser, att det fanns tecken på att branden var anlagd, sändes vid flera tillfällen i TV och radio. Ett besök av statsminister Göran Persson och försvarsminister Björn von Sydow i Hammarkullens kyrka klockan 17 dagen efter branden blev tumultartat. Detta medförde att presskåren förbjöds att närvara i själva kyrksalen. Svenska medier begav sig även till övriga stadsdelar för att finna drabbade att intervjua. Många medier beslutade att låta en enskild begravningsceremoni stå som representant för alla sorgeceremonier. Den första begravningen valdes och det råkade vara en begravning där nio muslimska pojkar gravsattes. Beslutet att skildra bara en begravning kritiserades från flera håll. Vissa tidningar menade att beslutet berodde på bristande kulturell kunskap. Kulturdepartementet gavs i uppdrag att kartlägga massmediernas förmedling av information om branden och dess följder. I departementets rapport lämnades ingen rekommendation till massmedierna.
Redan klockan 02.15 uppmärksammades branden utanför Norden då British Broadcasting Corporation (BBC) rapporterade om den. Det mediala intresset från utlandet nådde sin topp lördagen efter branden då TV-team från tolv europeiska länder och dessutom från USA infann sig i Göteborg. Uppmärksamheten utanför Norden och de länder som särskilt många av de drabbade hade anknytning till, avtog snabbt efter lördagen. I syfte att kartlägga hur händelsen rapporterades, ställde Kulturdepartementet frågor till Sveriges ambassader i 18 länder. I de nordiska länderna bevakades branden närmast som en inrikesnyhet. Europeiska länder som Frankrike, Tyskland och även England och Irland, ägnade branden mycket uppmärksamhet. Även i övriga Europa, i Japan, i Sydafrika och i Sydamerika blev branden uppmärksammad i media. Enligt Kulturdepartementets utredning gav svenska och utländska medier mestadels likartade skildringar av branden. Ungdomarnas kritiska uttalanden gentemot räddningspersonalen fick dock ett måttligare genomslag i utländska medier. Det källmässiga underlaget för Kulturdepartementets utredning har ifrågasatts eftersom det inte fanns ambassader i vissa för händelsen relevanta länder och att några ambassader inte svarade på enkäten.
En förundersökning om branden inleddes klockan tre på natten den 30 november. I början arbetade ungefär 100 poliser med att samla in information. Detta antal minskade till runt 15 efter några veckor. Polisens tekniska utredning bistods av Elsäkerhetsverket och Statens kriminaltekniska laboratorium. Ungefär 1 500 personer förhördes vid närapå 2 000 förhörstillfällen. Den 1 juni 1999 rapporterades att två misstänkta hade gripits men sedan släppts fria. I december utfästes en belöning på 3 miljoner kronor till den eller de som kunde bidra med sådan information att brandorsaken klarlades. Summan kan ses mot bakgrund av att polisutredningen kostade 30 miljoner kronor. Polisen bad även om tips från allmänheten via TV-programmet Efterlyst. Brottsofferinsatsen beskrevs av polisen som den största i Sveriges historia.
Den 4 februari 1999 berättade polisen och åklagaren för anhöriga att misstanke om brott skulle delges de fyra festarrangörerna. Dessa var misstänkta för grovt vållande till annans död samt grovt vållande till kroppsskada. Arrangörerna misstänktes ha varit oaktsamma genom att ha tillåtit för många personer att uppehålla sig i festlokalen och genom att inte ha hållit nödutgången fri från hinder. Två av arrangörerna anhölls i maj 1999 men släpptes senare. Den 15 juli 1999 meddelande åklagaren att ingen förundersökning skulle inledas mot festarrangörerna eftersom de inte hade ansökt om erforderligt tillstånd att anordna tillställningen. Åklagaren menade att genom denna underlåtenhet ”undvek [festarrangörerna] ordningsregler samt särskilda föreskrifter om högsta antalet tillåtna personer i lokalen”. Med anledning av omständigheterna antogs det att åtal inte skulle ske.
I januari 2000 häktades tre av dem som sedan kom att dömas och i februari häktades den fjärde. De hade dock varit misstänkta även innan belöningen utfästes. Åtal väcktes mot de fyra häktade i april 2000. Rättegången inleddes den 3 maj 2000 i Svenska Mässan, som valdes för att ge plats åt anhöriga och journalister. De fyra fälldes för grov mordbrand och i tingsrätten dömdes den person som erkänt att han var den som tände på till åtta års fängelse och två andra till sex års fängelse medan den fjärde, som var under 18 år när brottet begicks, dömdes till tre års sluten ungdomsvård. Att gärningsmännen, som var mellan 17 och 19 år, ville förstöra festen berodde på att N.N. inte hade beviljats gratis inträde. Denna omständighet framkom redan under förhör då en av de fyra häktade medgav att branden anlades som hämnd för att han inte fick gratis inträde till festen. Enligt vittnesmål under rättegången hade N.N. redan någon vecka före festen bestämt sig för att förstöra den om han inte fick komma in gratis. Både försvaret och målsägarna överklagade domarna. Hovrätten fastställde två av domarna men ökade de två andras straff från sex till sju års fängelse. Domarna fastställdes den 12 oktober 2000 då Högsta domstolen meddelade att den inte avsåg att ta upp fallet. År 2008 hade endast en av gärningsmännen kvar sitt namn.Den person som i pressen kallades för "den yngste" försvarades av Leif Silbersky. Det framgick att de tre övriga utgjorde ett kamratgäng och att även om "den yngste" gärna ville bli vän med två i gänget, var han rädd för N.N. Silbersky ansåg att den yngste skulle frikännas, då han menade att denne inte hade något juridiskt ansvar för sitt passiva handlande. Hovrätten ansåg det dock vara styrkt att de fyra "gemensamt hade kommit överens om att förstöra festen genom att anlägga eld" och att det därför var av "avgörande betydelse för skuldfrågan att det inte har kunnat utredas om det var någon eller några andra än [N.N.] som rev papper eller tände eld i trapphuset". Professorn i processrätt, Christian Diesen, menar att det är möjligt att den yngste "kommit med i ett svep han inte tillhörde och skulle ha bedömts annorlunda om inte branden fått så oerhörda konsekvenser."Thomas Bodström, senare justitieminister, var målsägandebiträde vid rättegången.
Bland de många myndigheter som utredde eller lämnade rapport om branden var Statens haverikommission. Statens haverikommissions utredning avsåg att undersöka bland annat brandförloppet, utrymningen, räddningsinsatsen och omhändertagandet av skadade. Myndigheten tog del av information från ett flertal brandtester som Sveriges Provnings- och Forskningsinstitut hade utfört. Testerna utfördes i fjärdedels skala på uppdrag av polisen för att bistå brottsutredningen. Försök med computational fluid dynamics, utförda på uppdrag av Statens haverikommission av Sveriges Provnings- och Forskningsinstitut och Lunds tekniska högskola, gjordes som komplement till modellförsöken. I båda fall visade simuleringarna god överensstämmelse med brandtesterna. Av modellförsöken och beräkningarna framgick att den lägre dörren i nödutrymningstrapphuset måste ha varit i öppet läge med tanke på att branden spred sig till danslokalen. Vidare konstaterades att detta hade en avgörande betydelse för brandens snabba utveckling. Slutsatsen att dörren varit öppen stod i strid med uppgifter lämnade av en av gärningsmännen, som påstod att dörren stängdes efter att branden hade anlagts. Personal från Backa teater, som försökte släcka branden i trapphuset cirka klockan 00.30, uppgav att dörren var delvis öppen när de kom till trapphuset.Av utredningen framgick att övriga faktorer bidrog till att branden fick de konsekvenser den fick. Dörren mellan festlokalen och nödutgångstrapphuset var försedd med självstängande anordning. En länkarm till dörrstängaren hade monterats bort vid okänt datum, varför dörren förblev öppen istället för att automatiskt stängas. Statens haverikommission menade att om dörrstängningsanordningen hade varit i funktion och dörren därmed varit stängd, hade branden inte spridit sig till festlokalen eller åtminstone haft ett klart långsammare spridningsförlopp. I båda fallen hade antalet omkomna och skadade förmodligen varit lägre. Efter att branden spridit sig till danslokalen antändes golvet, varpå branden utvecklades kraftigt. Golvet utgjordes av linoleummattor på masonitskivor. Linoleummatta (som har liknande brandtekniska egenskaper som trägolv) på träfiberskivor godtas som golvbeläggning så länge som mattan har provats enligt fastställd metod och godkänts för ändamålet. Det kunde inte konstateras om linoleumet hade provats och godkänts. Statens haverikommission menade i sitt utlåtande att linoleumet var av normal kvalitet, som i regel godkänns som golvbeläggning. Haverikommissionen menade att oavsett om linoleummattan var godkänd eller ej var antändning oundviklig på grund av de brandförhållanden som rådde.I Räddningsverkets rapport konstaterades att panik uppstod, varpå utrymningstiden blev längre och att detta bidrog till att fler dog. Med hjälp av datorsimuleringar undersökte haverikommissionen utrymningsförloppet. Dessa simuleringar visade att med de hinder som fanns i byggnaden och med en dörrbredd på 0,8 meter skulle 380 personer kunna utrymma lokalen på 6–7 minuter, om inte panik uppstår. I simuleringarna antogs att alla började lämna lokalen samtidigt, något som inte hände i det verkliga fallet.Bland haverikommissionens slutsatser står att läsa att genom räddningstjänstens beslut att frångå regelverket och omedelbart inleda livräddande åtgärder, räddades ett femtiotal liv. Statens haverikommission lämnade sammanlagt 21 rekommendationer, riktade till Boverket, Skolverket, Socialstyrelsen och Statens räddningsverk. Bland annat införde Boverket skärpta krav på golvbeläggning. Andra rekommendationer avfärdades eftersom det ansågs att de skulle innebära orimliga fördyringar.
År 2008, på 10-årsdagen av branden, avtäcktes ett minnesmärke i blankpolerad blå norsk granit med alla de omkomnas namn och ålder ingraverade i guld. Det två meter höga och tio meter långa lätt böjda monumentet står på Backaplan och är utformat av Claes Hake. Hake valde blå granit för att undvika att monumentet skulle bli för mörkt. Till minnesmärket hör även en upphöjd polerad sten avsedd för blommor och ljus, samt två silverpäronträd som ska påminna om två poppelträd som stod på platsen på brandnatten. Kostnaden för minnesmärket uppgick till två miljoner kronor och bekostades av Göteborgs kommun efter beslut av kommunfullmäktige. I samband med minnesceremonin tågade folk från Gustaf Adolfs Torg till brandplatsen. Även vid tidigare minnesstunder har det förekommit att man tågat från torget till brandplatsen. Som en del av 10-årsminnet anordnades flera andra aktiviteter, bland annat konserter och minnesstunder.
Bengtsson, Stina (2000), ”Stadsdelarna – dit många vände sig”, i Larsson, Larsåke; Nohrstedt, Stig Arne, Göteborgsbranden 1998 : En studie om kommunikation, rykten och förtroende, Stockholm: Styrelsen för psykologiskt försvar, s. 75–97, ISSN 1401-2383, arkiverad från ursprungsadressen  den 2014-12-22, https://web.archive.org/web/20141222112608/http://www.krisinformation.se/web/upload/Krisinformation.se/Handelser/goteborgsbranden1998.pdf 
Englund, Liselotte (2000), ”Det journalistiska arbetet – erfarenheter av ett svårt uppdrag”, i Larsson, Larsåke; Nohrstedt, Stig Arne, Göteborgsbranden 1998 : En studie om kommunikation, rykten och förtroende, Stockholm: Styrelsen för psykologiskt försvar, s. 159–190, ISSN 1401-2383, arkiverad från ursprungsadressen  den 2014-12-22, https://web.archive.org/web/20141222112608/http://www.krisinformation.se/web/upload/Krisinformation.se/Handelser/goteborgsbranden1998.pdf 
Erlandsson, Ulf; Jonsson, Ingela; Totting, Björn (1999). Brandkatastrofen i Göteborg : 98-10-29 (1999 års utgåva). Karlstad: Räddningsverket. Libris 7627878. ISBN 91-7253-016-2. http://rib.msb.se/Filer/pdf%5C12130.pdf. Läst 1 augusti 2014 
Försvarsdepartementet (december 2000), Branden i Göteborg den 29-30 oktober 1998 - En sammanfattning, Statens offentliga utredningar 2000:113, Stockholm: Fritzes offentliga publikationer, ISBN 91-38-21351-6, ISSN 0375-250X, http://www.regeringen.se/contentassets/960335f5e80949319bf09f60f3a8d570/branden-i-goteborg-den-29-30-oktober-1998---en-sammanfattning 
Kulturdepartementet (maj 1999), Brandkatastrofen i Göteborg : Drabbade Medier Myndigheter, Statens offentliga utredningar 1999:68, Stockholm, ISBN 91-7610-854-6, ISSN 0375-250X, http://www.regeringen.se/rattsdokument/statens-offentliga-utredningar/1999/06/sou-199968/, läst 13 augusti 2014 
Larsson, Larsåke (2000a), ””Det brinner…snabbt!””, i Larsson, Larsåke; Nohrstedt, Stig Arne, Göteborgsbranden 1998 : En studie om kommunikation, rykten och förtroende, Stockholm: Styrelsen för psykologiskt försvar, 2000, s. 25–44, ISSN 1401-2383, arkiverad från ursprungsadressen  den 2016-12-23, https://web.archive.org/web/20161223120153/https://www.msb.se/Upload/Produkter_tjanster/Publikationer/SPF/goteborgsbranden1998.pdf, läst 31 oktober 2015 
Larsson, Larsåke (2000b), ”Myndigheternas informationsarbete”, i Larsson, Larsåke; Nohrstedt, Stig Arne, Göteborgsbranden 1998 : En studie om kommunikation, rykten och förtroende, Stockholm: Styrelsen för psykologiskt försvar, 2000, s. 47–74, ISSN 1401-2383, arkiverad från ursprungsadressen  den 2016-12-23, https://web.archive.org/web/20161223120153/https://www.msb.se/Upload/Produkter_tjanster/Publikationer/SPF/goteborgsbranden1998.pdf, läst 31 oktober 2015 
Larsson, Larsåke; Nohrstedt, Stig Arne, reds. (2000), Göteborgsbranden 1998 : En studie om kommunikation, rykten och förtroende, Stockholm: Styrelsen för psykologiskt försvar, ISSN 1401-2383, arkiverad från ursprungsadressen  den 2016-12-23, https://web.archive.org/web/20161223120153/https://www.msb.se/Upload/Produkter_tjanster/Publikationer/SPF/goteborgsbranden1998.pdf, läst 31 oktober 2015 
 Brandkatastrofen i Göteborg natten 29–30 oktober 1998. KAMEDO, 1104-7739 ; 75. Stockholm: Socialstyrelsen. 2001. Libris 8372120. ISBN 91-7201-516-0. http://www.socialstyrelsen.se/Lists/Artikelkatalog/Attachments/11430/2001-123-14_200112315.pdf  Arkiverad 22 december 2014 hämtat från the Wayback Machine.
Statens haverikommission (2001). Brand på Herkulesgatan i Göteborg, O län, den 29–30 oktober 1998. Rapport / Statens haverikommission RO, 1400-5751 ; 2001 :02. Stockholm: SHK. Libris 8415448. http://www.havkom.se/assets/default/ro2001_02.pdf
Branden, rättegångarna och staden Göteborg. Göteborg: Centrum för forskning om offentlig sektor (CEFOS), Göteborgs universitet. 2002. Libris 8403784. ISBN 91-974333-0-6 
Ejupovic, Lejla (2000). Inre exil : efter branden på Backaplan. Stockholm: Tiden. Libris 8382160. ISBN 91-88877-40-X 
Englund, Liselotte (2008). Katastrofens öga : en studie av journalisters arbete på olycksplats. Göteborgsstudier i journalistik och masskommunikation, 1101-4652 ; 52. Göteborg: JMG, Institutionen för journalistik och masskommunikation, Göteborgs universitet. Libris 10967297. ISBN 9789188212627. http://hdl.handle.net/2077/17698 
 Göteborg har sorg : [boken om brandkatastrofen]. Göteborg: Golondrina. 1999. Libris 7800438. ISBN 91-973658-0-7 
Hanbert, Ann; Lundberg, LarsÅke; Rönnmark, Lars (2011). Som att lägga ett pussel : uppföljning tio år efter Backabranden. Göteborg: Göteborgs stad. Libris 12302538. ISBN 978-91-979185-2-7 
Mahini, Hossein (2008). Blue songs, Göteborg. Göteborg: Blue Books. Libris 11296103. ISBN 9789163334054 
 Oförglömliga minnen. Göteborg: Tre böcker. 1998. Libris 7593031. ISBN 91-7029-373-2 
Statens haverikommission (2001). Brand på Herkulesgatan i Göteborg, O län, den 29-30 oktober 1998. Supplement. Stockholm: SHK. Libris 8415462 
Wiklund, Eva (2010). Jag kommer sen-. Kristinehamn: Norlén & Slottner. Libris 11901006. ISBN 9789185429899 
Öman, Åke (1998). Diskoteksbranden i Göteborg : nazister - höjda över alla misstankar. Göteborg: Ungsocialisterna. Libris 2725964
"Analysing the Gothenburg fire: the application of Computational Fire Engineering Tools to Forensic Fire Analysis" - The Faculty of Architecture, Computing & Humanities vid University of Greenwich (engelska)
Diskoteksbranden – en tragedi att minnas - ett kapitel ur boken Brott i Sverige av Dag Öhrlund
Djursholm är en kommundel i Danderyds kommun, vid fjärdarna Stora och Lilla Värtan strax norr om Stockholms kommun. Samhället ingår, liksom resten av Danderyds kommun, i den av SCB definierade tätorten Stockholm. Den kommunala förvaltning ligger här, i Djursholms slott.
Djursholm har ända sedan samhället grundades 1889 till stor del präglats av villabebyggelse på stora tomter. De äldre husen har dock genom åren kompletterats med såväl modernare villor och centrumbebyggelse som mindre områden med flerfamiljshus. Flera områden i samhället består av för sin tid typisk bebyggelse präglad av stilar som nationalromantik, nyklassicism och funktionalism. Under andra halvan av 1900-talet byggdes flera mindre grupphusområden och en centrumanläggning.
Djursholm, med ca 9 300 invånare, betraktas som ett exklusivt bostadsområde, med några av landets dyraste adresser, och har varit bostadsort för bland andra åtskilliga bemärkta företrädare för svenskt finans- och näringsliv, akademi samt kulturliv.
I Djursholm finns tre gravfält, vid Ekeby, Ösby och Svalnäs. Svalnäsgravfältet är ett gravfält från yngre järnåldern, ca 500–1050 e. Kr. Fältet består av ett 70-tal gravar i två områden och räknas till Danderyds största och mest imponerande i sitt slag. Ursprungligen har gravarna legat i ett enda långsträckt område. Trädgårdsarbeten har dock delat gravfältet på mitten i en sydlig och en nordlig del, som båda sträcker sig in i parken som omger Svalnäs gård.Gravfältet i Ekeby är det största i Djursholm. Det är också från yngre järnåldern och delat i en nordlig och sydlig del, som skiljs åt av den nuvarande Danderydsvägen. Gravfältet består både av högar och stensättningar av olika slag.Ösbygravfältet ligger öster om det nuvarande ridhuset, och delvis på mark som nu är bebyggd med villor. Även det gravfältet är från yngre järnåldern. År 1924 hittades en båt, som var byggd av en urholkad ekstock, vid den närbelägna Ösbysjön. Den är troligen från 1100-talet.
Egendomen Djursholm är känd sedan medeltiden. När namnet Djursholm omnämns första gången, år 1432, syftar det på den nuvarande halvön Gamla Djursholm i Stora Värtan, mellan Samsöviken och Germaniaviken. Den nuvarande slottsbyggnaden, som ursprungligen uppfördes i början på 1500-talet, ligger några hundra meter från Gamla Djursholm och har genom åren byggs om och restaurerats flera gånger. Godset tillhörde under lång tid släkten Banér.Under 1800-talet hade Djursholm slott flera olika ägare, bland dem Gustaf Fredrik Wirsén. Den sista ägaren innan försäljningen till Djursholms AB var Robert Montgomery-Cederhielm som avled 1888.
Bankdirektör Henrik Palme hade redan under 1870-talet intresserat sig för tankarna att det skulle uppföras trädgårds- eller villastäder med enfamiljshus i närheten av de större städerna. År 1875 medverkade han vid exploateringen av Villastaden norr om Humlegården i Stockholm. Det projektet kom dock inte att utvecklas enligt planerna, bland annat på grund av att stigande tomtpriser ledde till att området mer och mer kom att präglas av flerfamiljshus.År 1883 köpte Palme egendomen Svalnäs vid Stora Värtan, några kilometer norr om Djursholms slott. Där lät han bygga en ny huvudbyggnad (Svalnäs gård), som blev hans permanentbostad från år 1886. När den dåvarande ägaren till Djursholmsgodset, brukspatronen Robert Montgomery-Cederhielm, avled tog Palme initiativ till att ett nybildat bolag, Djursholms AB, köpte den 1 600 hektar stora egendomen av dödsboet för 500 000 kronor. Palme grundade bolaget tillsammans med konsul Oscar Ekman, bankiren Louis Fraenckel och grosshandlaren Emil Egnell. Köpesumman var 500 000 kronor och köpeavtalet undertecknades i juni 1889. Arbetet med att bygga upp den nya villastaden inleddes omedelbart.Redan från början planerades området med tanken att villastaden både skulle präglas av sitt sjö- och naturnära läge, och närheten till Stockholm. Henrik Palme skrev, i ett prospekt där han 1889 presenterade sina planer för villastaden, att ”villorna böra förläggas å sluttningen av angränsande kullar, därifrån erhålles fri utsikt och där redan befintliga parkträd giva skydd och skugga. Området mellan kullarna och vägen utgöres i allmänhet av odlade fält, som med lätthet och utan nämnvärd kostnad låta förändra sig till trädgårdsland framför villorna.”I oktober 1889 hade Djursholms AB sålt 58 tomter. I erbjudandet till spekulanterna ingick att bolaget också kunde stå för att uppföra villorna. Det togs även fram olika typhus som marknadsfördes som färdigbyggda villor. I ett prospekt presenterades ett tiotal typvillor, priset inklusive tomt varierade mellan 13 000 kr och 16 000 kr. De som ville fick betala 3 000 kr vid köpet och avbetala resten på 20 år.Det höglänta, kuperade området sydöst om Djursholms slott var ett av de första som bebyggdes när det nya villasamhället i Djursholm anlades. Många av villorna i den delen av Djursholm är uppförda på 1890-talet och under 1900-talets första decennium. (se vidare under avsnitt ”Stadsplanering och bebyggelsebild”) 
Bolaget hade bland annat ansvar för vägnätet, vatten och avlopp, gatubelysning, kallbadhus och den nyanlagda smalspåriga järnvägen, Djursholmsbanan. För försörjning med dricksvatten anlades 1890 Djursholms vattentorn och för elproduktion stod Djursholms elektricitetsverk (invigt 1909). I prospektet för villastaden nämns även planerna på en samskola, en skola för både pojkar och flickor, som skulle öppna i slottet. Där fanns även villakontor, apotek och post. Palme presenterade också planer på en konsumtionsförening, som skulle bildas för att de nyblivna villaägarna skulle kunna göra gemensamma inköp av varor som kaffe, mjöl, oljor, koks och ved.Den ursprungliga villastaden, med dess sjönära läge, har successivt växt både mot norr och väster, i samband med att områden vid Ösby, Ekeby och Svalnäs exploaterades. Djursholm är numera i praktiken sammanväxt med grannsamhällena Stocksund, som grundades som villastad ungefär samtidigt som Djursholm och kommundelen Danderyd, där exploateringen tog fart på 1920-talet.
Henrik Palme skriver i prospektet även att villastaden skulle lämna dåvarande Danderyds landskommun och bilda en egen kommun när invånarantalet hade nått 1 000. För Djursholm gällde byggnadsstadgan från 6 juni 1890, ett försteg till det municipalsamhälle som formellt fanns i landskommunen från år 1900. 1901 utbröts municipalsamhället med omgivning och bildade Djursholms köping. År 1902 övertog den nybildade kommunen majoriteten av aktierna i bolaget, som helt kommunaliserades år 1925. Köpingen ombildades till Djursholms stad år 1914. År 1967 slogs staden ihop med Stocksunds köping. Fyra år senare skedde nästa sammanslagning, när den nya kommunen Danderyd bildades och Djursholm är sedan dess en kommundel i Danderyds kommun.
Djursholm har hört och hör till Danderyds församling.Samhället ingick till 1907 i Danderyds skeppslags tingslag, därefter i Södra Roslags domsagas tingslag. Från 1971 till 2007 ingick området i Södra Roslags domsaga och det ingår från 2007 i Attunda domsaga.Djursholm har egen postadress i postnummerserien 182 XX (delad med Danderyd, Enebyberg och Stocksund, samtliga inom Danderyds kommun).
Den ursprungliga villastaden styckades av i ett område omkring nuvarande Djursholms torg, vid slottet och utmed strandlinjen vid Värtan. Det bebyggda området växte successivt. Ösby-området började bebyggas under andra halvan av 1890-talet men byggandet tog fart år 1910. I Ekeby inleddes markexploateringen år 1900. Området norr om Germaniaviken bebyggdes till största delen under 1900-talets första årtionden. 
Den första egentliga stadsplanen togs fram med början år 1907 av Per Olof Hallman. Eftersom tomterna i allmänhet är stora, och samhället redan från början vände sig till välbärgade fastighetsägare, finns många exempel på stora och monumentala byggnader från flera olika tidsepoker. Den äldre bebyggelsen karaktäriseras till stor del av en heterogen stilblandning, eftersom de flesta villorna har uppförts var för sig, i en stil och vid en tid som var oberoende av grannhusens. Villornas gestaltning spänner från relativt enkla till arkitektoniskt påkostade. 
De flesta av de tidigaste villastilarna i Djursholm finns representerade, som exempelvis det första årets enkla trävilla i amerikansk stick style inspirerad arkitektur, nationalromantik och jugend. Exempel på tidig stick style är villan på Germaniavägen 21 från 1889 som ritades av Erik Lundroth som typhus och är det bäst bevarade exemplaret på det första årets villaproduktion. Som exempel på mer exklusiva villor i området kan nämnas Villa Tallbacken (arkitekt Ferdinand Boberg), Slottsvägen 6B och Villa Ugglebo (arkitekt Thor Thorén), Slottsvägen 9. Ugglebo är det bäst bevarade exemplet i Djursholm för den ”nordiska trästilen”, alltså nationalromantiken med fornnordiska inslag.Andra delar av samhället, till exempel norr om Ösbysjön, präglas av  1920-tals klassicism. Det finns till exempel även bebyggelse i funktionalistisk stil, grupphus- och flerfamiljshusbebyggelse från andra halvan av 1900-talet, ett område med arbetarbostäder från samhällets ungdom och en centrumbebyggelse vid Djursholms torg, som byggdes under 1900-talets sista decennier.Prisnivån på villamarknaden är hög, med några av Sveriges dyraste adresser på Strandvägen, Slottsvägen, Germaniavägen och Väringavägen.
Flera av det sena 1800-talet och 1900-talets främsta svenska arkitekter har lämnat bidrag till bebyggelsen. Bland dem märks Fredrik Lilljekvist, som själv bodde på den lilla ön Samsö och som bland annat ritat det byggnadsminnesklassade Djursholms kapell, Rudolf Enblom, Ferdinand Boberg, Ragnar Östberg, som bland annat ritat Villa Pauli, Lars Israel Wahlman, Kasper Salin, Torben Grut (församlingshemmet) och Carl Westman, som ritade Gamla Djursholm. Andra arkitekter som också bidragit med villor i Djursholm är Dag Melin, Nils Tesch, Léonie Geisendorf, Evert Milles och Gustaf Hermansson. Även Gunnar Asplund finns representerad i Djursholmsarkitekturen, genom Villa Snellman, som är förklarad som byggnadsminne. Också Villa Lagercrantz, ritad av Elis Benckert, och Villa Lorride, ritad av Erik Lundroth, är byggnadsminnen. Samskolans byggnad, som stod klar 1910 i samband med att skolan flyttade från sina ursprungliga lokaler i slottet, ritades av Georg Alfred Nilsson.Modernare arkitektur finns representerad med hus av bland andra Léonie Geisendorf, som ritat en betongvilla (Villa Delin) från 1968 på Strandvägen vid Germaniaviken. Hon stod som arkitekt även för Villa Ranängen (1951) vid Väringavägen 25.
Redan från början fanns planer på att inrätta en samskola, d.v.s. en skola för både pojkar och flickor, i Djursholm. Planerna realiserades 1891. Under de första åren hölls undervisningen i slottet. Viktor Rydberg, som var en av de första invånarna i Djursholm, blev inspektor för skolan. Senare blev Natanael Beskow rektor för skolan. År 1910 stod en ny skolbyggnad, ritad av skolarkitekten Georg A. Nilsson, klar. Från slutet av 1930-talet till 1966 var skolan en statsunderstödd privatskola. Gymnasiet avvecklades på 1980-talet och flyttades till nybyggda Danderyds gymnasium. Numera används skolan av friskolan Viktor Rydberg gymnasium.I skolans västra torn är Djursholms samskolas observatorium inrymt. Det är en av områdets högsta punkter. Från mitten på 1960-talet höll en amatörastronomisk förening till där och var livaktig.
Under villastadens första tid hölls vissa gudstjänster i slottet. I övrigt var invånarna hänvisade till Danderyds kyrka, några kilometer från villastaden. År 1897 inleddes en insamling, med syftet att det skulle uppföras en kyrkobyggnad i Djursholm. Kapellet, som uppfördes av en speciell kapellförening, ritades av Fredrik Lilljekvist. Kapellet stod klart 1898, men invigdes först år 1902. Natanael Beskow anlitades som predikant, ett uppdrag som han upprätthöll under många år.
Djursholms församlingsgård ligger vid Bragevägen / Valevägen. Byggnaden ritades på 1920-talet efter ritningar av Torben Grut och är gestaltad in 1920-talsklassicism. I folkmun kallas församlingsgården även ”Änglagaraget”, på grund av dess något garageliknande entré. I byggnaden pågår aktiviteter för alla åldrar, bland annat har kyrkans förskola sin verksamhet i de två flygelbyggnaderna och den traditionella julmarknaden äger rum här. Lokalen kan hyras för fest och bröllop.
Birgittasystrarnas kloster i Djursholm tillhör Birgittinorden och ligger på Burevägen 12. Klostret invigdes den 13 oktober 1923 och drivs som stiftelse vilken 1911 instiftades av Moder Elisabeth Hesselblad. Hon ville återinföra Birgittinorden till Sverige genom att skapa en modernare form av denna orden och i Djursholm fann hon en passande byggnad. Därmed var Birgittinorden återförd till Sverige efter att ha varit borta i mer än 300 år. Den vackra entrébyggnaden ritades på 1920-talet av arkitekt Evert Milles.
Djursholms vattentorn står på en liten kulle strax nordväst om Djursholms slott. Vattentornet uppfördes 1890 och påbyggdes 1908. Tillsammans med Ekeby vattentorn (invigd 1908, arkitekt Axel Bergman) försörjde de Djursholm med dricksvatten. År 1960 respektive 1965 torrlades vattentornens bassänger och vatten levererades istället från Görvälns vattenverk. Tornet vid slottet inrymmer sedan 1974 Samfundet Djursholms Forntid och Framtids och Danderyds föreningsarkiv. Tornet i Ekeby innehåller sedan 1995 en privatbostad.
Djursholm AB tog initiativet till en smalspårig järnvägslinje, Djursholmsbanan, som öppnades för trafik år 1890. Den anslöt till nuvarande Roslagsbanan vid en nyanlagd station, Djursholms Ösby. På så sätt fick Djursholm en fast järnvägsförbindelse mellan villastaden och Stockholm. Järnvägen gick till Östra station och vidare till Engelbrektsplan. Redan år 1892 övertogs banan av Stockholm-Rimbo Jernvägsaktiebolag.Den ursprungliga sträckningen mellan Djursholms Ösby och Germaniaviken (senare Eddavägen och Svalnäs) kompletterades med tiden med en linje mot Näsby Park. Den linjedelen finns kvar idag (2019), medan sträckningen genom de äldre delarna av Djursholm är nedlagd sedan 1970-talet och ersatt av busstrafik.
Det moderna Djursholm nås från grannsamhällena genom i huvudsak fyra vägsträckningar, där några är mycket gamla. Den nuvarande infartsvägen från Stocksund, Stockholmsvägen och Henrik Palmes Allé, följer till stora delar den gamla förbindelsen med Stockholm. Även Danderydsvägen från Rinkeby i närheten av Danderyds kyrka är av gammalt datum. Vendevägen, från Mörby och Danderyds sjukhus, och Näsbyvägen från Lahäll och Näsby Park i grannkommunen Täby knyter numera samman Djursholm med närliggande områden och följer även de delvis äldre vägsträckningar mellan områdets ursprungliga gårdar och torp.
Utbyggnaden av vägnätet i villastaden hör nära samman med den ursprungliga stadsplaneringen från slutet av 1890-talet. I prospektet för säljstarten av tomterna betonade Henrik Palme att både bebyggelse och vägar skulle anpassas till naturen: ”Enligt denna plan skola de blivande gatorna till större delen framdragas i dalgångarna”. Enligt prospektet, som är daterat augusti 1889, skulle gatusystemet bli sammanlagt cirka två mil, men en vägbredd på cirka 30 fot (cirka 9 meter). Vägarna skulle dessutom förses med gångbanor av trä. Prospektet nämnde också den kommande strandvägen som skulle erbjuda såväl ”gående som åkande och ridande ... en synnerligen angenäm promenad...”.Vägnätet hade inledningsvis genomgående en ganska låg standard, men förbättrades successivt. År 1905 inköptes en åtta ton tung ångvält, som användes för att förbättra vägarnas kvalitet. Från 1920-talet fick vägnätet mer tåliga beläggningar och med tiden avvecklades de ursprungliga trätrottoarerna.
Djursholms AB överlät successivt vägarna till kommunen när en tredjedel av tomterna längs en gata hade bebyggts. Dessutom växte samhället med nya områden i till exempel Ekeby, Skärvik och Ösby. År 1910 var vägsystemet cirka 45 kilometer.Bolaget hade som övergripande princip att namnge villastadens gator och kvarter med referenser till fornnordisk mytologi. Denna namngivningsprincip har övergivits för nya vägar och gator, när samhället vuxit och byggts ut.
Under samhällets första år var en rad kulturpersonligheter verksamma eller bosatta i Djursholm. Viktor Rydberg bodde där till sin död 1895. Han var bland annat inspektor för samskolan och inspiratör till att stora delar av de äldsta delarna av samhället fick gatu- och kvartersnamn med fornnordisk anknytning. Erik Axel Karlfeldt tjänstgjorde under ett par år som lärare i samskolan, där Alice Tegnér under en period stod för musikundervisningen. Hon verkade också som organist i kapellet, där Natanael Beskow var predikant. Hans maka, barnboksförfattaren Elsa Beskow, var Djursholmsbo under större delen av sitt liv. Makarna Beskow övertog Viktor Rydbergs villa Ekeliden efter dennes död.Författaren Verner von Heidenstam var Djursholmsbo åren runt sekelskiftet 1900. August Strindberg tillbringade vintern 1891–1892 i hyrda bostäder i Djursholm. Författaren Gustaf Janson och hans son Gösta Gustaf-Janson har också en stark koppling till Djursholm. Gösta Gustaf-Janson har skildrat samhället i flera böcker, då under namnet Rydsholm.Ludvig ”Lubbe” Nordström och hans maka Marika Stiernstedt var Djursholmsbor under många år. Författaren Fredrik August Dahlgren, Fredrek på Rannsätt, flyttade till Villa Ransäter år 1894 men avled redan året därpå.
Även flera konstnärer bosatte sig i Djursholm, bland dem Robert Thegerström. Andra kända Djursholmskonstnärer är Bo Beskow, som var son till Elsa och Natanael Beskow, och Björn Berg, som bland annat har illustrerat böcker av Astrid Lindgren.
Musiklivet var aktivt i Djursholm under samhällets ungdom, med körer, musiksällskap och konsertverksamhet, ofta med Alice Tegnér som drivande kraft. Även kompositören och vissångaren Sven Scholander deltog i det lokala musiklivet. Under senare år har artister som Björn Ulvaeus, Marie Fredriksson och Charlotte Perelli bosatt sig i Djursholm.
Djursholm har under många år även varit hemort för skådespelarna Ingvar Kjellson och Meta Velander.Även läraren och skolgrundaren Anna Whitlock, som bland annat var en förgrundsgestalt för kvinnlig rösträtt, bodde i Djursholm.Ortens hembygdsförening Samfundet Djursholms forntid och framtid bildades hösten 1923. Som förebild tjänade Samfundet S:t Erik i Stockholm som grundades 1901.
Orten och namnet Djursholm har ofta använts som metafor och exempel på ett överklassamhälle och skillnaderna i livsstil och förutsättningar för olika grupper i samhället. Det har en historisk förklaring. Många av de första invånarna, från 1889 och framåt, var akademiker, högre tjänstemän, konstnärer och författare med etablerade positioner i samhället. Huvuddelen av den övriga befolkningen var anställda i hemmen, till exempel som hembiträden och trädgårdsmästare. Även senare har Djursholm, som fortfarande till stor del präglas av stora tomter och villor, ofta fått stå som exempel på en ort med en välbärgad befolkning.Dessa för Djursholm speciella egenskaper avspeglas både i samhällsdebatten och i massmedier, med referenser som ”Ett fast jobb är lika sällsynt som en kommunist i Djursholm” (Cheftidningen) och ”Gatubelysning torde ju inte kosta mer i Djursholm än i Kiruna” (tidningen Sunt Förnuft). Exemplet Djursholm som en utpräglad överklassmiljö återkommer ofta även på film, till exempel i Bröllopsfotografen från 2009 och Störst av allt från 2019. I båda får Djursholm stå som ett exempel på ett speciellt och klassmässigt inskränkt socialt liv, i kontrast till en person som inte är van vid den miljön.Skillnaden mellan Djursholm och andra orter illustreras även i journalisten Pontus Herins bok I Djursholm och Tensta kindpussar vi varandra, där de båda Stockholmsförorterna ställs mot varandra.
Ullman, Magnus (2003). Djursholm – Villastaden och personerna som skapat den. Mariehamn: Magnus Ullman. ISBN 978-91-633-6645-1 
Flocker, Bror (1989). Villastaden 100 år. Djursholm: Samfundet Djursholms Forntid och Framtid. Libris 866442 
Skrifter utgivna av Samfundet Djursholms forntid och framtid, som har givits ut cirka vart tredje år sedan 1925.
Skrifter. Djursholm: Samfundet Djursholms forntid och framtid. 1925-. Libris 3761577 
 18, Verksamheten 1923-1983 med systematiskt register över artiklar i samfundets skriftserie årgångarna I-XVII. Djursholm: Samfundet Djursholms forntid och framtid. 1983. Libris 3761579 
Aasen, Idar (1996). När Djursholm blev Danderyd : röster om kommunsammanläggningen 1971  : en minnesskrift 25 år efter kommunsammanslagningen Danderyd/Djursholm  : politiker och tjänstemän kommenterar beslutsprocessen och känslorna kring sammanläggningen. Danderyd: Danderyds hembygdsfören. Libris 2270306 
Beckman, Ernst (1893). Djursholm : en bok om Djursholm och dess villastad, om slottet och dess historia, om godsets egare m.m. Stockholm. Libris 9951030 
 Djursholm : Sveriges första och största villastad 1889-1910  : några anteckningar. Stockholm. 1910. Libris 359689 
Hammarskiöld, Hans; Wersén, Gunnar (1964). Promenad på Djursholm. Djursholm: Djursholms stad. Libris 886177 
Holmqvist, Mikael (2015). Djursholm : Sveriges ledarsamhälle. Stockholm: Atlantis. Libris 17049418. ISBN 9789173537728 
Renqvist, Karl Efraim (1961). Djursholm, vår hembygd : bilder ur Djursholms stads, Djursholms gods och Danderyds sockens natur- och kulturhistoria  : (beträffande vikingatiden anknytning till Täby forntidshistoria) (2. uppl. (rev. och utök.)). [Djursholm]: [Förf.]. Libris 1783222 
Romell, Lars-Gunnar (1945). Djursholmslandskapets stil. Stockholm. Libris 10941821 
Stavenow-Hidemark, Elisabet (1971). Villabebyggelse i Sverige 1900-1925 : inflytande från utlandet, idéer, förverkligande. Nordiska museets handlingar, 0346-8585 ; 76. Stockholm. Libris 357388 
Ullman, Magnus (2010). Djursholm : villastaden och personerna som skapat den. Stockholm: Magnus Ullman. Libris 12091640. ISBN 978-91-633-6645-1 
Schantz, P. 2017. Den vidare nationalstadsparken. Ett friluftslandskap för framtiden. I: Parkstaden. Stockholms landskap och stadens rum. Samfundet S:t Eriks årsbok 2017, (red. Ann Pålsson). Stockholm: Historiska Media, s. 56-67.

Drottningholms slott är ett kungligt slott beläget på Lovön i Mälaren, i Ekerö kommun väster om Stockholm. Kung Carl XVI Gustaf och drottning Silvia har sedan 1981 sin officiella bostad i slottets södra länga.Slottet fick sitt namn redan 1579, under Johan III:s tid. Han lät här uppföra ett stenhus åt sin drottning Katarina (Jagellonica). På initiativ av drottning Hedvig Eleonora planerades och byggdes det nuvarande slottet från 1662 till omkring 1750 som ett lustslott efter ritningar av arkitekterna Nicodemus Tessin d.ä., Nicodemus Tessin d.y. och Carl Hårleman. År 1777 köpte staten Drottningholmsegendomen av drottning Lovisa Ulrika och den har sedan dess varit i dess ägo. Efter köpet fick Gustav III dispositionsrätten till Drottningholm, vilket kungafamiljen haft sedan dess. Slottet och slottsparken har genom tiderna förändrats och de regenter som bott där har satt sin prägel alltefter växlande stil- och modeströmningar.
Drottningholms slott räknas till den svenska stormaktstidens förnämsta slottsbyggnader och är Sveriges bäst bevarade kungliga slott. På slottsområdet finns förutom slottet ett flertal byggnader och områden som Kina slott, Drottningholms slottsteater med Teaterplanen dessutom Lilla Kina,  Hemmet, Götiska tornet, Drottningholmsmalmen. Slottet  består av  barockträdgård och en engelsk park. Parken och slottsbyggnaden är till stora delar öppna för besökare, men vissa delar är avspärrade för allmänheten eftersom de disponeras av kungafamiljen. Drottningholms park och byggnader besöks årligen av uppskattningsvis 700 000 personer från Sverige och utlandet.
Slottsområdet med huvudbyggnaden, slottsteatern, Kina slott, Kantongatan, parkerna och malmen blev 1991 ett av Unescos världsarv och var då Sveriges första objekt på världsarvslistan. Det skyddade området kring världsarvet omfattar ett 40-tal byggnader. Förutom själva slottet med parken ingår även stora områden norr och väster om Ekerövägen.Slottet samt ett flertal av byggnaderna i slottsträdgården och några av byggnaderna på malmen är även ett statligt byggnadsminne. Drottningholms slott ägs av svenska staten och förvaltas av Statens fastighetsverk medan ståthållarämbetet förvaltar kungens dispositionsrätt.
Bebyggelsen har sitt ursprung i byn Glia, omtalad första gången i dokument 1342. Under belägringen av Stockholm 1521 anlade Gustav Vasa ett befäst läger vid Glia, Under de följande åren som regent lade Gustav Vasa under sig gårdarna i byn, och 1553 lät han inrätta byn till en kungsgård, Glia gård. Från 1559 går kungsgården i stället under namnet Torvesund.Här lät Gustav Vasas andre son Johan III med början 1579 uppföra ett slott som fick namnet Drottningholm, efter hans gemål drottningen. Som arkitekt anlitades konstnären och arkitekten Willem Boy. Kort efter byggstart utbröt pesten i Stockholm och bygget fördröjdes. Drottningen var katolik och Drottningholm kom att spela en särskild roll som tillflyktsort för de sista katolikerna, som förföljdes i andra delar av riket.När Katarina Jagellonica avled 1583 var slottsbygget ännu inte fullbordat. Johan III vistades efter hustruns död bara vid enstaka tillfällen på Drottningholm, sista gången var sommaren 1592. Slottet ägdes från 1603 av drottning Katarina (Stenbock) och efter hennes död kom flera ägare som drottningarna Kristina och Maria Eleonora.Kring 1650 övertog Magnus Gabriel De la Gardie Drottningholm, han intresserade sig för byggnaden och dess underhåll. Han inledde även ett restaureringsarbete under ledning av arkitekt Jean de la Vallée.Då Hedvig Eleonora förvärvade slottet 1661 var det ett stenhus i två våningar med ett torn som bestod av över 20 rum i den nedre våningen och cirka 10 rum i den övre våningen. Dessutom fanns ett kapell och en stor sal med 36 fönster.
1500-talsslottet brann ner den 30 december 1661, alltså samma år som Hedvig Eleonora hade köpt det. Efter den förödande branden fick arkitekten Nicodemus Tessin d.ä. i uppdrag att uppföra en ny slottsbyggnad utifrån de bevarade murarna och källarvalven av Johan III:s slott. Redan på våren 1662 förelåg ett färdigt ritningsförslag som godkändes av drottningen. Denna plan över anläggningen följde den moderna uppbyggnaden för slott som kallades Entre cour et jardin, som betyder att slottet vänder en representativ fasad mot en gård framför slottet och bakom slottet breder en trädgård ut sig.
Medan huvudbyggnaden färdigställdes fortsatte Tessin d.ä. med projekteringen av hela anläggningen. Byggnadsarbetena fortskred tämligen raskt eftersom arbetsstyrkan var stor. Förutom fackfolk fanns även särskilt ditkommenderade soldater. Totalt kunde det vara 400 man som samtidigt arbetade med slottsbygget.
Midsommaren 1664 stod huvudbyggnaden färdig och året därpå var taket lagt. Byggnadskomplexet är cirka 160 meter långt (inklusive hörntornen) och cirka 50 meter brett. Fasadkulören var inte samma som idag utan murytorna var målade med rödfärg medan taklist och snickerierna ströks med grå oljefärg. Över slottets mittparti placerades ett torn prytt med en krona, som fortfarande syns på Wilhelm Swiddes kopparstick från 1692, tornet togs dock ner redan 1686. Idag finns bara ett litet kopparklätt torn med flaggstång. De av Tessin d.ä. planerade flygelbyggnaderna mot öster, på båda sidor om hamnen utfördes aldrig, inte heller balkongen mot trädgården.Fram till 1680 var Tessin d.ä. ansvarig arkitekt. Efter dennes död gick uppdraget till hans son Nicodemus Tessin d.y., då stod allt färdigt utom den norra kupolen och angränsande partier. Även inredningsarbetena hade påbörjats. Drottningholms slott blev Tessin d.ä. största arbete.
Nicodemus Tessin d.y. fick ansvar för inredningen, till vilken han tog hjälp av landets främsta konstnärer. Inredningsarbetena på slottet under Hedvig Eleonoras tid kan uppdelas i två perioder. Den första med överdådig barock under Tessin d.ä. och den andra, något enklare, under dennes son, som ansåg att slottets utsmyckningar “icke hållit takt med tiden”.Tessins huvudbyggnad, som utseendemässigt är påverkad av fransk-holländsk klassicism, rymmer det praktfulla trapphuset och paradrummen, medan de två sidolängorna innehåller bostadssviterna. Trapphusets skulpturala utsmyckning uppdrogs åt bildhuggaren Nicolaes Millich från Antwerpen. Hans statyer visande Apollo och Muserna levererades under 1670- och 1680-talen. Stuckarbetena i trapphallen och på fasaderna utfördes av Giovanni och Carlo Carove. Berömda är Hedvig Eleonoras paradsängkammare och Lovisa Ulrikas gustavianska bibliotek med inredningar ritade av Jean Eric Rehn (se Drottningholms slottsbibliotek), där drottningen gärna samlade lärda vänner, bland dem botanikern Carl von Linné, bergsrådet Daniel Tilas, matematikern Samuel Klingenstierna, språkvetaren Johan Ihre och historikern Swen Lagerberg. Intill paradsängkammaren ligger Ehrenstrahlsalongen med allegoriska skildringar utförda av hovmålaren David Klöcker Ehrenstrahl. Under Hedvig Eleonoras tid skapades även Drottningholms slottskyrka som inryms i det norra tornet. Inredningen tillkom senare och inspirerades av Carl Hårleman.
Drottningholms slott kom att förbli de kungliga damernas slott och år 1744 skänktes det som bröllopsgåva till Lovisa Ulrika då hon gifte sig med den svenske tronföljaren Adolf Fredrik. År 1745 gav Lovisa Ulrika arkitekt Carl Hårleman i uppdrag att bygga på slottslängorna mot norr och syd med en våning för att inrymma tidsenliga bostäder, bibliotek och porträttgalleri. Byggarbetena utfördes från våren 1746 till 1750-talets mitt. Hårlemans påbyggnad ansluter pietetsfull till Tessins tidigare arkitektur och idag syns knappt att det rör sig om senare tillägg.Det var också på Lovisa Ulrika initiativ Drottningholmsteatern anlades och 1737 lät hon Carl Hårleman utföra ritningarna till Drottningholms slottsstall norr om slottskyrkan. Stallet till- och påbyggdes 1770 och 1777 troligen efter ritningar av Carl Fredrik Adelcrantz. Byggnaden inrymmer idag högvakten vid Drottningholms slott. Norr om Kina slott lät Lovisa Ulrika och Adolf Fredrik uppföra ett litet brukssamhälle för tillverkning av eleganta produkter som finsmide, spetsknyppling och sidenväveri. Området kallades på 1700-talet för Drottningholms Hall- och Manufakturrätt och finns idag delvis bevarat med sina byggnader längs Cantongatan.
Vid slottet anlades också en exklusiv fransk barockpark som skapades efter ritningar av Tessin d.y. och som till betydande delar bevarats till vår tid. Redan under Johan III:s tid fanns en nyttoträdgård, som troligen låg mellan slottet och Drottningholmsmalmen norr om slottet. Först på 1660-talets mitt lät Hedvig Eleonora uppgöra en generalplan för en större lustgård i den dåvarande djurgården väster om slottet. Generalplanen som upprättades av Tessin d.ä. visade en kraftig markerad mittaxel utgående vinkelrätt från slottsbyggnaden. En ny generalplan framlades 1681 av Tessin d.y. Enligt den sträckte sig barockparken även en lång bit mot norr (se avsnitt "Parkens generalplaner och förslag").Parkens bronsskulpturer är verk av en av den nordeuropeiska renässansens mest framträdande skulptörer, Adrian de Vries (se Museum de Vries på Drottningholmsmalmen). Samlingen fördes till Sverige som krigsbyte dels från Prag, dels från Frederiksborgs slott i Danmark.
På Drottningholmsmalmen uppfördes bostäder för slottets personal och gäster. I utkanten av parken ligger Kina slott med Confidencen, ett litet lustslott från 1769 som ersatte den äldre träpaviljongen från 1753. Från samma tid härrör Lilla Kina, Cantongatan 11. Huset utarrenderades på livstid åt Anna Sophia Hagman, hertig Fredrik Adolfs officiella mätress. Kina slott samt det intilliggande Vakttältet är ritat av Carl Fredrik Adelcrantz och hovintendent Jean Eric Rehn ledde arbetet med inredningen av lustslottet. Lovisa Ulrika hade länge bekymmer med dålig ekonomi. År 1777 var hon därför nödsakad att sälja Drottningholm inklusive sina samlingar till staten.Slottets underhåll försummades, men Gustav III lät anlägga den engelska parken med Fredrik Magnus Piper som arkitekt. Från Gustav III:s tid härstammar även det Götiska tornet som blev den enda realiserade av flera byggnader som han planerade i parken.
Under Gustav III hade Drottningholms slottsteater sin glanstid. På kungens initiativ byggdes teatern till med Déjeunersalongen (franska för frukostsalongen), som ritades 1791 av Louis Jean Desprez. Salongen restaurerades i slutet av 1990-talet genom Statens fastighetsverk och ger i sin nuvarande utformning en bra uppfattning om hur rummet såg ut 1791.Gustav III fullföljde gestaltningen av Teaterplanen framför slottsteatern som Lovisa Ulrika hade påbörjat. På västra sidan lät han uppföra två flygelbyggnader i sten (numera kallad Hovmarskalksflygel och Drottningens paviljong) efter ritningar av C.F. Adelcrantz. På östra sidan fanns sedan 1760-talet två flygelbyggnader i trä (numera kallad Kyrkpaviljongen och Jaktpaviljongen), som senare putsades för att bättre kunna smälta in i miljön med stenhus. Under Gustav III:s tid inreddes även Kinesiska salongen som med sina kineserier står idag som bra exempel för 1700-talets intresse för det exotiska. Här finns en märklig kakelugn i kinesisk stil vars historia inte helt har kunnat utredas, troligen kommer den från England.Gustav III såg även till att den långa besvärliga färdvägen från Stockholm till Lovön förbättrades (dagens Drottningholmsvägen). Det var ett omfattande infrastrukturprojekt som även innefattade flera brobyggen; föregångarna för dagens Tranebergsbron,  Nockebybron och Drottningholmsbron. Arkitekt för alla tre broarna var C.F. Adelcrantz. Tidigare hade kungligheterna fått färdas till slottet på Drottningholm via den långa omvägen genom Solna socken och Bällsta till Tyska botten, för att därifrån färjas över till Lovön. Trots att Gustav III gärna vistades på Drottningholms slott under somrarna var hans stora intresse Hagaparken och dess byggnader, speciellt projektet med det ofullbordade Stora Haga slott. Sin sista tid i livet bodde han där i Gustav III:s paviljong.
När huvudbyggnaden stod klar kring midsommaren 1664 började arbetena med fasadutsmyckningarna. Från Italien hämtades stuckatören Giovanni Carove som utförde vapensköldar med svenska och Holstein-Gottorpska vapen och den rikt smyckade taklisten med lejonhuvuden, konsoler samt örnar i taklistens ytterhörn. Från 1665 stod han och Mario Carove (troligen bröder) även för stuckarbetena i trapphuset. Stenhuggarna Johan Larsson Wimmer och Johan Köpke skapade vardera fyra par liggande figurer över fyra fönster (två på öst- och två på västfasaden). Det rör sig om grovt utförda manliga och kvinnliga gestalter i halvt liggande ställning. I två nischer över entrén mot trädgården placerades antika skulpturer, som hämtades från Stockholms slott. Dessa flyttades 1966 tillbaka till Gustav III:s antikmuseum sedan de ersattes av kopior. Troligen var det meningen att även fylla andra tomma nischer med skulpturer, men det genomfördes aldrig.
Eftersom Gustav IV Adolf föredrog Haga och Haga slott som bostad för sig och sin familj kom Drottningholms slott att stå obebott under en lång tid och användes huvudsakligen bara i samband med några festliga tillfällen.
Under Karl XIV Johans tid ordnades omgivningen söder om slottet, där arkitekt Per Axel Nyström 1834 byggde om “Sjö- och Economie Flyglarna”. Annars hände inte mycket och slottet började förfalla. En samtida krönikör skrev bland annat: "Murarna började visa betänkliga sprickor, putsen lossnade, fönstren voro flerstädes utslagna, stucken föll bitvis ned i rummen, där taken ägde sådan, väggbeklädningen föll söner…". Det förekom även auktioner då inventarier såldes för ett vrakpris och forslades bort.Förfallet varade till 1846, när Oscar I, delvis på egen bekostnad, lät påbörja en reparation av slottet, bland annat ingick "Rikssalen" i detta arbete, där förfallet hade gått mycket långt. Drottning Josefina anskaffade många av de porträtt av samtida europeiska regenter och förvandlade Rikssalen med hjälp av arkitekt Fredrik Wilhelm Scholander till ett magnifikt furstegalleri och en festlig bankettsal. I huvudvåningen skapades i "Stensalen" ett minnesrum över Karl XIV Johan, där man även erinrade om dennes fredliga insatser. Rummet avlägsnades dock senare under Gustaf V. I Stensalen håller kungafamiljen sitt traditionella julfirande.
Under Karl XV:s tid genomfördes inga större förändringar, kungens uppmärksamhet koncentrerade sig i stället på att inreda Ulriksdals slott. Först Oscar II tog nya initiativ och inredde exempelvis "Oskarssalen" och "Porslinsrummet" med Agi Lindegren som arkitekt. Oscar II och tidigare Oscar I bebodde Lovisa Ulrikas våning i slottets nordvästra länga.Först när Gustaf V tillträdde Drottningholm 1907 restaurerades slottet grundligt med Erik Lallerstedt som ansvarig arkitekt. Arbetena pågick till 1911 och på hösten samma år kunde kungen och drottning Victoria flytta in. Kungen hade sin bostadsvåning i den nordöstra flygeln medan drottningen disponerade den nordvästra delen. I samband med att Gustaf V flyttade in genomfördes även en större nymöblering av rummen.De under Gustaf VI Adolf genomförda förändringarna motiverades mest av antikvariska och praktiska skäl och förändrade inte slottets karaktär men gav slottet en modernare och mera levande prägel. Han och drottningen föredrog som bostad slottets södra del, som var den gamla kronprinsvåningen.Sedan 1981 har kung Carl XVI Gustaf och drottning Silvia sin officiella bostad i slottets södra länga, då de flyttade från prinsessan Sibyllas våning på Stockholms slott. Kronprinsessan Victoria bor dock inte längre på Drottningholm. Hon flyttade sommaren 2010 med prins Daniel till Haga slott i Hagaparken.
Som kuriosum kan nämnas att Tessins kaskadanläggning från 1685 aldrig fungerade och revs på 1820-talet. När barockträdgården restaurerades under Gustaf VI Adolfs tid återskapades kaskaderna av dåvarande slottsarkitekten Ivar Tengbom och kunde invigas 1961. Med hjälp av en modern pumpanläggning och tidsenliga rörinstallationer matades kaskaderna samt den närbelägna fontänen "Kronan" och barockparkens kaskader samt "Kronan" fungerade för första gången så som det var tänkt knappt 300 år tidigare. En minnestavla påminner härom.
Huvudtrapphuset på Drottningholms slott skapades mellan 1665 och 1687 av arkitekten Nicodemus Tessin d.ä. med hjälp av de italienska stuckaktörerna Giovanni Carove och Carlo Carove (troligen bröder), skulptören Nicolaes Millich från Antwerpen samt målaren Johan Sylvius. Det magnifika trapphuset med tillhörande vestibuler räknas till Tessin d. ä:s mäktigaste arkitektoniska skapelser. Trapphuset blev mycket beundrat och uppgavs att det ”knappast hade sitt like i Europa”.
Hedvig Eleonoras paradsängkammare på huvudvåningen blev klar 1683 och utgjorde hjärtat i den dåtida officiella bostadssviten. Uppdragsgivare var drottning Hedvig Eleonora och hennes arkitekt, Nicodemus Tessin d.ä., koncentrerade hela sin konstnärliga fantasi och kunskap på att skapa det bästa som Sverige kunde erbjuda på detta område. Resultatet blev ett rum som med sin fasta inredning, måleri och dekorativa element är oöverträffat i landet.
Intill Hedvig Eleonoras paradsängkammare ligger Hedvig Eleonoras Stora audienssal, även kallad Ehrenstrahlsalongen. Salens väggar och tak visar allegoriska skildringar i den kungliga familjens historia utförda av hovmålaren David Klöcker Ehrenstrahl på 1690-talet. Mittpartiet i plafonden (titel: “Svenska konungars berömliga bedrifter”) blev i mars 2000 motiv för Czesław Słanias 1000:e av honom graverade frimärke.
Drottningholms slottskyrka är en kyrka som tillhör den kungliga hovförvaltningen. Byggnaden, som utgör norra tornet på Drottningholms slott, påbörjades 1696. Kyrkan är helt rund, men har tre svagt utstickande mittpartier och täcks av en kopparbeklädd takkupol med fönster och en lanternin.
Kyrkan stod klar år 1728. Åren därefter inreddes kyrkan, ett arbete som leddes av Carl Hårleman. 1730 invigdes kyrkan. En ombyggnad gjordes 1740 och i maj 1746 återinvigdes kyrkan. Då hade prinsessan Lovisa Ulrika redan fått Drottningholms slott som bröllopsgåva då hon gifte sig med den svenske tronföljaren Adolf Fredrik.
Slottsbiblioteket är ett privatbibliotek, beläget på huvudvåningen i nordvästra längan mot trädgårdssidan intill slottskyrkan. Interiören gestaltades kring 1760 av Jean Eric Rehn. Rummet han skapade är alltjämt bevarat och har kallats för ett av de vackraste i Sverige.
Karl X Gustavs galleri är ett konstgalleri beläget i huvudvåningens mittdel mot trädgårdssidan. Rummet utsmyckades med stora tak- och väggmålningar som skildrar Karl X Gustavs militära bedrifter. Väggmålningarna, som utfördes av den tyska konstnären och bataljmålaren Johann Philip Lemke, illustrerar kungens militära insatser. I 1719 års inventarium framgår att endast tre av dessa fältslag fanns uppsatta i galleriet. Men året därpå uppsattes de nio återstående målningarna, nio år efter Lemkes död. Takmålningen ägnas åt kriget med diverse stridsscener hämtade från antikens slagfält, den är utförd av Evrard Chauveau (1660-1739). Bysten porträtterande Karl X Gustav har utförts av bildhuggaren Nicolaes Millich.
Karl XI:s galleri är inrett som ett minnesrum över kungens krigiska bedrifter, i likhet med Karl X Gustavs galleri och Generalssalen. Johann Philip Lemkes bataljmålningar från 1690-talet skildrar fältslag i Karl XI:s krig mot Danmark. I de fyra målningarna mot trapphuset åskådliggörs krigets avgörande slag vid Lund den 4 december 1676, från morgonens första sammandrabbning till den svenska segern på eftermiddagen. Takmålningen i galleriet från 1690 utfördes av Johan Sylvius. Den framställer hur Fama, det goda ryktet, vaknar vid budet om Karl XI:s segerrika krigföring. Marmorbysten, som föreställer Karl XI är utförd av bildhuggaren Nicolaes Millich.
Rikssalen ligger på övervåningens södra del. Salen kallas även Contemporainsalen på grund av alla de porträtt i helfigur av europeiska regenter som fanns under Oscar I:s tid. Salen och porträttsamlingen skapades på drottning Josefinas initiativ av arkitekt Fredrik Wilhelm Scholander och stod klar kring 1860-talet. I salen finns 20 regentporträtt där 17 är målade i helfigur och tre utgör midjebilder som fick plats över dörrarna.
Stensalen ligger på huvudvåningen rakt under Rikssalen och ingår i kungafamiljens privata del av slottet. Stensalen var ursprungligen Hedvig Eleonoras stora matsal med golv av sten, därav namnet. Väggarna är klädda med vävda tapeter som beställdes i Delft för drottning Kristinas kröning 1650. Rummet är numera kungafamiljens festliga vardagsrum, där även det traditionella julfirande äger rum.
Porslinsrummet är ett utställningsrum, inrett på initiativ av Oscar II för hans samling av fajanser från 1700-talet och stod klart 1897. Rummet, som var en gåva från slottets tjänstemän till kungens 25-åriga regeringsjubileum, ritades av arkitekt Agi Lindegren. I takets mitt syns stora riksvapnet och på öppna spisens front finns kungens krönta spegelmonogram O II R S (Oscar II Rex Sueciae). Därunder står Anno Domini MDCCCXCVII (1897), årtalet då rummet stod färdigt.
Parkanläggningarna kring slottet är till största delen öppen för allmänheten, enbart den sydöstra delen är avspärrad. Parken har anlagts i olika omgångar sedan slottet byggdes, vilket gett olika delar sin egen speciella karaktär. Slottsparken kan indelas i Sjöparterren, Barockträdgården och Engelska parken.
Under 1700-talets första decennier utgjordes broderiparterren av ett rikt komponerat mönster av klippta buxbomshäckar och färgat grus. På 1740-talet hade broderierna vindlande mönster och träden var lekfullt formklippta. På trädgårdsgångarna fanns det krossat tegel, som var omsorgsfullt valt för att passa till slottets tegelröda färg. Under 1700-talets första decennier fanns vidare i de omgivande rabatterna så kallade plates-bandes, det var klippta granar och enar, liguster, blå och vita syrener, fläder, spirea och allehanda lökväxter, allt inramat av buxbom. Genom blomsterkäppar målade i olika färger och förgyllda knoppar förhöjdes färgrikedomen ytterligare. Genom vattenparterren och kaskaderna var inslaget av vatten betydande. En viktig beståndsdel därutöver var fontänen Kronan i trädgårdens mittaxel. Till sitt förfogande hade Tessin d.y. ett flertal skulpturer som kunde inlemmas i trädgården. Alla skulpturer hade kommit till Sverige som krigsbyten. Med få undantag är dessa utförda av den flamländske skulptören Adriaen de Vries i början av 1600-talet. Slutenheten och längdperspektivet underströks av trädgårdens inramning av fyrradiga lindalléeer. Sedan länge hade man då tagit bort granhäckarna. Trädgården vid Drottningholm blev förhållandevis smal, i jämförelse med andra samtida anläggningar, genom att den saknar sidopartier.
Vid mitten av 1700-talet började man överge det strikta trädgårdsidealet, som var planerad i slutet av 1600-talet, för en mer naturlig park, en friare engelsk park. Då anlades trädgården runt Kina Slott med intimare boskékvarter omkring 1760-talet. Dessa kvarter har sina tydliga karaktärsdrag och de vittnar både om skiftande stilideal och lång kontinuitet. De kastanjealléer som drottning Lovisa Ulrika lät Carl Fredrik Adelcrantz plantera runt Kina slott fungerar som siktgator ut i landskapet. Under Hedvig Eleonoras tid började en större lustträdgård att planeras. När Nicodemus Tessin d.ä. utarbetade ritningarna till det nya slottet planerade han i direkt anslutning till slottsbyggnaden även en trädgård. I denna ingick alléer, broderiparterrer och kanaler. Trädgården var knappt påbörjad vid Tessin d.ä.:s död 1681. Det blev Nicodemus Tessin d.y. som kom att överta ansvaret för dess utformning. Han vidareutvecklade faderns idéer och trädgården vid Drottningholm blev därmed hans egen självständiga skapelse. Lustträdgården fick en fyrdelad indelning med broderiparterr närmast slottet, därefter kom den något högre belägna vattenparterren och ovanpå denna följde kaskaderna och boskéerna och som fondmotiv den stora boskén, kallad "Stjärnan".
Trädgården var omgiven av ett träplank fram till det sena 1700-talet och tillträde skedde genom gallergrindar, som var prydda med Hedvig Eleonoras monogram ritade av Johan Hårleman (1661-1707). Man kunde sålunda inte se trädgården förrän man befann sig inne i slottet eller på slottsterrassen. Desto större måste överraskningsmomentet ha varit. Man har en god övergick över trädgården från slottets andra våning. Det är i själva verket bara härifrån som man kan uppfatta hela längdsträckningen, eller snarare den känsla av oändlighet, som arkitekten eftersträvade.     
Kanalsystemet söder om barockträdgården och ner mot Mälaren fick sin utformning på 1800-talet. Här ligger det vitmålade Drottningholms badhus som uppfördes 1792 på hertig Karls (sedermera Karl XIII) uppdrag och här lät Oscar II och hans familj den 30 oktober 1881 plantera var sitt ekträd, Gustaf VI Adolf fullföljde traditionen år 1973 och Carl XVI Gustaf år 1996.Under Gustav III:s dagar och fram till 1950-talet betade Kungens får i Drottningholms engelska park och det fanns en anställd fåraherde.
Sjöparterren kallas den parterr av parkanläggning som sträcker sig öster om slottet ner mot Mälaren. 
En teckning, upprättad av Nicodemus Tessin d.y. på 1680-talet, visar att det fanns en liten, med två krökta pirer skyddad hamnanläggning. Idag leder en bred trappa upp till slottet. Mitt på sjöparterren står Neptunus med treudd på en hög pelare med tre mindre stående flodgudsskulpturer i postamentets nischer. Mot öster fortsätter parken i en smal remsa parallellt med Drottningholmsvägen fram till Drottningholmsbron, här står en rad marmorskulpturer och här finns även ångbåtsbryggan. Dagens gestaltning av sjöparterren är en rekonstruktion av en anläggning från 1723.
Den äldsta delen av slottsparken skapades i slutet av 1600-talet under överinseende av Hedvig Eleonora och lett huvudsakligen av Nicodemus Tessin d.y. Arbetet med den nya lustträdgården fortskred långsamt och när Nicodemus Tessin d.ä. avled 1681 återstod fortfarande mycket arbete. Det blir hans son Tessin d.y. som fullbordar faderns påbörjade verk. Tessin d.y:s generalplan visade en kraftig markerad centralaxel i öst-västriktning utgående vinkelrätt från slottsbyggnaden. Som förebild stod bland annat trädgårdsanläggningar i Vaux-le-Vicomte och Versailles.
Enligt den så kallade gustavianska planen från omkring 1760 delades den långsmala barockträdgården upp i ett antal parterrer eller avdelningar. Närmast slottet ligger Broderiparterren, vilken ursprungligen hade ett invecklat broderimönster av buxbomshäckar och färgat grus. Därefter följer mot väster Vattenparterren med 12 mindre fontäner och Herkulesfontänen i centrum som blickfång. Vattenparterren begänsas mot slottsterrassen med en mur och mot väster av Kaskaderna som består av 14 små vattenfall.
Till Vattenparterren anslutar Boskékvarteren och Teaterboskén med den så kallade Lövteatern som är utformad som en liten friluftsteater. Anläggningen avslutas i väster Stärnboskén.
Trädgården kantas i norr och syd av lindalléer. Många av statyerna i detta område gjordes av konstnären Adrian de Vries. Barockträdgården var liksom resterande delar av parken dåligt underhållna under 1800-talet, men återställdes på 1950- och 1960-talet på initiativ av Gustaf VI Adolf. Med start 1998 ersattes alléernas gamla lindar med nya träd, arbetet avslutades i maj 2011 när det första trädet i den femte etappen av förnyelsen av lindallén planterades av kung Carl XVI Gustaf. Hela anläggningen är 720 meter lång och 180 meter bred.
Genom århundraden fanns många förslag till nygestaltning av barockträdgården. I en tidig generalplan från 1670-talet föreslog Nicodemus Tessin d.ä. en stor symmetrisk parkanläggning norr om slottet (ungefär där Drottningholmsmalmen ligger idag). 1681 tog sonen, Tessin d.y., upp samma idé och ritade en park norr om slottet samtidigt förlängde han anläggningen mot väster. På 1700-talets andra hälft övergav Carl Fredrik Adelcrantz den strikta barockträdgårdens stilriktning. Efter Gustav III:s intensioner visade han 1777 för första gången en mjukare, naturanpassad park, föregångaren till den engelska trädgården som finns idag. År 1797, fem år efter kungens död, presenterade slutligen Fredrik Magnus Piper sin generalplan för den engelska parken som förverkligades till stora delar.
Gustav III tog initiativet till vad som kallas den engelska parkdelen. Denna park ligger norr om barockträdgården och består av två dammar med kanaler, broar och stora öppna gräsytor samt två lindalléer. De flesta av de antika marmorstatyerna köpte Gustav III från Italien. I Drottningholms engelska park, vars generalplan redovisades 1797 av trädgårdsarkitekten Fredrik Magnus Piper hade Gustav III tänkt sig en del nya byggnader till "förlustelse och glädje", bland annat ett amortempel, ett kinesiskt torn (se Kinesiska pagoden) och ett litet gotiskt slott. Av allt det förverkligades bara Götiska tornet.
Mot nordväst (utanför dagens park) planerade Piper en grotta med kanaler och kaskader, en pelouse, en mindre sjö med broar och promenadstigar samt en turkisk paviljong. Mycket påminner om gestaltningsidéerna för Hagaparken, även den ritades ungefär samtidigt av Piper (se Pipers generalplan för Haga lustpark). Numera leder Ekerövägen rakt över detta område. De dominerande byggnadsverken knöts samman med sikt- eller syftlinjer. Idag fyller bara "Götiska tornet", Vakttältet" och "Hemmet" denna uppgift.
Gustav III bestämde i hög grad själv utformningen av Drottningholms engelska park, han var intresserad av arkitektur och lämnade gärna egna ritningar. Vid kungens död 1792 var parken ännu inte färdigställd. Parkens arkitekt, Fredrik Magnus Piper försökte påverka utformningen, inte minst efter Gustav III:s död och begagnade sig även av kungens egna tuschteckningar. Ett exempel härför är gestaltningen av Monumentholmen.
Monumentholmen är belägen i engelska parkens centrala del. Under Gustav III:s levnad planerades ett amortempel på platsen och som inramning planterades fyra sektioner med lindalléer som strålformade sträcker sig i alla riktningar. Mellan sektionerna lämnades öppna avsnitt för fyra siktlinjer, bland annat mot Götiska tornet och Kinesiska pagoden. På den generalplan som Piper redovisade år 1797 (alltså fem år efter Gustav III:s död) hade amortemplet ersatts av ett minnestempel över Gustav III. Endast fundamentet kom på plats och kan beses där fortfarande.
Svanholmen kallas den ö i engelska parken, som ligger strax öster om Monumentholmen. Svanholmens svanhus byggdes i slutet av 1800-talet. Det liknar en kinesisk pagod och fungerade fram till 1960-talet som vintervistelse för parkens vingklippta knölsvanar. Sommartid går kungens får här och betar, därför är holmen tillgänglig för allmänheten bara vintertid.
Strax öster om teatern, ungefär där parkeringen idag ligger, låg vid tiden för den första slottsbyggnaden, nyttoträdgården som gav slottet frukt och grönsaker. Kvar lär finnas ett päronträd och ett fält storbladig pestskråpa.På 1600-talet tillkom ett orangeri där det odlades utplanteringsväxter. Detta flyttades på 1790-talet till ett område strax norr om den engelska parken.
Norra och södra grinden eller norra och södra portalen bildar entrén till slottsträdgården. De står i förlängningen av lindallén och är utförda i smide med förgylld ornamentik som innehåller Hedvig Eleonoras krönta spegelmonogram högst upp. De praktfulla grindarna skapades 1695 av trädgårdsarkitekten Johan Hårleman och monterades upp 1697. Den södra grinden ligger inom den för allmänheten avspärrade delen, men den norra grinden är tillgänglig för besökare.
Drottningholms slotts skulpturpark är Sveriges äldsta skulpturpark. Skulpturer var en självklar del av barockens trädgårdskonst och redan från 1684 började Hedvig Eleonora placera ut ett antal skulpturer av Adriaen de Vries i parken utanför slottet. Dessa skulpturer var en del av de krigsbyten som tagits av svenska arméer, dels i juli 1648 i trettioåriga krigets slutskede i Prag och dels under kriget med Danmark 1658-60 på Frederiksborgs slott 1659.
Vid slutet av frihetstiden var 28 skulpturer utplacerade i slottsparken, vilket var ett avsevärt antal i det då i övrigt skulpturfattiga Sverige. Alltsedan dess har Drottningholms slott varit den största skulpturparken i Sverige. I parken står idag 46 friskulpturer. Samtliga marmorskulpturer är numera avgjutningar i konstmaterial. Skulpturerna som har smyckat parken genom århundraden har inte mått bra av kyla och regn.  År 1991 började man därför att gjuta av originalen. Vi kan nu se avgjutningarna i parken, medan originalen finns i Museum de Vries, som är inrymt i före detta Dragonstallet på Drottningholmsmalmen nära Drottningholms slott. Skulpturerna i Museum de Vries ägs av svenska staten genom Nationalmuseum.
Herkulesfontänen restes under senare delen av 1680-talet och placerades utefter centralaxeln, mellan parterrerna i barockdelen av Drottningholms slottspark, lustträdgården. Den utgör en av de mest prominenta konstnärliga utsmyckningarna i parken. Änkedrottningen Hedvig Eleonora hade ursprungligen planerat en skulpturgrupp av Nicolaes Millich på denna plats, men ångrat sig innan beställningen fullgjorts. Istället flyttades från 1684 tidigare magasinerade bronsskulpturer av främst Adriaen de Vries till parken, vilka tagits som krigsrov i Prag under trettioåriga krigets slutskede 1648.
Drottningholms kaskader är ett vattenspel inom slottets barockträdgård, ritad av Nicodemus Tessin d.y. De består av sju mindre vattenfall på vardera sida om mittgången mellan Vattenparterren och Boskékvarteren och började byggas 1685, men fungerade inte och revs 1820. När barockträdgården restaurerades under Gustaf VI Adolfs tid föddes tanken att även kaskaderna skulle rekonstrueras. Uppdraget gick till dåvarande slottsarkitekten Ivar Tengbom, som ritade en förenklad version av Tessins ursprungliga anläggning, vilken stod klar den 16 juni 1961. Med hjälp av en modern pumpanläggning och tidsenliga rörinstallationer matades kaskaderna samt den närbelägna fontänen Kronan och barockparkens fontäner och kaskader fungerade för första gången så som det var tänkt 300 år tidigare.
I slutet av en rak allé utgående från Kina slott mot öster ligger Floras kulle. Mitt i en rondell står en marmorskulptur som visar gudinnan Flora. Skulpturen är dock en avgjutning i konstmaterial, originalet förvaras i Museum de Vries. Området är anlagt i slutet 1790-talet ursprungligen på initiativ av Gustav III. Han hade även planerat att den Kinesiska pagoden skulle uppföras här, som en point de vue (slutpunkt i en syftlinje), men därav blev inget. Floras kulle ligger inom den för allmänheten avspärrade delen av parken.
Söder om Floras kulle finns resterna efter prinsessan Sofia Albertinas trädgård. Den anlades i mitten av 1770-talet och bestod av en damm, byggnader och ett menageri för hönsfåglar. Bara den igenväxta dammen är kvar i dag.
I närheten ligger en kunglig hundkyrkogård, några gravstenar med inskriptioner som "Eisei 1959-1973", "Tusse", "Mentor" och "Pascha 1928" erinrar om vilka djur som begravdes här. Eisei var Gustaf VI Adolfs pekinges.
Trädgårdsutställningen med tillägget "...till nytta och nöje under 350 år" sträckte sig över 1800 m² vid Kina slott och skulle illustrera en kulturhistorisk resa i Drottningholms slottspark och vidare ut i Ekerö kommun, som kallas ”Stockholms trädgård”. Utställningen var ett samarbete mellan Drottningholms slottsförvaltning, Statens fastighetsverk och Ekerö kommun samt EU. Utställningen började vid Kina slott och var uppbyggd av sex separata trädgårdsrum där informationstavlor informerade om historisk och nutida trädgårdsodling på Drottningholm och Ekerö. Utställningen var den största i slottsparkens historia.
Julmarknaden på Drottningholms slott är ett årligt återkommande arrangemang som äger rum på Teaterplanen framför Drottningholms slottsteater. Man erbjuder en traditionell marknad med handverksyrken exempelvis smeder, ljusstöpare, halmslöjdare och textilare. I flera bodar saluförs småskalig producerad mat som ost, bröd, senap, honung, sötsaker, fisk, glögg, skinka, korv och andra delikatesser. Marknaden hålls i regel andra adventshelgen (lördag och söndag). Under marknadsdagarna brukar slottet hålla öppet för egen rundvandring.
Drottningholmsteatern är en unik 1700-talsteater – den bäst bevarade i världen – med ett avancerat maskineri som möjliggör dekorväxlingar inför öppen ridå. De ursprungliga dekorerna är numera kopierade och bevarade. Dessutom har teatern falluckor, rörliga vågor, ljusmaskineri samt vind- och åskapparater som bidrar till att skapa föreställningarnas stämning. Dess scen hör fortfarande till landets djupaste, hela tjugo meter. Teatern anlades på initiativ av drottning Lovisa Ulrica, och ritades av Carl Fredrik Adelcrantz. Teatern stod klar 1766.
Déjeunersalongen (franska för frukostsalongen) är en salong inom slottsteatern. Salongen ritades 1791 av Louis Jean Desprez och restaurerades senast mellan 1998 och 2000 genom Statens fastighetsverk. Numera används salongen för olika festliga tillställningar som 2010 då Drottning Silvia invigde utställningen "Det dukade blomsterbordet - till fest och till vardags".
Teaterplanen omges på tre sidor av dels Drottningholms slottsteater mot norr och dels fyra flygelbyggnader, två mot öster och två mot väster. På planens mitt står marmorstatyn Apollo di Belvedere. Flygelbyggnaderna mot öster uppfördes ursprungligen under 1760-talet och utgörs av Kyrkpaviljongen och Jaktpaviljongen. Mot väster ligger Drottningens paviljong och Hovmarskalksflygeln som byggdes under Gustav III:s tid efter ritningar av arkitekt Carl Fredrik Adelcrantz respektive Carl Christoffer Gjörwell den yngre, möjligtvis var även teaterarkitekten Louis Jean Desprez inblandat. Samtliga byggnader är byggnadsminnen och ingår i Drottningholms världsarv. I Jaktpaviljongens bottenvåning återfinns Teaterboden; slottsteaterns souvenirshop.
Drottningholms slottsstall är beläget strax norr om slottskyrkan. Byggnaden uppfördes i etapper 1737 och 1770 och inrymmer idag lokaler för högvakten. År 1737 uppfördes byggnadens lägre del närmast slottet. Initiativet kom från drottning Ulrika Eleonora och uppdraget gick till arkitekt Carl Hårleman. Byggnaden skulle inrymma slottets vagnar och stall.
Den första slottsbyggnaden var en lätt paviljong med två flyglar i kinesisk stil. Byggnaderna uppfördes i förväg på Arsenalsgatan i Stockholm i knuttimmer och när allt var klart flottades delarna ut till Drottningholm, där de monterades ihop. Arkitekterna var troligen Carl Hårleman och Carl Johan Cronstedt. Paviljongen var då en överraskning och en födelsedagsgåva till drottning Lovisa Ulrika från kung Adolf Fredrik den 24 juli 1753.
Det nuvarande Kina slott, som ersatte den tidigare träpaviljongen från 1753, är ritat av Carl Fredrik Adelcrantz. Det började byggas 1763 och stod klart år 1769. Arkitekturen är i grunden fransk rokoko men har en exotisk karaktär, med kinesiska och orientaliska inslag som var högsta mode.
Confidencen (ej att förväxla med teatern Confidencen, Ulriksdals slott) är en paviljong nordväst om Kina slott. I Confidensen kunde mat- och serveringsbord hissas upp genom golvet i matsalen. Detta innebar att de kungliga kunde äta middag utan att betjäning var närvarande alltså en confidence.
Lilla Kina byggdes 1753 samtidigt med det första Kina slott som bostad för bössespännaren (jägaren) Maisch. Från 1700-talets slut kallades området för Cina boställe, som då utarrenderades på livstid åt Anna Sophia Hagman, hertig Fredrik Adolfs officiella mätress. Huset ligger i slutet av tre av Kina slotts kastanjealléer med adress Cantongatan 11.
Vakttältet är en byggnad i närheten av Kina slott. När Gustav III övertog Drottningholms slott år 1777 användes Kina slott av hovet och det blev nödvändigt att infoga en byggnad för vaktmanskapet. Det nya ”Corps de Garde-byggnaden” (eller Vakttältet) uppfördes under åren 1781–1782. Tältet är ritat av Carl Fredrik Adelcrantz, som även han ritade Kina slott och är utformat som ett turkiskt eller romerskt soldattält. Byggnaden påminner om Koppartälten i Hagaparken som skapades ungefär samtidigt av Louis Jean Desprez.
Götiska tornet står i direkt anslutning väster om slottets engelska park. Det började byggas 1792 efter Louis Jean Desprez ritningar med blev aldrig helt fullbordat på grund av mordet på Gustav III. Tornets gestaltning är ett uttryck för romantikens genombrott under 1700-talets andra hälft. Götiska tornet är åttkantigt, har tre plan och 124 trappsteg. Högst upp finns en krenelering och byggnaden skulle troligen erinra om ett antikt försvarstorn.
Kinesiska pagoden hör till de byggnader som planerades av Gustav III men som aldrig blev uppförda. Vid Flora kulle, öster om Kina slott skulle en kinesisk pagod blir en sammanbindande “point de vue” (siktpunkt) mellan kinaanläggningen och den engelska parken tvärs över Tessins strikta barockpark. Piper upprättade flera förslag men inget av dem blev utförda, inte heller Louis Jean Desprez mera teatermässiga pagod, vilken godkändes av kungen “Haga den 19 juni 1788” byggdes.
Dragonstallet ligger på Drottningholmsmalmen och uppfördes omkring 1816 för kungliga Livregementets dragoner. När stallet var färdigställt fanns där plats för 100 hästar. Verksamheten fortgick till 1921. År 1924 blev Dragonstallet fårstall för upp till 250 får, inköpta från England. 1954 revs stallinredningen och huset byggdes om till magasin för Kungliga husgerådskammaren, som blev kvar till 1997. Därefter lät Statens fastighetsverk anpassa lokalerna för att inrymma Museum de Vries som kunde invigas den 14 maj 2001. Här utställs numera originalskulpturerna av Adriaen de Vries som tidigare fanns i Drottningholms slottspark, i parken finns kopior. Museum de Vries drivs av Drottningholms slottsförvaltning.
Området "Drottningholmsmalmen" ligger strax norr om slottet och Ekerövägen. På 1700-talet var bebyggelsen oreglerad och beboddes till en början av de hantverkare och andra som byggde slottet och dess omgivningar och senare av dem som behövdes för skötseln av slottet och hovets behov av service. 1782 fick området stadsprivilegier av Gustav III, som ville uppmuntra näringsidkare att etablera sig på platsen. Idag består Malmen till stor del av privatbostäder.
Långa raden som löper parallellt norr om Ekerövägen var fram till 1891 en del av den gamla färdvägen till och från Stockholm. Här ligger Kavaljershuset, Apotekshuset, Kanslihuset och Inspektorsbostaden som ägs av staten och är byggnadsminnen sedan 1935. Vid Dragonvägen återfinns även Museum de Vries i Dragonstallet. Något längre österut ligger Hertigarnas stall och norrut den egensinniga 1960-talsvillan Villa Erskine, ritad av arkitekten Ralph Erskine som egen bostad.
Cantongatan (stavas även Kantongatan) med tillhörande bebyggelse är ett historiskt område väster om Drottningholms slottspark och norr om Kina slott. Området anlades som ett mönstersamhälle under 1700-talets mitt på initiativ av Lovisa Ulrika och hennes make Adolf Fredrik. På 1700-talet kallades det lilla brukssamhället enbart Drottningholms Hall- och Manufakturrätt och här skulle olika manufakturer arbeta utan skråtvång. På Canton etablerade sig en manufaktur för eleganta produkter som finsmide, spetsknyppling och sidenväveri. Då låg byggnaderna mycket samlade och på äldre kartor syns en stadsplanering med en enkel rutnätsplan. I en tid då kinesisk kultur och konst var högsta mode skulle namnet Canton föra tanken till den kinesiska handelsstaden med samma namn (numera Guangzhou). Idag finns ett tiotal hus bevarade, dessa är moderniserade och bebos av privatpersoner.
Grind- eller bomstugan, som ligger vid lindalléns västra ände, uppfördes 1846-1847 efter ritningar av arkitekt Per Axel Nyström eller möjligtvis av Fredrik Wilhelm Scholander. Fram till 1900-talets början kunde Drottningholms slottsområde nås via två tillfartsvägar, dels från nuvarande Ekerövägen och dels via barockparkens norra lindallé. Entrén via lindallén var spärrad av två bommar, en vid Slottsstallet i öster och en vid lindalléns västra slut, inte långt från Cantongatan, därför kallades den senare även Cantonbommen. Huset hyrs numera ut som sommarbostad.
Hemmet, som ligger norr om Ekerövägen, ritades troligen på 1780-talet av arkitekt Olof Tempelman och blev ståthållarbostad 1816. Byggnaden fick en dominerande placering på en kulle strax norr om landsvägen. Det skulle fungera som blickfång i en av flera siktlinjer genom den nyanlagda engelska parken. Inspiration till den nya byggnaden fick Gustav III på sin Italienresa 1784. För att inte blandas ihop med ståthållarens kansli kallades den här byggnaden för Hemmet.
Övre och Nedre sjöflygeln är två byggnader direkt söder om Slottets södra flygel. De kallas även Oldfruns flygel respektive Vaktmästarens flygel. Sjöflyglarna ägs och förvaltas av Statens fastighetsverk och är lagskyddade byggnadsminnen sedan 1935. Nedre sjöflygeln har varit kronprinsessan Victorias första egna bostad samt tillfällig bostad för prins Carl Philip och prinsessan Sofia.
Badhuset står söder om slottet i ett område som under 1800-talets början utformades med lövträdbevuxna öar och kanaler, förbundna med broar samt en liten gångbro som leder till själva badhuset. Badhuset uppfördes 1792 på hertig Karls (sedermera Karl XIII) uppdrag. Drottningholms badhus är troligen det äldsta bevarade i sitt slag i Sverige.
Evert Lundquists ateljémuseum ligger i södra delen av Drottningholms slottspark, sydost om Kina slott. Den vitputsade byggnaden i jugendarkitektur med sina stora välvda fönster var ursprungligen maskinhuset, som användes för att alstra elektrisk ström till Drottningholms slott vid 1900-talets början. På 1950-talet övergick man till växelström och upplät huset som ateljé åt Evert Lundquist, som arbetade här åren 1953 – 1990. Till en början arbetade och bodde Lundquist ensam i ateljén innan familjen flyttade efter 1958 och bosatte sig i huset intill. Efter Lundquists död 1994 sparades ateljén med sin kompletta inredning som ett museum. Allt står kvar som han lämnade ateljén 1993. Här visas oljemålningar, kolteckningar och torrnålsgravyrer av Evert Lundquist samt oljemålningar av hans hustru konstnärinnan Ebba Reutercrona (1911–1998), dessutom akvareller av sonen Manne och en skulptur och en oljemålning av sonen Hymme, som försvann spårlöst den 29 juli 1965. Evert Lundquists ateljémuseum ingår i världsarvet Drottningholm.
Högvakten vid Drottningholms slott svarar för bevakningen av slottet på motsvarande sätt som högvakten vid Stockholms slott. Vaktstyrkan utgörs av cirka 25 man. Högvaktsavlösningen på Drottningholm äger vanligtvis rum samtidigt som avlösningen vid Stockholms slott. Den genomförs dock i ett något mindre format än vid Stockholms slott och utan medverkan av musikkår eller spel.
Under 1900-talet och även under tidigare århundraden har en högvakt funnits på Drottningholms slott och på andra kungliga slott då den kungliga familjen vistats där. En permanent högvakt vid Drottningholms slott har funnits sedan 1981, då kungafamiljen flyttade sin fasta bostad till slottet. Vakten hämtas som regel från samma förband som högvakten vid Stockholms slott. Tidigare deltog denna vaktstyrkan ofta i vaktparaden till högvaktsavlösningen på Stockholms slott, för att därefter avmarschera för transport ut till Drottningholm. I dag åker Drottningholmsvakten som regel direkt till Drottningholm utan att delta i ceremonierna på Stockholms slott.
Slottsområdet med huvudbyggnaden, slottsteatern, Kina slott, Kantongatan, parkerna och malmen blev 1991 ett Unesco världsarv och var då Sveriges första objekt på världsarvslistan. För världsarvskommitténs ställningstagande var just Kina slott och Slottsteatern avgörande, men hela området omfattades av beslutet. Motiveringen löd:
Drottningholm är ett stort turistmål och besöks årligen av uppskattningsvis 700 000 personer. År 2010 hade Drottningholms slott, Kina slott och Drottningholms slottsteater sammanlagt 190 000 besök.
Det skyddade området (Drottningholm protected area) omfattar ett 40-tal byggnader och utgörs i stort sett av gränsen för byggnadsminnet från 1935. Förutom själva slottet med parken, Drottningholmsteatern och Kina slott ingår även områden norr och väster om Ekerövägen, men inte hela Drottningholmsmalmen utan bara de södra delarna med Långa raden och Hertigarnas stall, dock inte Pagebyggnaden. I nordväst går gränsen norr om Hemmet och Vilan. I väster inkluderar världsarvets område Lovö skogskyrkogård intill Lovö kyrkallé och i sydväst ingår Kantongatans byggnader samt Lilla Kina. Anledning till denna gränsdragning är att den grundas på 1935 års kungliga förordning om byggnadsminnesförklaring för Drottningholm.
Slottet samt ett flertal av byggnaderna i slottsträdgården och byggnaderna vid Långa raden på Drottningholmsmalmen är sedan den 25 januari 1935 ett statligt byggnadsminne. I beslutet står bland annat ”att detta område icke utan Kungl Maj:ts tillstånd må bebyggas; ej heller må utan dylikt tillstånd inom detsamma vidtagas sådana ändringar med dammar, terrasser eller trädbeståndet varigenom områdets karaktär förändras”. År 2012 föreslogs en ändring av det statliga byggnadsminnets gräns. Ändringen innebär en utvidgning av området i norr ända upp till skogsområdet norr om Rörbyvägen.
Unesco granskade år 2011 Förbifart Stockholm som enligt planen skall ha en trafikanslutning till Ekerövägen. Den framtida trafikplatsen kommer att ligger cirka en kilometer från södra gränsen för Drottningholm protected area. Riksantikvarieämbetet och Statens fastighetsverk har skrivit på uppgörelsen men menar att anslutningen till den nya vägen kan vara negativ för Drottningholm som världsarv, medan Trafikverket och Ekerö kommun ställer sig positiva.
Kjellberg, Sven T.; Artur Svensson och Boo Malmborg, (1966–1971). ”De kungliga slotten, band 1, Kungliga slottet i Stockholm”. Slott och herresäten i Sverige: ett konst- och kulturhistoriskt samlingsverk. Malmö: Allhems Förlag AB. Libris 8207997 
Malmborg Boo, red (1966). Drottningholm: en konstbok från Nationalmuseum. Årsbok för Svenska statens konstsamlingar, 0491-0575 ; 13. Stockholm: Rabén & Sjögren. Libris 22784 
Jan Mårtensson (1985). Drottningholm: slottet vid vattnet. Wahlström & Widstrand. ISBN 91-46-14659-8 
Olof Hultin; Ola Österling; Michael Perlmutter (2002) [1998]. Guide till Stockholms arkitektur. Stockholm: Arkitektur Förlag. Libris 8465772. ISBN 91 86050-58-3 
Ingrid Sjöström (huvudredaktör) (2009). Haga, ett kungligt kulturarv. Votum förlag. ISBN 978-91-85815-27-2 
Catarina Nolin (2000). Drottningholms slottspark, historik och vägledning. Statens fastighetsverk. ISBN 91-86670-239
John Böttiger, Hedvig Eleonoras Drottningholm: anteckningar till slottets äldre byggnadshistoria (1889), fulltext.
Anker, Leif; Litzell Gunilla, Lundberg Bengt A. (2002). Världsarv i Sverige (1. [uppl.]). Stockholm: Riksantikvarieämbetets förl. Libris 8432145. ISBN 91-7209-248-3 
 Världsarv i Sverige. Stockholm: Riksantikvarieämbetet. 2014. Libris 16558890. ISBN 9789172096820
”Drottningholms slott”. Suecia antiqua et hodierna, första bandet. Kungliga biblioteket. https://suecia.kb.se/F/?func=find-c&ccl_term=wso+%3D+asaml&local_base=sah.
För arten durian, se Durio zibethinusDurio är ett släkte fruktbärande träd inom familjen malvaväxter, men det råder diskussioner kring dess taxonomi. De olika ätbara frukterna i släktet kallas allmänt för durian. Frukterna är mycket använda och uppskattade i Sydostasien, och kallas där "frukternas konung". Frukterna utmärker sig för sin storlek, unika doft och sina tjocka skal som skyddas av taggar. Frukten kan bli upp till 30 centimeter i diameter och väger vanligtvis ett till tre kg. Dess form kan vara allt från avlång till rund, färgen på skalet grön till brun och köttet blekgult till rött, beroende på art.
Släktet förekommer naturligt i Brunei, Indonesien och Malaysia, och dess frukter har varit kända i västvärlden i ungefär 600 år. Det finns 30 kända arter i släktet, av vilka åtminstone nio producerar ätbara frukter och av dessa finns det hundratals olika sorter. Fruktköttet avsöndrar en speciell doft som är stark och genomträngande, även när skalet är helt. En del anser att fruktköttet är väldoftande, medan andra finner aromen överväldigande och obehaglig. Doften har lett till att frukten har bannlysts från vissa hotell och från kollektivtrafik i Sydostasien. Den brittiske naturhistorikern Alfred Russel Wallace beskrev under 1800-talet durianfruktköttet som en "smakrik kräm med stark smak av mandel". Av de ätbara arterna konsumeras fruktköttet vid olika mognadsgrader och används som ett stort antal olika aptitretare och sötsaker i de sydostasiatiska köken. Fröna kan också ätas när de har tillagats.
Stinkfrukt (Durio zibethinus) är den enda art som finns tillgänglig på den internationella marknaden. De övriga säljs i sina hemländer.
Durioträd är stora, upp till 25–50 meter höga, beroende på art. Löven är städsegröna, ovala till avlånga och 10–18 centimeter långa. Blommorna, som alla har foderblad och fem (då och då fyra eller sex) kronblad, växer i klungor om tre till 30 blommor på stora grenar och direkt på stammen. Blommorna är stora  och mycket innehållsrika på nektar. Träden har en eller två blom- och fruktperioder varje år, som infaller olika beroende på art, odlare och plats. Ett typiskt durioträd får frukt efter fyra till fem år. Frukten kan hänga från alla kvistar och mognar drygt tre månader efter pollinering. Frukten kan bli upp till 30 centimeter lång och 15 centimeter i diameter, och väger vanligtvis mellan ett och tre kilogram. Formen varierar från avlång till rund, och färgen på skalet från grönt till brunt. Fruktköttet varierar från blekgult till rött, beroende på art. Eftersom arterna pollineras öppet finns det en anmärkningsvärd mångfald vad gäller frukternas färg och smak, mängden fruktkött och kärnor samt trädets fenologi. Bland de trettio kända arterna i släktet producerar nio av dem ätbara frukter: D. zibethinus, D. dulcis, D. grandiflorus, D. graveolens, D. kutejensis, D. lowianus, D. macrantha, D. oxleyanus och D. testudinarum. Dock har inte frukt från alla kända arter samlats in eller blivit ordentligt studerade, så andra arter med ätbara frukter kan existera. Arterna liknar jackfrukten något, även om de inte är besläktade.
Blommorna avger en tung, sur och smörig doft vilket är typiska kännetecken för blommor som pollineras av olika sorters nektar- och pollenätande fladdermöss. Enligt studier gjorda i Malaysia under 1970-talet pollineras durian nästan uteslutande av olika sorters flyghundar. Studier gjorda 1996 visade dock att två arter, D. grandiflorus och D. oblongus, pollineras av spindeljägare i fågelfamiljen (Nectariniidae), och att arten D. kutejensis pollinerades av jättehonungsbin.Stinkfrukt är den enda arten som kommersiellt odlas i stor skala och som är tillgänglig till försäljning utanför sitt naturliga växtområde.
Släktet Durio har en omdiskuterad taxonomi. Vissa placerar den i familjen malvaväxter (Malvaceae), och där i underfamiljen Helicteroideae medan andra placerar den i familjen kapokväxter (Bombacaceae) eller i den egna familjen Durionaceae.Släktet Durio beskrevs taxonomiskt första gången av Michel Adanson. Arter ur släktet hade beskrivits för vetenskapen sedan tidigare, bland annat av den portugisiske fysikern Garcia de Orta i Colóquios dos Simples e Drogas da India som publicerades 1563 och av den tyske botanisten Georg Eberhard Rumphius 1741.Släktet har en komplex taxonomi som har reviderats många gånger och olika arter har förts till släktet eller omkategoriserats till andra släkten. Under 1700-talet förde den tyska botanisten Johann Anton Weinmann durian till släktet kastanjer (Castanea), då dess frukt liknar hästkastanjens och initialt fanns det också en viss förvirring kring släktskapet mellan durian och taggannona, då båda dessa frukter är gröna och taggiga. Värt att nämna är att det malajiska ordet för taggannona, durian Belanda, betyder holländsk durian.Trivialnamnet durian kommer från det malajiska ordet duri som betyder "törne", tillsammans med suffixet an, som i malajiskan bildar ett substantiv. Stinkfruktens artepitet zibethinus härleds från den indiska civetten (Viverra zibetha).
Flera duriansorter har under en lång tid förökat sig genom vegetativ kloning i Sydostasien. Tidigare odlades träden med blandningar av frön från träd med finare frukter, men förökar sig numer huvudsakligen genom ympning från knoppar eller utlöpare och dylikt. Olika sorter kan skilja sig från varandra till viss grad, bland annat i formen på frukt och taggar. Olika sorter är olika mycket uppskattade av konsumenterna, vilket har lett till väldigt olika priser för de olika sorterna.De flesta sorterna har ett vanligt namn och ett kodnamn som börjar med ett "D". Bland populära sorter kan Kop (D99, thai: กบ, IPA: /kòp/), Chanee (D123, thai: ชะนี, IPA: /tɕʰániː/), Berserah (alternativt Tuan Mek Hijau) (D145, thai: ทุเรียนเขียว, IPA: /tʰúriːan kʰǐːaw/), Kan Yao (D158, thai: ก้านยาว, IPA: /kâːn jaːw/), Mon Thong (D159, thai: หมอนทอง, IPA: /mɔ̌ːn tʰɔːŋ/), Kradum Thong (thai: กระดุมทอง, IPA: /kràdum tʰɔːŋ/) nämnas, samt D24 och D169 som inte har något vanligt namn. Varje sort har sin egen smak och doft. I Thailand finns det över 200 sorter av stinkfrukt. Chanee har den mest uppskattade grundstammen på grund av dess resistans mot bladmögel. Bland alla sorter i Thailand odlas bara fyra sorter i stor kommersiell skala: Chanee, Kradum Thong, Mon Thong och Kan Yao. I Malaysia finns det fler än 100 registrerade sorter och flera av de större sorterna har identifierats vid tävlingar som hålls vid den årliga malaysiska jordbruks- och hortikulturfestivalen. I Vietnam har flera av de största sorterna kommit fram på samma sätt. En nyligen upptäckt populär sort är Cat Mountain King.Den thailändske regeringsvetenskapsmanen Songpol Somsri har fram till år 2007 korsat mer än 90 olika sorter för att få fram Chantaburi nr. 1, en sort utan den karaktäristiska doften, vilken väntar på ett sista godkännande från det lokala jordbruksministeriet. En annan hybrid, Chantaburi nr. 3, utvecklar lukten ungefär tre dagar efter att frukten plockats, vilket tillåter en luktfri transport men som i konsumentled fortfarande uppvisar den lukt som så många uppskattar.En naturlig tagglös variant av durian som växer vild i Davaoregionen i Filippinerna upptäcktes under 1960-talet. Frukterna från denna art saknade också taggar. Då fruktens taggar utvecklas medan den mognar kan man skapa tagglösa frukter artificiellt genom att ta bort de små taggarna från omogna frukter.
Släktets ursprungliga utbredningsområde omfattade Indonesien, Malaysia och Brunei. Det diskuteras dock huruvida släktet ursprungligen även växte i Filippinerna, eller om det introducerats dit. Idag växer durian även i andra områden med liknande klimat. Den kräver tropiskt klimat, och utbredningsområdet upphör där den genomsnittliga dagstemperaturen går under 22 grader celsius.
Centrum för släktets utbredningsområde ligger på Borneo, där de ätbara arterna stinkfrukt (D. zibethinus), D. dulcis, D. graveolens, D. kutejensis, D. oxleyanus och D. testudinarum säljs på lokala marknader. I vissa områden odlas specifika arter beroende på den lokala uppfattningen om vilka som smakar bäst. Exempelvis odlas inte stinkfrukt i Brunei utan istället D. gravoleons, D. kutejensis och D. oxleyanus och dessa arter ger, tillsammans med arter som D. testudinarum och D. dulcis, en rik genetisk variation.
Även om frukten inte ursprungligen växte i Thailand är landet för närvarande en av de största exportörerna av frukten. 1999 odlade landet 780 000 ton durian, jämfört med världens totala skörd på 1 400 000 ton. Av de 780 000 ton durian som odlades exporterades 111 000 ton. Malaysia och Indonesien odlade under samma år ungefär 265 000 ton durian var, av vilka Malaysia exporterade 35 000 ton. Chanthaburiprovinsen i Thailand håller varje år i Maj Världsdurianfestivalen (World Durian Festival). Provinsen står ensam för hälften av Thailands årliga produktion av durian. I Filippinerna produceras den största mängden durian i Davaoregionen. Kadayawanfestivalen firas varje år i staden Davao till durians ära. Andra länder där frukten odlas är bland andra Kambodja, Laos, Vietnam, Myanmar, Indien, Sri Lanka, Papua Nya Guinea, Madagaskar och Singapore, samt områdena Västindien, Florida, Hawaii, Polynesien, Hainan och norra Australien.
Durian introducerades till Australien under det tidiga 1960-talet och började odlas under 1970-talet. Över 30 kloningar av stinkfrukt och sex andra durioarter har därefter introducerats i landet. Kina är den största importören, med 65 000 ton importerad frukt 1999, följt av Singapore med 40 000 och Taiwan med 5 000 ton. Samma år importerade USA 2 000 ton, mestadels frusen, frukt, och Europeiska gemenskapen importerade 500 ton.Durian är en säsongsbetonad frukt, till skillnad från andra tropiska frukter som papaya som finns tillgänglig året om. På halvön som utgörs av Malaysia och Singapore odlas frukten vanligtvis mellan juni och augusti, vilket är samtidigt som mangostanfrukten. Jämfört med andra frukter är durian relativt dyr. Exempelvis har den stora efterfrågan på sorter av hög kvalitet, såsom D24, Sultan och Mao Shan Wang resulterat i genomsnittliga återförsäljningspriser på mellan 5 och 10 amerikanska dollar per kg. Då en genomsnittlig frukt väger runt 1 ½ kg kostar en frukt därför mellan 8 och 15 amerikanska dollar. Den ätbara delen av frukten utgör dock bara 15–30 procent av fruktens totala storlek. I Singapore kan konsumenter betala priser på upp till 50 dollar för en handfull frukter vid ett enda köptillfälle. Under fruktens högsäsong kan frukten hittas i de flesta japanska snabbköp, medan den i västvärlden till största del säljs på asiatiska marknader.
Fruktens ovanliga doft och smak uppskattas väldigt olika bland olika människor, och varierar från stor uppskattning till djup avsmak. 1856 skrev den brittiska naturalisten Alfred Russel Wallace en ofta citerad beskrivning av fruktens smak, som lydde:
Medan Wallaces varningar om att en mogen frukts doft till en början är "verkligen oangenäm", har senare beskrivningar av västerlänningar varit mer målande. Den brittiska författaren Anthony Burgess skrev att äta durian är som att äta blancmangepudding på toaletten. Kocken Andrew Zimmern jämför smaken med genomruttna, mosade lökar. Anthony Bourdain beskriver frukten som "Dess smak kan bara beskrivas som.. obeskrivbar, något du antingen kommer älska eller hata. ... Din andedräkt luktar som om du har kysst din döda mormor med tungan." Rese- och matskribenten Richard Sterling säger:
Andra jämförelser har gjorts med civetter, avloppsvatten, gammal spya, skunk och använda topsar.
Anledningen till de många olika beskrivningar som gjorts av fruktens odör kan ha att göra med att frukten kan lukta på väldigt många sätt. Frukter av olika arter eller sorter kan ha märkbart olika smaker. Till exempel har D. dulcis en kraftig karamellsmak, med en doft som liknar terpentin, medan D. graveolens avger en doft av rostade mandlar. Bland de olika varianterna av stinkfrukt har de thailändska varianterna en sötare smak och mindre lukt än de malajiska varianterna. Mognadsgraden förändrar smaken likaså.Tre naturvetenskapliga studier på durians smaksammansättning, från 1972, 1980 och 1995, visar alla på en sammansättningar av estrar, ketoner och olika svavelföreningar, men man har inte kunnat fastställa vilken av dessa föreningar, eller vilken kombination, som är den huvudsaklig anledning till dess särskilda doft.Vissa djur kan uppfatta lukten av frukten på över 800 meters avstånd. Några djurarter finner frukten väldigt aptitlig, bland andra ekorrar, mushjortar, grisar, orangutanger, elefanter, och även köttätande tigrar. En del av dessa djur äter endast fruktköttet och lämnar kärnorna, medan några sväljer kärnorna och sprider på detta sätt kärnorna med avföringen. Det taggiga, bepansrade skalet gör frukten otillgänglig för mindre djur och sannolikheten är större att det är större djur som sprider kärnorna längre sträckor ifrån moderväxten.
Enligt Larousse Gastronomique, en fransk matencyklopedi, är frukten klar att äta när dess skal börjar spricka. Den ideala mognadsgraden varierar dock från region till region, och mellan olika arter och sorter. Vissa arter växer så högt upp att de bara kan plockas när de har fallit till marken, medan de flesta stinkfrukter skärs ned från träd och mognar medan de väntar på att säljas. Vissa personer i södra Thailand föredrar när frukterna är relativt unga, när fruktköttet är krispigt och milt. I norra Thailand föredrar man istället när frukten är mjuk och frän i smaken. De flesta konsumenter i Malaysia och Singapore föredrar när frukten är ganska mogen, och låter även frukten fortsätta mogna efter att skalet har spruckit. När skalet har spruckit blir köttet mustigt krämigt, med små alkoholmängder, som påverkar dess arom och smak.
På grund av de olika åsikterna när en frukt är ideal att äta är det svårt att ha generella bestämmelser över en bra durian. En durian som lossnar från ett träd fortsätter att mogna. Efter två till fyra dagar är den duglig men efter fem till sex dagar anser de flesta att frukten är övermogen och osmaklig. Vanligtvis får konsumenterna rådet att undersöka kvaliteten på växtens stjälk som förlorar sin fuktighet när den åldras. En stor, hård stjälk tyder på att frukten är färsk. Oseriösa försäljare förpackar, målar eller tar bort stjälken på frukten. Ett annat vanligt råd är att man skall skaka frukten och lyssna efter ljud efter frön som rör sig inuti frukten, vilket indikerar att frukten är väldigt mogen och att fruktköttet har torkat ut något.
Durian har varit känd, och konsumerats, i Sydostasien sedan förhistorisk tid, men har bara varit känd i västvärlden i ungefär 600 år. Den första kända europeiska referensen till frukten är från Niccolò Da Conti, som reste till Sydostasien under 1400-talet. Den portugisiske fysikern Garcia de Orta beskrev frukterna i Colóquios dos Simples e Drogas da India som publicerades 1563. År 1741 publicerades verket Herbarium Amboinense av den tyske botanisten Georg Eberhard Rumphius, vilket var den mest exakta och detaljerade redogörelsen av frukten under det århundradet.
Stinkfrukt introducerades på Sri Lanka av portugiserna under 1500-talet, och har därefter återintroducerades många gånger. I Sydostasien har durian odlats i århundrade, förmodligen sedan sent 1700-tal, och kommersiellt sedan mitten av 1900-talet. I verket My Tropic Isle beskriver den australiensiska författaren och naturforskaren Edmund James Banfield hur en vän i Singapore under den första delen av 1900-talet skickade honom ett durianfrö, som han planterade och tog hand om på en ö utanför Queenslands norra kust. Durian har även planterats i Amerika men enbart i botaniska trädgårdar.År 1949 publicerade den brittiske botanisten E. J. H. Corner The Durian Theory, or the Origin of the Modern Tree. Hans teori var att den allra första formen av fröspridning för växter var genom att djur transporterade frön i magen, och att enkla förfäder till Durio var de första växter att utnyttja denna spridningsmetod.
Sedan början på 1990-talet har den internationella efterfrågan på durian i ASEAN ökat märkbart, delvis beroende på det ökande välståndet i Asien.
Durian används för att smaksätta flera olika maträtter, såsom traditionellt malajiskt godis, bakverket ice kacang, maträtten dodol, kakor, och mer modernt i glass, milkshake, månkakor, julstubbar och cappuccino. Pulut Durian är ett klibbigt ris stuvad med kokosmjölk och som serveras med mogen durianfrukt. I Sabah friteras röd durian (D. dulcis) med lök och chilipeppar och serveras vid sidan av andra rätter. Durio graveolens är en traditionell ingrediens i den indonesiska soppan sayur som görs på sötvattensfiskar. Ikan brengkes är en maträtt där fisk kokas i en durianbaserad sås som är en traditionell rätt på Sumatra. Tempoyak är fermenterad durianfrukt som vanligtvis görs på de frukter som är av så låg kvalitet att de inte går att äta. Tempoyak kan antingen ätas tillagad eller otillagad, vanligtvis med ris, och är en vanlig ingrediens i curry. Sambal Tempoyak är en maträtt från Sumatra som görs på fermenterad durianfrukt, kokosmjölk, och en stark kryddblandning, kallad sambal.
I Thailand säljs durianpasta i block på marknader, även om mycket av pastan är utspädd med pumpa. Omogna durianfrukter kan tillagas som grönsaker, förutom i Filippinerna där man konsumerar den söt hellre än kryddstark. Malajer gör både sockrade och saltade inläggningar från frukten. När durian mals med salt, lök och vinäger får man boder. Durianfrön, som är lika stora som kastanjer, äts både kokta, rostade eller friterade i kokosfett med en konsistens som kan liknas vid taro eller jams, men fastare. På Java skivas fröna tunt och tillagas med socker som konfekt. Otillagade durianfrön är giftiga på grund av sitt innehåll av vissa fettsyror och bör ej intas. Unga löv och skott tillagas då och då som bladgrönsaker. Ibland läggs askan från bränt skal till i olika tårtor. Durianblommornas kronblad äts i Norra Sumatra i Indonesien, medan man på Moluckerna använder fruktens skal som bränsle för att rökning av fisk. Blommans nektar och pollen är en viktig källa till honung, även om durianhonungen inte har några kända speciella kännetecken.
Durianfrukten innehåller en stor mängd socker, vitamin C,  kalium och den serotonerga aminosyran tryptofan, och är en bra källa för kolhydrater, proteiner och fetter. Bland utövare av levande föda anses frukten vara en förträfflig källa till råa fetter, medan andra anser det vara högglykemisk fettrik mat, varför man bör minimera konsumtionen av den.En dekokt på fruktens löv och rötter ansågs i Malaysia vara antipyretiskt. Juicen från löven läggs på den febrige patientens huvud. En av de mest kompletta beskrivningarna av fruktens medicinska förmåga som febermedicin gjordes av malajer och beskrevs av Burkill och Haniff 1930. Beskrivningen instruerar läsaren att koka rötterna från hibiskus, stinkfrukt, flera arter från rambutansläktet (nephelium) samt arten cempedak, och därefter dricka dekokten eller lägga ett grötomslag av den.Under 1920-talet startades i New York av företaget Durian Fruit Products, Inc. produkten Dur-India som ett hälsokosttillskott till priset av 9 amerikanska dollar för tolv askar, innehållandes 63 tabletter var. Produkten påstods innehålla durian och en art från löksläktet, samt vitamin E. Företaget marknadsförde tillskottet genom att säga att det innehöll mer koncentrerad hälsosam energi i matform än någon annan produkt i hela världen.
I sydostasiatiska trosuppfattningar, såväl som i den traditionella kinesiska medicinen, tros frukten ha värmande egenskaper benägna att orsaka svettningar. Den traditionella metoden för att motverka detta är att hälla vatten i durianfruktens tomma skal, efter att fruktköttet ätits, och därefter dricka det. En annan metod är att äta frukten tillsammans med mangostan som anses ha kylande egenskaper. Gravida kvinnor eller människor med högt blodtryck råds att inte äta frukten.En annan vanlig trosuppfattning är att durian är skadlig när den konsumeras tillsammans med kaffe eller alkoholhaltiga drycker. Den senare trosuppfattningen kan spåras tillbaka till åtminstone 1700-talet när den tyske botanisten Rumphius uppgav att man inte skulle dricka alkohol efter att ha ätit durianfrukter då det skulle orsaka matsmältningsbesvär och dålig andedräkt. År 1929 skrev J. D. Gimlette i verket Malay Poisons and Charm Cures att frukten inte bör ätas tillsammans med brandy. År 1981 skrev J. R. Croft i verket Bombacaceae: In Handbooks of the Flora of Papua New Guinea att en känsla av sjuklighet ofta kommer efter konsumtion av alkohol för kort efter konsumtion av durian. Flera medicinska studier angående alkoholkonsumtion i anslutning till durian har utförts med varierande resultat, även om en studie av universitetet i Tsukuba (Japan) visar att fruktens höga kaliuminnehåll hämmar vissa grupper av enzymer. Bland annat sänks förmågan att ta bort gifter från kroppen med 70 procent.Javaneserna tror att frukten har kärleksförhöjande kvaliteter, och har därför infört en samling regler för vad man bör och vad man inte bör äta tillsammans med frukten, eller kort efteråt. Ett talesätt på indonesiska, durian jatuh sarung naik (durianfrukterna trillar och sarongerna kommer upp), kommer från den trosuppfattningen.
 Varningarna mot den antagna vällustiga egenskapen hos frukten spred sig snart till västvärlden, där bland andra den Swedenborgska filosofen Herman Vetterling kommenterade så kallade "erotiska egenskaper" hos frukten under början av 1900-talet.En durianfrukt som faller ned på en persons huvud kan orsaka allvarliga skador då den är tung, bepansrad med vassa taggar, och kan falla från höga höjder. Man rekommenderas att bära en skyddshjälm medan man plockar frukten. Alfred Russel Wallace skriver dock att ytterst få dödsfall har skett till följd av fallande durianfrukter, då den kopiösa blodsutgjutning som sker förhindrar inflammation. Ett vanligt talesätt är att frukten har ögon och kan se var den faller, då det påstås att den aldrig faller under dagen när människor kan skadas, utan bara på natten. Ett talesätt i Indonesien, ketibaan durian runtuh (att få en fallande durian), betyder att få en oväntad tur eller lycka. Trots det finns det i Indonesien skyltar som varnar människor för att vara längre än nödvändigt under ett durianträd.
Durianfrukten kallas ibland för Frukternas konung, vilket kan bero på dess väldiga storlek och överväldigande doft. Mangostan, som kallas Frukternas drottning, är liten och mild i jämförelse. Mangostanfrukten skördas samtidigt som durian, och de ses som komplement till varandra, vilket lär vara en av anledningarna till dess båda smeknamn.
I durianfruktens ursprungsländer i Sydostasien är frukten vardagsmat och skildras i media i enlighet med den kulturella uppfattning som frukten har i regionen. Dess subjektiva skönhet och fulhet skildrades i Hongkong-regissören Fruit Chans film från år 2000 Durian Durian, och var den "våghalsige men beundransvärde" huvudpersonens smeknamn, spelad av Adrian Pang.
En teaterbyggnad i Singapore, kallad Esplanaden (på bilden till vänster), har på grund av sin konstiga form fått smeknamnet "The Durian", och Indonesiens huvudstad Jakarta har fått smeknamnet "The Big Durian".Ett av namnen som Thailand föreslog till listan över namn på stormar för Stillahavets nordvästra tropiska cykloner var Durian, vilket togs bort efter den andra stormen med samma namn under 2006 års tyfonsäsong. Flera kryptozoologiska varelser och andra "vilda monster" i berättelser från Indonesien och Malaysia beskrivs som storkonsumenter av durian.
Den här artikeln är helt eller delvis baserad på material från engelskspråkiga Wikipedia, Durian, 27 september 2009.
Huxley, A. (Ed.) (1992), New RHS Dictionary of Gardening, Macmillan, ISBN 1-56159-001-0 
Watson, B. J (1983), ”Durian”, Faktablad nr. 6.: Rare Fruits Council of Australia 
Burgess, Anthony (1993), The Long Day Wanes: A Malayan Trilogy, W. W. Norton & Company (publicerad 1956), ISBN 0393309436 
Winokur, Jon (Ed.) (2003), The Traveling Curmudgeon: Irreverent Notes, Quotes, and Anecdotes on Dismal Destinations, Excess Baggage, the Full Upright Position, and Other Reasons Not to Go There, Sasquatch Books, ISBN 1-57061-389-3 
Davidson, Alan (1999), The Oxford Companion to Food, Oxford University Press, ISBN 0-19-211579-0 
O'Gara, E.; Guest, D. I.; Hassan, N. M. (2004), Occurrence, Distribution and Utilisation of Durian Germplasm, Australian Centre for International Agricultural Research (ACIAR) 
Marinelli, Janet (Ed.) (1998), Brooklyn Botanic Garden Gardener's Desk Reference, Henry Holt and Co., ISBN 0-8050-5095-7 
McGee, Harold (2004), On Food and Cooking (Revised Edition), Scribner, ISBN 0-684-80001-2 
Montagne, Prosper (Ed.) (2001), Larousse Gastronomique, Clarkson Potter, ISBN 0609609718 
Heaton, Donald D. (2006), A Consumers Guide on World Fruit, BookSurge Publishing, ISBN 1419639552 
Crane, E. (Ed.) (1976), Honey: A Comprehensive Survey, Bee Research Association 
Wolfe, David (2002), Eating For Beauty, Maul Brothers Publishing, ISBN 0965353370 
Boutenko, Victoria (2001), 12 Steps to Raw Foods: How to End Your Addiction to Cooked Food, Raw Family, ISBN 0970481934 
Mars, Brigitte (2004), Rawsome!: Maximizing Health, Energy, and Culinary Delight With the Raw Foods Diet, Basic Health Publications, ISBN 1591200601 
Cousens, Gabriel (2003), Rainbow Green Live-Food Cuisine, North Atlantic Books, ISBN 1556434650 
Klein, David (2005), Self Healing Colitis & Crohn's, "Vegan Healing Diet Guidelines", Living Nutrition Publications, ISBN 0971752613 
Burkill, I.H.; Haniff, M. (1930), Malay village medicine, prescriptions collected 
Huang, Kee C. (1998), The Pharmacology of Chinese Herbs (2), CRC Press, ISBN 0849316650 
McElroy, Anne; Townsend, Patricia K. (2003), Medical Anthropology in Ecological Perspective, Westview Press, ISBN 0813338212 
Vetterling, Herman (2003), Illuminate of Gorlitz or Jakob Bohme's Life and Philosophy, "3", Kessinger Publishing, ISBN 0-7661-4788-6 
Echols, John M.; Shadily, Hassan (1989), An Indonesian-English Dictionary, Cornell University Press, ISBN 0801421276 
Vaisutis, Justine; Bedford, Neal; Elliott, Mark; Ray, Nick; Ver Berkmoes, Ryan (2007), Indonesia (Lonely Planet Travel Guides), Lonely Planet Publications, ISBN 1741044359
Brown, Michael J. (1997), Durio — A Bibliographic Review, International Plant Genetic Resources Institute (IPGRI), ISBN 92-9043-318-3, arkiverad från ursprungsadressen  den 26 mars 2009, https://web.archive.org/web/20090326075102/http://www.bioversityinternational.org/publications/Pdf/654.pdf, läst 30 september 2009 
Yumoto, Takakazu (2000), ”Bird-pollination of Three Durio Species (Bombacaceae) in a Tropical Rainforest in Sarawak, Malaysia”, American Journal of Botany 87 (8), doi:10.2307/2656655 
Teo, Wan Gek (2009), ”Durian lovers head north on day tours”, The Straits Times, 23 juni 2009, arkiverad från ursprungsadressen  den 7 juli 2011, https://web.archive.org/web/20110707175331/http://travel.asiaone.com/Travel/News/Story/A1Story20090623-150378.html, läst 11 oktober 2009 
Fuller, Thomas (2007), ”Fans Sour on Sweeter Version of Asia's Smelliest Fruit”, New York Times, http://www.nytimes.com/2007/04/08/world/asia/08durian.html, läst 11 oktober 2009 
Morton, Julia. F. (1987), Fruits of Warm Climates, Miami, Florida: Florida Flair Books, ISBN 0-9610184-1-0, http://www.hort.purdue.edu/newcrop/morton/durian_ars.html 
Banfield, Edmund. J. (1911), My Tropic Isle, T. Fisher Unwin, arkiverad från ursprungsadressen  den 7 oktober 2008, https://web.archive.org/web/20081007033454/http://etext.library.adelaide.edu.au/b/banfield/ej/b21tr/, läst 12 oktober 2009 
Stevens, Alan M.; Schmidgall-Tellings, A. (2000), A Comprehensive Indonesian-English Dictionary, Ohio University Press, ISBN 0821415840, http://books.google.se/books?id=hVo2ZDYbL6gC&pg=PA255&lpg=PA255&dq=durian+jatuh+sarung+naik&source=bl&ots=a01g4FnpPZ&sig=aBsCXcHiTD5jA5cRhh-9Zul9_6k&hl=sv&ei=uF7XSpPWHs3u-QbErtT4BQ&sa=X&oi=book_result&ct=result&resnum=4&ved=0CBQQ6AEwAw#v=onepage&q=durian%20jatuh%20sarung%20naik&f=false 
Tacio, Henrylito D. (7 september 2009), ”Growing durian for food, profit” (på engelska), Sunstar Davao, http://www.sunstar.com.ph/davao/growing-durian-food-profit, läst 16 oktober 2009 
Pitchforth, Simon (25 september 2009). ”Metro Madness:Escaping to Saigon for Lebaran” (på engelska). The Jakarta Globe. Arkiverad från originalet den 28 april 2013. https://archive.is/20130428063941/http://www.thejakartaglobe.com/archive/metro-madness-escaping-to-saigon-for-lebaran/331726/. Läst 19 oktober 2009. 
”Durian”. Grön Gastronomi. Arkiverad från originalet den 15 augusti 2007. https://archive.is/20070815142447/http://www.fruktogront.se/modules/produkter/produkt.php?pageId=61. Läst 5 december 2009.
