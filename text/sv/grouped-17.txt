
Herr Myombekere och fru Bugonoka och Ntulanalwo och Bulihwali (originaltitel: Bwana Myombekere na Bibi Bugonoka, Ntulanalwo na Bulihwali) är en roman av den tanzaniske författaren Aniceti Kitereza. Romanen är en kärlekshistoria och en skildring av kerewe-folkets historia genom tre generationer. Den gavs första gången ut på swahili 1981, men färdigställdes ursprungligen redan 1945 på Kiterezas modersmål kerewe. Eftersom ingen förläggare ville ge ut en roman på det utrotningshotade språket översatte Kitereza själv romanen till swahili strax före sin död och fick den utgiven. Sedan dess har den översatts till engelska, tyska, franska och svenska. Romanen är den enda som har författats på kerewe och det mest omfattande verk som har nypublicerats på ett afrikanskt språk.Den tyska översättningen är gjord i två delar som båda har fått postuma titlar och en notapparat som förklarar den kulturella och språkliga bakgrund som läsaren behöver kännedom om. Det är i sin tur denna översättning som den svenska översättningen av Jan Erik Bornlid är baserad på. Den första delen heter på svenska Regnmakarens barn, och den andra Ormdödaren, som emellertid ännu ej är utgiven på svenska. Den engelska översättningen från 2002 gjordes direkt från kerewe till engelska, och är således den enda översättning som inte har gått via swahili.
Aniceti Kitereza föddes 1896 i de centrala delarna av Tanganyika, men då hans fader dog 1901 flyttade familjen till östra sidan av Victoriasjön, där de blev mottagna av kerewefolkets kung Mukaka. Tyskland började kolonisera området 1885 (Tyska östafrika), och då Mukaka insåg att européerna skulle komma att ta över allt mer sände han hushållets söner, däribland Kitereza, till de katolska missionärerna för utbildning. Därigenom kom Kitereza att lära sig engelska, franska, tyska, grekiska och latin och han studerade både teologi och filosofi.Kiterezas roman utspelar sig i kungadömet Ukerewe som bildades under 1600-talets början av klanen Basilanga-Bahinda, och grundades enligt den muntliga traditionen av Katobaha I av Ukerewe. Det bestod av ön Ukerewe (494 km²), en del av fastlandet samt ungefär 25 närliggande småöar med en total area på ungefär 50 km². Den första folkräkningen över området genomfördes av tyska kolonisatörer 1907, och kungadömet visades då ha 45 000 invånare, varav 30 000 bodde på ön Ukerewe. När boken skrevs hade folkmängden tredubblats, och kerewefolket utgjorde då bara en knapp tredjedel av befolkningen medan wajitafolket hade ökat till uppemot 40% av befolkningen.
Under andra världskriget bestämde sig Kitereza för att skriva en släktkrönika om sitt folk och dess leverne innan koloniseringen. Kerewespråket är hotat och på utdöende, och Kitereza såg författandet av romanen som ett sätt att bevara en tid som höll på att gå förlorad i takt med den allt tilltagande koloniseringen. Romanen utspelar sig innan Kitereza själv levde, och genom att skriva romanen ville han själv fånga bilden av ett folk vars traditioner var väsensskilda från såväl västvärlden som dagens Tanzania. Under Kiterezas egen livstid ändrades folkets seder och traditioner mycket, och han började skriva ned saker han fann minnesvärda om sitt folk och lade till detaljer från före sin livstid genom att intervjua och göra efterforskningar bland folkets åldermän- och kvinnor såväl som lokalhistoriker - abanzuzi. Därigenom lyckades han få till mycket material, som publicerades i kerewespråkiga manuskript: Kikerewe Stories, Kikerewe Proverbs and Sayings, The History of Ukerewe och Ethics and Correct Behavior Among the Wakerewe. Dessa efterforskningar kom att ligga till grund för själva romanförfattandet, som han fann vara det bästa sättet att vidareföra sitt folks historia genom. Till dags dato är romanen den enda som har skrivits på kerewe.
Även om romanen, som påbörjades 1940, färdigställdes på kerewe 1945, var Tanganyika fortfarande koloniserat och det fanns inget förlag som ville ge ut Kiterezas på kerewe drygt tusensidiga roman om ett minoritetsfolks historia. Några missionärer insåg det paternalistiska värdet i romanen och kanadensaren Almas Simard försökte 1952 översätta den till franska, men dog innan den publicerats. Översättningen har kritiserats för sin syn på mörkhyade samt för att utelämna stora delar och föll därför inte i god jord. Efter Tanganyikas självständighet 1961 var fortfarande utsikterna för utgivning ganska dåliga, främst eftersom det var ett fattigt land som inte hade råd med att publicera böcker, och där förlagskulturen dessutom lyste med sin frånvaro. Dessutom skilde sig romanen markant från den antikoloniala litteratur som Afrika upplevde under tiden med namn som Peter Abrahams, Chinua Achebe, Birago Diop och José Craveirinha, författare som skrev sina verk på europeiska språk och bekämpade den vita övermakten. Den passade inte in i den nya afrikanska tidens antikoloniala och antieuropeiska litteratur. Kiterezas verk benämner knappt ens européerna.
Under slutet av år 1968 övertalade dock den tyska afrikanisten Gerald Hartwig Kitereza att översätta romanen till swahili för att öka chanserna att få den utgiven. Kitereza var ytterst motvillig eftersom han ansåg att en översättning skulle förta många av de kvalitéer som inte skulle gå att överföra från kerewe till swahili, samt på grund av långtgående reumatism, men blev till slut övertalad. Arbetet med översättningen var klart 1969, men få förlag var intresserade för att publicera ett så pass långt verk, och det dröjde till 1981 innan Tanzania Publishing House verkställande direktör Walter Bgoya beslutade sig för att ge ut romanen. År 1981 kom den så att publiceras på Tanzanias officiella språk (även om Kitereza dog några veckor innan den slutligen hade givits ut).Efter att den översatts till swahili påbörjade J. G. Möhlig sin översättning av romanen till tyska, som blev det första språk vid sidan av swahili som romanen publicerades på. Den gavs ut i två delar 1991, där bägge har fått postuma titlar påhittade av det tyska förlaget: Die Kinder der Regenmacher (Regnmakarens barn, som även den svenska första delen har blivit kallad) och Der Schlangentöter (Ormdödaren, ej utgiven på svenska). Möhlig själv erkänner att översättningen inte lyckats fånga verkets estetik, eftersom översättaren egentligen primärt var tolk, och därför aldrig tvingats fundera över estetiska värden. Detta till trots är översättningen i stort det som fick romanen uppmärksammad i Europa. 2002 översatte Gabriel Ruhumbika, brorson till Kitereza, romanen från det ursprungliga språket kerewe till engelska, och blev således därigenom den första direktöversättningen till något annat språk än swahili. Det kerewespråkiga originalmanuskriptet har dock aldrig givits ut. Till Ruhumbikas hjälp fanns Kiterezas dagböcker med tydliga anteckningar om verkets tillkomst. Därutöver reste han och gjorde egna efterforskningar på Ukerewe och i Tanzania, på uppdrag av American National Endowment for the Humanities och University of Georgia. 2008 översattes en första del av boken till svenska, av Jan Erik Bornlid. Även de franska översättningarna har gjorts i två omgångar, 1996 som Enfants du faiseur de pluie och 1999 som Le Tueur de serpents.Ansatser till översättningar har gjorts till flera språk utöver tyska, svenska, franska och engelska, däribland portugisiska. Resultaten har dock varit blandade, och boken har visat sig vara svåröversatt. Både Möhlig och Ruhumbika pekade på bantuspråkens unika syntax och svårigheterna i att överföra dem till tyska och engelska. De menar dessutom att mycket av den kulturella bakgrunden som Kitereza förutsatte att den kikerewespråkiga läsaren skulle förstå inte är överförbar till den engelsk- eller tyskspråkige läsaren, och att en hel del av förståelsen för romanen går miste vid översättning. Ruhumbika löste problemet genom att lägga till delar för att öka förståelsen – enligt honom själv ibland på bekostnad av den konstnärliga kvaliteten – samt med ett ingående notregister med förklaringar. Den svenska översättningen är gjord på översättningen till en översättning, och således är det svårt att veta hur nära originalet översättningen ligger. Stefan Helgesson menar att stickprov mellan den tyska och den engelska översättningen – som är gjort direkt från kerewe – visar att skillnaderna inte är alltför stora, och att huvuddelen fortfarande är densamma. Den engelska översättningen anses dock vara relativt unik i det att den är översatt direkt från kerewe och försedd med utförliga översättningsnoter och ett längre förord.
Romanen utspelar sig på ön Ukerewe i förkolonial tid. Den huvudsakliga handlingen i romanen, som sträcker sig över tre generationer och över tusen sidor på originalspråk – och därmed är det mest omfångsrika verk som någonsin nypublicerats på ett afrikanskt språk – rör Myombekere och Bugonoka. Bugonoka lyckas inte föda barn, och blir därför föraktad av Myombekeres släkt eftersom barnafödande är centralt i både kerewefolkets och den afrikanska kulturen. Bugonokas föräldrar separerar därför paret, varpå Myombekere bönar och ber om att få tillbaka sin fru. För att försonas med sina svärföräldrar måste han brygga sju krus med bananöl och ge till sina svärföräldrar, och efter mycket möda lyckas han därefter att få tillbaka sin fru. Efter att ha kontaktat en botgörare och fått omfattande traditionella kurer lyckas Bugonoka till slut få en son, Ntulanalwo, och därefter en dotter, Bulihwali. Ntulanalwo växer upp och gifter sig, och Bulihwali gör detsamma, kort efter att Myombekere har dött.Det lidande som Bugonokas oförmåga att få barn för med sig till paret återspeglar i mångt och mycket Kiterezas eget lidande. Hans fru Anna födde fyra barn som alla dog som spädbarn. Trots detta höll de ihop som ett par livet ut, till skillnad från många andra som i samma situation hade tagit sig en ny fru.
Romanen i sin helhet håller en lågmäld, långsam och tydlig stil. Helgesson konstaterar i förordet till den svenska översättningen att romanen inte är "medial, inte modernistisk. Den är snarast en idyllskildring som lågmält levandegör en plats som är olik både Sverige och dagens Tanzania. På så vis uppfyller den en av litteraturens centrala uppgifter: att skapa ett erfarenhetsrum som annars inte hade funnits i språket." Kitereza var mycket noggrann med att i detalj skildra kerewefolkets språk, eftersom de flesta afrikanska samhällen och bantuspråk är retoriska kulturer där språkets precision är viktig, och där kärnfulla och varsamma formuleringar skattas högt. Det tar i romanen sitt uttryck genom långa passager med ingående beskrivningar av hälsningsfraser och artiga och formella samtal. Upprepningar förstärker den muntliga traditionens betydelse och utgör ett viktigt grepp i det muntliga berättandet. Helgesson väljer att jämföra stilgreppet med bland annat Homeros verk, där upprepningar också är vanliga av samma orsak. I recensionen i Helsingborgs Dagblad konstaterar recensenten:
Kiterezas stil liknar även i mångt och mycket den muntliga berättarens, med mycket repetition, narrativa digression (utsvävningar), och onomatopoesi. Emellertid efterhärmar han dock inte bara de muntliga historierna eller imiterar den traditionella afrikanska litteraturen, utan använder sig av de muntliga teknikerna snarare som en del av sin stil. Även om många av den muntliga traditionens konventioner förekommer är karaktärerna mer väldefinierade än vad som vanligt är inom den muntliga traditionen, och rör sig på ett djupare mänskligt och socialt plan.  Han själv kommenterade berättarstilen, och hur den sökt efterlikna kerewefolkets muntliga tradition:
Professor Gerald Hartwig, som var den som övertalade Kitereza att översätta romanen till swahili, kommenterade följande:
Det centrala temat i romanen är familjen och äktenskapet. Detta behandlas till exempel i essän "Hur det kom sig att männen lever ihop med kvinnorna" som införlivats i handlingen: i tidernas begynnelse levde kvinnorna och männen var för sig. Kvinnorna var köttätare och jagade vilda djur med sina hundar, medan männen var vegetarianer. Alla var lyckliga, och fred rådde. Vilda djur förstörde dock männens grödor, varpå de bad drottningen över kvinnornas rike att få låna hundarna för att jaga bort de vilda djuren. Männen misslyckades dock och hundarna rymde. För att inte svälta var kvinnorna tvungna att flytta in hos männen. Här blir visserligen även teman som förlåtande och kompromisser viktiga men slutbudskapet är att männens och kvinnornas sammanflyttande skapade många av de problem som än idag förföljer människorasen. Essän fångar känslan av den mänskliga existensen, men framförallt kvinnors underlägsenhet, förtryck och strikta regler. Dessutom iscensätter den könets olikheter och visar på både männens och kvinnornas brister. Ovanligt nog ger den även männen skulden för fördrivandet från paradiset. Kitereza konstaterar i romanen att "'torrt gräs närmar sig inte elden frivilligt!' Det torra gräset är kvinnorna, elden männen."Utöver familjens och äktenskapets tema är kerewefolkets traditioner ett centralt tema. Kitereza var noggrann i sina efterforskningar för att återge en korrekt bild av kerewefolkets traditioner innan koloniseringen och i romanen beskrivs olika traditioner, dess tro, olika tabun, och beskriver ingående matlagning, bryggning och servering av öl, konfliktlösning, läkekonst samt det noggranna och precisa språk som kännetecknar många av de afrikanska kulturerna.Boken består av två delar, och den andra delen inleds med Ntulanalwos (ordagrant  döden är min eviga kompanjon) födelse, följt av dottern Bulihwali (när tar lidandet någonsin slut!). Eftersom döden och lidandet är en del av den mänskliga existensen tillåts de ta stort uttryck i romanen. Huvudkaraktärerna för ständigt en kamp för att överleva och fortsätta vara lyckliga när det omgivande samhället ständigt tränger sig på. Hans huvudpersonspar framstår som kärleksfulla och humana personer som sätter gemenskapen före individen, som söker religiös guidning genom livet samt följer sin kulturs alla sociala krav och värderingar. I kerewefolkets kultur skulle man sträva efter ömsesidig kärlek, men inte uttrycka den öppet utan visa den genom dygder. Alla kärleksförklaringar och anspelningar på samlag eller andra sexuella händelser var förbjudet för andra än det par det berörde. Hur kärlek förklaras genom dygder visar Kitereza i kapitel nio. Myombekere håller en fest för att fira att Bugonoka fått återvända. Han stämmer upp i en sång om en barnlös kvinna som förlorar sin kära make, och då han fyllde musiken med alla sina känslor ropade han plötsligt på Bugonoka - som glatt uttryckte "länge leve min make" och Myombekere sade samma tillbaka och i en känsloyttring förklarade henne som sin oskiljaktiga livskompanjon till döden.Xavier Garnier i en analys från 2006 menar att skogen fyller en central roll i verket: "skogen är det osynliga narrativa substratet i hela Kiterezas verk." Vidare konstaterar han att naturen i allmänhet fungerar som en människornas fiende i romanen, och att framförallt vattnet hela tiden gör sig påmint. Naturen utövar, menar han, ett oerhört inflytande i romanen, och låter sig aldrig glömmas bort.
Regnmakarens barn är den första utgivna delen av romanen på svenska. Den svenska översättningen är baserad på den tyska, där förlaget valde att dela upp den i två delar och ge den nya titlar. Die Kinder der Regenmacher är således den första delen, och både titeln och romanen i den svenska översättningen är baserad på den tyska. Den första delen kretsar kring Myombekere och hans fru Bugonoka, och den i stort sett enda konflikten är att Bugonoka inte lyckas få barn. Eftersom barnafödandet är centralt i kerewefolkets kultur blir Myombekeres släktingar avogt inställda gentemot Bugonoka, vilket föranleder att hennes föräldrar tar hem henne sin gård och tvingar makarna att separera. Myombekere misstycker, och gör allt vad som då står i hans makt för att få tillbaka Bugonoka till sin gård.
Bugonokas far ställer upp som krav för att få tillbaka Bugonoka och försonas sju krus med bananöl. Myombekere inser att han måste göra sin svärfar till lags för att ha en chans, och börjar därmed processen att skörda bananerna, låta dem efterjäsa i en grop som har bränts ren, därefter jäsa den under konstant kontroll och slutligen frakta dessa sju fyllda krus med öl till fots den långa vägen till Bugonokas föräldragård utan att grannarna dricker upp allt på vägen. Efter mycket besvär lyckas operationen, och Bugonoka får till slut följa med Myombekere hem, efter att Myombekere har försonats med sina svärföräldrar. Väl tillbaka på sin gård tar han kontakt med en botgörare som skall råda bot på Bugonokas oförmåga att få barn. Efter långa ansträngningar med traditionella kurer och metoder som beskrivs ingående lyckas Bugonoka till slut få barn, och föder sonen Ntulanalwo, vilket också är det sista som sker i den första och hittills enda utgivna delen på svenska.
Kitereza förblev trogen sitt folk och dess traditioner, men smög ändå in kritik mot delar av den i sin roman, och på sina ställen i romanen skiner hans ifrågasättande av traditionella strukturer igenom. Det tydligaste exemplet på detta inträffar i det trettonde kapitlet med namnet "Hur det kom sig att männen lever ihop med kvinnorna", där Kitereza genom myten kritiserar de patriarkala strukturerna och kvinnornas förtryckta och underordnade roll. Kapitlet beskriver ingående samhället innan männen och kvinnorna sammanfördes utan levde i skilda riken. Männen var uteslutande vegetarianer, och alla kvinnor åt kött. Det rådde fred, och alla var lyckliga. På grund av vildsvinsplågor ber dock männen om kvinnornas jakthundar för att jaga bort alla vildsvin, och trots löften misslyckades männen hålla hundarna i schack och de rymde allihop. Männen misslyckades med jakten och kvinnorna hamnade i hungersnöd, varpå de tvingades leva under de manliga patriarkala strukturerna men ständigt minns friheten under det gamla riket. På grund av detta ser kvinnorna livet ihop med mannen som gäst i en annan persons hus. Dessutom uppstod roten till all ondska den dagen kvinnorna tvingades leva ihop med männen. Kitereza avslutar kapitlet med en svidande kommentar:
Joseph L. Mbele kallar i en recension romanen för ett större landmärke inom den afrikanska litteraturen, dels på grund av berättartekniken, dels på grund av beskrivningarna av vad det innebär att vara människa. Samtidigt som Kitereza påpekar mänsklighetens brister hyser han respekt för sitt folk, och därigenom, mänskligheten i stort. Han menar även att om romanen hade publicerats när den var färdigskriven 1945 skulle Kitereza vara betraktad som en stor pionjär inom den fåra som senare skulle resultera i bland andra Chinua Achebe och Mazisi Kunene.Även efter att romanen författats och Kitereza dött har kerewefolkets traditioner och seder förändrats mycket. I förordet till sin översättning menar Ruhumbika att Tanganyikas och Tanzanias självständighet påverkat dess traditioner mer än till och med kolonisatörerna gjorde. Rörelser som Julius Nyereres Ujamaa omintetgjorde mycket av folkets särställning, och bland annat har träd tvingats huggas ner. Dessutom är språket i utdöende till förmån för swahilins framväxt. Han konstaterar även att verket inte bara är en "'gruva av etnografisk, historisk och vetenskaplig information om det förkoloniala Bukerebe och dess folk', utan även den detaljerade berättelsen om historien och kulturen i en viktig del av det afrikanska Bantufolket, och därigenom, en berättelse av betydelse för hela det afrikanska folket." Han konstaterar att den afrikanska litteraturen och de afrikanska språken genomlever ett kulturellt uppsving, och att den framväxande litteraturen är avhängig användningen av de afrikanska språken, samt att Kiterezas episka verk var en pionjär på detta område. Slutligen konstaterar han att den nydanande stilen gör romanen till en milsten inom den afrikanska moderna litteraturen och ett viktigt afrikanskt bidrag till världslitteraturen.Professor Manfred Prinz på Universitetet Heinrich-Heine konstaterar om verkets originalitet:
Albert, Christiane (2011) (på franska). Littératures africaines et territoires. Karthala. ISBN 9782811105129 
Mbele, Joseph L. (2008). ”Aniceti Kitereza: A Review”. i Emenyo̲nu Ernest (på eng). African literature today: an annual review. 26, War in African literature today. Oxford: James Currey. Libris 11303349. ISBN 978-0-85255-571-2 
Kitereza, Aniceti; Bornlind, Jan Erik (övers.) (2008). Regnmakarens barn. Stockholm: Tranan. Libris 11175817. ISBN 9789185133901 . Förord av Stefan Helgesson.
Kitereza, Aniceti; Ruhumbika Gabriel (2002) (på eng). Mr. Myombekere and his wife Bugonoka, their son Ntulanalwo and daughter Bulihwali: the story of an ancient African community. Dar es Salaam: Mkuki na Nyota. Libris 8858596. ISBN 9976-68-638-2 
Ruhumbika, G. (2015). "The Role of Translations in the Development of Swahili Language and Literature". Matatu: Journal For African Culture & Society, 46255-266.

Stockholms historiska apotek inrättades under en tidsperiod från 1500-talets andra hälft till 1900-talets första hälft. Stockholms första apotek för allmänheten öppnade i mars 1575, då apotekaren Anthonius Busenius började sälja medikamenter som kungahuset inte behövde. Under 1600-talet anlades nio apotek i Stockholm, de flesta i Gamla stan. På 1700-talet tillkom tre apotek och på 1800-talet ytterligare åtta.
Från 1900 till 1950 ökade antalet apotek i Stockholm från 20 till 56. Idag finns bara ett apotek kvar i Gamla stan: apoteket Korpen som går tillbaka till 1674 och då hette Örnen och låg några år på Södermalm. Apoteksmarknaden var hårt reglerad och myndigheterna föreskrev ofta apotekens geografiska läge, deras namn och vad de fick sälja. Det krävdes ett apoteksprivilegium för att kunna öppna ett apotek. Detta privilegiesystem existerade ända tills Apoteksbolaget inledde sin verksamhet 1971.
Bland Stockholms historiska apotek har idag bara apoteken Korpen, Ugglan och Storken kvar sin äldre officininredning. Ugglan är Sveriges äldsta apotek med verksamhet i över 210 år på samma plats vid Drottninggatan 59. Storken är enligt Riksantikvarieämbetets bedömning det kulturhistoriskt mest värdefulla i landet.
I samband med avregleringen av apoteksverksamheten i Sverige år 2009 valdes fyra kulturhistoriskt särskilt intressanta apotek i landet att även fortsättningsvis förbli inom det av staten ägda Apoteksbolaget. Två av dem ligger i Stockholm: Korpen och Storken.
På medeltiden var det munkar som hade kännedom om att vissa örter hade läkande effekt; de tillverkade medicinska preparat och var verksamma som läkare. Först på 1400-talet finns de första säkra uppgifterna om apoteksverksamhet i Sverige. Då etablerade sig apotekare i Stockholm, förmodligen var de av tyskt eller holländskt ursprung. Under Gustav Vasas belägring av Stockholm 1521, hämtade kungen utländska apotekare för att lindra den svåra nöden.Stockholms äldre apotek kom till under en tid då ett apoteksprivilegium krävdes för att kunna öppna ett apotek. Privilegiet kunde vara personligt eller säljbart.Marknaden var hårt reglerad. Till och med apotekens namn och apotekets geografiska läge föreskrevs av Medicinalstyrelsen. Så bestämdes till exempel för apoteket Hvita Björnen (inrättad 1692 på Ladugårdslandet), att apotekaren ”ej fick flytta detsamma in i staden”, alltså in till Stadsholmen. Samma anvisning gällde för apoteket Enhörningen (inrättat 1694 på Södermalm). Staden ansåg det viktigt, att varje ny stadsdel hade sitt eget permanenta apotek. En överetablering på det för apotekaren ekonomiskt attraktivare Stadsholmen skulle undvikas.
Även om inget av de ännu existerande historiska apoteken – med undantag för Apoteket Storken – ligger kvar på sin ursprungliga plats återfinns de flesta nära den adress där de en gång i tiden öppnade. Vita Björn har fortfarande sina lokaler på Östermalm och ligger sedan 1989 i Sturegallerian, medan Storken sedan det öppnade den 1 april 1898 har samma adress i hörnet Storgatan 28 och Styrmansgatan 24. Storken är enligt Riksantikvarieämbetets bedömning det kulturhistoriskt mest värdefulla i Sverige och med sin originalinredning från 1899 enligt Stockholms stadsmuseum det vackraste i Stockholm.I mitten av 1950-talet blev det aktuellt att förstatliga de svenska apoteken, en fråga som hade diskuterats en länge tid. En anledning var en ny form av sjukförsäkring där två tredjedelar av alla läkemedelskostnader skulle betalas med skattemedel och staten önskade mer insyn. År 1963 tillsattes en utredning som resulterade i ”apotek för alla” och ett statligt aktiebolag kallat Apoteksbolaget (idag Apoteket AB) som bildades den 24 augusti 1970 och började sin verksamhet den 1 januari 1971. Apoteksbolaget fick monopol på detaljhandel med läkemedel. En av bolagets första uppgifter var att lösa in alla 620 privata apoteksenheter. Därmed var tiden förbi även för apotekaren som fristående egenföretagare som tillverkade läkemedel i eget laboratorium. Apoteksmonopolet kvarstod i knappt 40 år fram till 2009 då Apoteksbolaget fick konkurrens från nya, privata företag. De flesta av Stockholms kvarvarande historiska apotek har idag inte mer gemensamt med ursprungsapoteket än namnet och många drivs av privata aktörer.
År 1635 fick Stockholms apotekare ensamrätt att sälja en lång rad produkter som allmänheten bara kunde köpa på apotek, bland annat kryddor som kunde anses ha medicinsk effekt, oljor för medicinskt bruk, kryddat vin och sprit. Det var noggrant reglerat vad som fick säljas i ett apotek. Exempel härför från 1641 gällande apoteken i Stockholm finns stadgade i Borghmästare och Rådhz Stadga öfwer Köphandelen uthi Stockholm, där ett 90-tal produkter upptogs, som apotekare och kryddkrämare fick saluföra.År 1686 utkom Pharmacopoeja Holmensis (Stockholms Farmakopén), där listades ungefär 800 preparat som skulle tillhandahållas i ett välsorterat, svenskt apotek. De flesta läkemedel bestod av mineraler och medicinalväxter. De senare importerades eller odlades av apotekaren själv. Bland kända medicinalväxtodlingar kan nämnas trädgården vid Wirwachs malmgård som drevs av apotekaren Johan Michael Wirwach (ägare till apoteket Enhörningen), eller apotekarsläkten Molitor (ägare till apoteket Engelen) som förmodligen hade sin medicinalväxtträdgård i anslutning till Molitors malmgård intill Årstaviken. Men det fanns även mycket besynnerliga mediciner som framställdes av exempelvis fett från människor och markattor eller av exkrementer från människa, häst, varg och påfågel.
Läkemedel kunde tillverkas av grodor, svalungar, stötta diamanter, lejonets hjärta samt horn och tand av noshörning. Först när Carl von Linné reviderade Pharmacopoeja Holmensis försvann avföring som läkemedel, men mumier (äkta eller förfalskade) användes in på 1800-talet. Ett kostbart pestläkemedel kallades "det gyllene ägget", som bara välbärgade patienter hade råd att skaffa. Det bestod av ett hönsägg vars gula rördes ihop med en mängd olika örter, knådades med sirap till ett ägg som förgylldes. Någon läkande effekt fanns dock inte.På Stockholms historiska apotek såldes inte bara läkemedel utan apotekaren var även en sorts sockerbagare som tillverkade bakverk, konfekt, sötsaker och preparerade viner. En av dem var apotekaren Philip Magnus Schmidt (1596-1652) som i sitt apotek Lejonet vid Stortorget importerade dyrbara råvaror till konfekt som han sedan levererade till hovet och förmögna kunder. Inte alltid fick han betalt, så var drottning Kristina ännu flera år efter abdikeringen honom skyldig 12 000 riksdaler kopparmynt för diverse läkemedel och sötsaker.Skansens apotek (Kronan) ger ett intryck av hur ett apotek kunde se ut på 1700-talet. Mitt på golvet står recepturen, ett arbetsbord med lådor och hyllor samt en överbyggnad från vilken det hänger handvågar och andra mindre redskap. Här sker den slutliga tillredningen av medicinen. Det förberedande arbetet med tillredning av droger, tinkturer, salvor, pulver och piller utfördes i laboratoriet och materialkammaren. När piller tillverkades, måste först det verksamma ämnet i medicinen stötas i mortel och blandas med lämplig vätska. Sedan knådades massan till stänger som skars av med pillerkammar. Apotekets inredning kommer i huvudsak från Drottningholms slotts gamla apotek från 1794 samt kemisten Carl Wilhelm Scheeles apotek i Köping.Långt in på 1900-talet tillverkades många läkemedel av apoteket självt. Utöver själva försäljningslokalen med officin och kontor var apoteken utrustade med laboratorier, analysrum, preparatrum, drogrum, materialkammare, diskrum och liknande.
De flesta tidiga apotekare i Stockholm och Sverige var invandrare från Tyskland och hade där erhållit en för tiden bred medicinsk utbildning. Ofta blev de ”värvade” av kungahuset och fick även fungera som kungahusets läkare. En känd apotekarsläkt var Samuel Ziervogel d.ä. och hans ättlingar. Samuel Ziervogel kom från Sachsen-Anhalt till Stockholm på begäran av änkedrottningen Maria Eleonora för att bli hennes hovapotekare och övertog 1656 genom giftermål Apoteket Svanen vid Svartmangatan 18. Namnet Ziervogel var i över 100 år knutet till apoteket Svanen.Anders Månsson Biewer (eller Bieber) var den förste svenskfödde apotekaren som fick tillstånd att öppna ett apotek i Stockholm. År 1649 erhöll han apoteksprivilegium av drottning Kristina att få inrätta ett apotek med namnet ”Engelen” i Stadsholmens södra del.Det var vanligt att apoteken såldes eller drevs vidare av familjemedlemmar eller ingifta apotekare efter apotekarens död. Här kan nämnas apoteket Markattan som 1646 såldes till Georg Christian Daurer (1618-1664). Han kom från Prag och bosatte sig 1641 i Stockholm. Efter Georg Christian Daurers död drevs apoteket vidare av dennes änka, Maria Dauerer, som därmed kom att bli Sveriges första kvinnliga apotekare. Sedan övertogs rörelsen 1682 av hennes svärson Jakob Leonard Allmacher (1652–1724). Han kom från Tyskland och flyttade till Stockholm 1680.Bland kända apotekare som har verkat i Stockholm kan nämnas (alfabetisk ordning):
Anders Månsson Biewer, grundade apoteket Engelen och var den förste svenskfödde apotekaren
Anthonius Busenius, öppnade 1575 Stockholms första offentliga apotek, som kallades Slottsapotek
Gustaf Felix Grönfeldt, verksam på apoteket Elgen och grundare av läkemedelsföretaget Pharmacia
Casper König, adlad Lilliecrona, ledde Slottsapoteket under Karl IX och Gustaf II Adolf
Christopher Molitor den äldste, ägare av apoteket Engelen som leddes i tre generationer Molitor
Adolf Rising, verksam på apoteket S:t Erik och grundare av läkemedelsföretaget Astra
Carl Wilhelm Scheele, verksam på apoteket Korpen, har apoteket C.W. Scheele uppkallat efter sig
Lucas Ustal (mäster Lucas), verksam på Slottsapoteket och den ende under Gustaf Vasa förekommande apotekare
Samuel Ziervogel d.ä., verksam på apoteket Svanen och anfader till en stor apotekarsläkt
I regel föreskrevs apotekens namn av medicinalstyrelsen. Man valde gärna djurnamn som lejon, svan, hjort och örn, vilka förknippades med religiös, kristen symbolik. En annan bakgrund till djurnamnen var att man förr använde en hel del djurprodukter i apotekens läkemedel, exempelvis elfenben, äggskal från struts, påfågelsträck, enhörningshorn (som i själva verket var narvalens spiralvridna huggtand) eller fett och hjärta från markattor. Det senare gav upphov till det ovanliga namnet för apoteket Markattan.
Apotekens skyltar eller emblem var viktiga och ofta förgyllda och påkostade. Apotekens namn återskapades i skylten som en skulptur, exempelvis Korpen, Markattan, Engelen, Elefanten, Elgen, Mården, Draken, Kronan eller S:t Erik. Därtill fogades något typiskt som påminner om apotek, exempelvis en mortel, en skål eller eskulapstaven med ormen.
Några skyltar skapades av kända konstnärer. Till exempel tillverkades apoteket Kronans emblem, som består av två lejon med Karl XII krönta spegelmonogram i mitten, förmodligen av bildhuggaren Burchard Precht, och den förgyllda älgen på apoteket Älgen av Carl Fagerberg. Apoteket Morianens emblem hade skissats av gravören Jean Eric Rehn. Gripenskulpturen med eskulapstaven i höger framtass, apoteket Gripens emblem, skapades av ornamentbildhuggaren Pehr Ljung och draken i sten över apoteket Drakens gamla entré av arkitekt Olof Jonson.Än idag, efter apotekens avflyttning, sitter många av dessa emblem kvar på sina ursprungliga platser, där de en gång i tiden smyckade entrén och skyltade för apoteket. Några nya nyttjare av den gamla apotekslokalen har även tagit över det gamla apoteksnamnet exempelvis efter Apoteket Fenix som låg vid Götgatan 40 och inhyser numera Starbucks Fenix eller Restaurang Engelen efter Apoteket Engelen vid Kornhamnstorg.
Innan det första offentliga apoteket i Stockholm och Sverige öppnade 1575, fanns sedan 1552 ett apotek i Kungliga slottet som dock inte var tillgängligt för allmänheten. Slottsapoteket leddes av Lucas Ustal (kallad ”mästare Lucas”) som hade utnämnts av Gustaf Vasa till hovapotekare. Han skulle för hovets räkning förvalta och sköta kungens medicinförråd. Så vitt känt var detta slottsapotek den första apoteksinrättningen i Sverige.Den 21 mars 1575 fick apotekaren Anthonius Busenius tillstånd av kung Johan III att hålla ett ”öppet apotek i staden”. Där fick han sälja de medikament till offentligheten, som kungahuset inte behövde. Busenius inrättade då ett apotek, kallat ”Slottsapotek” i kvarteret Aesculapius vid Stortorget i Gamla stan. Men detta första offentliga apotek flyttades tydligen ganska snart tillbaka till slottet, där det omnämns i litteraturen under de påföljande 50 åren.Det första mer bestående apoteket i Stockholm var Lejonet som existerade mellan 1625 och 2013. Lejonet flyttades ett flertal gånger bland annat till Gustaf Adolfs torg, Norrmalmstorg och Sidenhuset vid Hamngatan. Sista adressen var på Hamngatan 31 i Sparbankshuset. Ett annat mycket tidigt apotek var Markattan (efter 1892 hette det Leoparden) som öppnade på 1640-talet vid Stora Nygatan och idag återfinns på Sveavägen 43, där det är en filial till apotekskedjan Kronans Droghandel.Under 1600-talet etablerades i Sverige 27 apotek därav nio i Stockholm. Kronan, Korpen, Svanen, Engelen och Markattan låg i Staden, Lejonet, Morianen och Björnen på Norrmalm och Enhörningen på Södermalm. Apoteket Enhörningen inrättades 1692 och var tillsammans med Vita Björnen det sista apotek som anlades på 1600-talet. Enhörningen som självständigt apotek var kvar till 1 mars 1976; den sista adressen var Hornsgatan 29 A.
I samband med pestepidemin som drabbade Stockholm och Sverige en sista gång 1710–1713 hörde Hvita Björnen, tillsammans med apoteken Enhörningen, Lejonet och Korpen till stadens så kallade pestapotek. Dessa stod för försäljning av medicin till pestsjuka. Men apotekens medicin mot pesten var utan läkande effekt och enbart i Stockholm omkom omkring 20 000 personer mellan 1710 och 1713, vilket motsvarade ungefär 30 procent av stadens totala befolkning.Antalet apotek i huvudstaden i början av 1700-talet var detsamma som i slutet av 1600-talet, vilket framgår av Petrus Tillaeus Stockholmskarta från 1733. På Tillaeus förteckning över stadens fem apotek anges deras läge med hjälp av kvartersnummer. Nummer 6 (Cronan) ligger i kvarteret Aglaurus, nummer 32 (Korpen) i kvarteret Aesculapius, nummer 39 (Svanen) i kvarteret Cygnus, nummer 71 (Engelen) i kvarteret Narcissus och nummer 51 (Markattan) i kvarteret Thisbe.
Först 1760 öppnade tre nya apotek: apoteket Ugglan på Norrmalm, apoteket Hjorten på Kungsholmen och apoteket Gripen på Södermalm. Av dessa finns bara Ugglan kvar på Drottninggatan 59 där det har legat allt sedan 1798. Ugglan är därmed Stockholms och Sveriges enda apotek som har funnits på samma plats i över 210 år.På 1800-talet tillkom ytterligare åtta apotek, bland dem apoteket Nordstjernan (1817) som var Sveriges enda instruktionsapotek (undervisningsapotek). Landets första läkemedelsbolag Vitrum har sitt ursprung i Nordstjernans verksamhet, liksom Nordstjernans mineralvattenfabrik som var konkurrent till Apotekarnes Mineralvatten AB. Bland andra apotek som öppnade under 1800-talet kan nämnas apoteket Fenix (1824) på Södermalm, apoteket Vasen (1883) på Södra Djurgården, apoteket Elefanten (1884) och apoteket Storken (1898) båda på Östermalm. Storken har kvar sin originalinredning från 1899 gestaltad i nyrenässans och nygotik och utförd i ebenholts, jakaranda och rosenträ.
Under 1900-talets första hälft ökade antalet apotek i Stockholm från 20 till 56, samtidigt ökade invånarantalet från 315 000 till 746 000. Exempel på några intressanta historiska apotek från den perioden innefattar apoteket Elgen (1902) på Östermalm. Det var på Elgen som läkemedelsföretaget Pharmacia började sin verksamhet hösten 1911. På 1990-talet flyttades apoteket till sin nuvarande plats på Drottning Kristinas väg 1, där det i dag är en filial till Apoteksgruppen.
Apoteket S:t Erik invigdes 1903 på Kungsholmen, apoteket Mården (1906) på Norrmalm, apoteket Stenbocken (1910) i Vasastan och apoteket C.W. Scheele (1928) på Norrmalm. C.W. Scheele ligger idag på Klarabergsgatan 64 och är Sveriges nationella apotek, vilket bland annat innebär att apoteket håller öppet dygnet runt och lagerhåller ovanliga läkemedel. Apoteket Draken öppnades 1929 i Vasastan och apoteket Påfågeln 1930 på Kungsholmen. I januari 2010, efter avregleringen av apoteksmonopolet, blev Påfågeln det första privatägda apoteket i Sverige. Då satte apotekskedjan Medstop upp sina egna skyltar.
Vid en inventering gjord av Riksantikvarieämbetet och Statens historiska museer 1980 bedömdes sju stockholmsapotek vara kulturhistoriskt intressanta, och då speciellt deras ursprungliga officininredningar. Man konstaterade att helt kompletta apotek med officininredningar, laboratorier och liknande från tiden före 1945 inte fanns bevarade. Inventeringsgruppen var även överens om att intresset borde riktas mot apotek som representerade skilda tidsperioder och miljöer och att några utvalda apotek skulle bevaras med sina unika inredningar som ”levande och fungerande institutioner”.Bland de apotek som enligt inventeringen borde skyddas som byggnadsminnen eller ges motsvarande skydd, inkluderades Draken, Korpen, Leoparden, Stenbocken, Storken, Svanen och Ugglan. Kort efter inventeringen stängde eller flyttade flera skyddsvärda apotek, inredningen togs ner och magasinerades av Apotekarsocieteten. Från listan är idag (2016) bara Korpen, Storken och Ugglan kvar på marknaden.
I samband med avregleringen av apoteksverksamheten i Sverige år 2009 ansåg regeringen att de kulturhistoriskt intressanta apoteken som fortfarande var i drift inte skulle privatiseras utan förbli inom det av staten ägda Apoteket. I en överenskommelse med Farmacihistoriska Sällskapet utvaldes fyra apotek, som betraktades som särskilt kulturhistoriskt intressanta: apoteket Lejonet i Malmö, apoteket Svanen i Lund, apoteket Korpen och apoteket Storken, båda i Stockholm. Dessutom ansågs ytterligare tre ha kulturhistoriskt intresse: Ugglan i Stockholm, Kronan i Skara och Örnen i Vadstena.
Det finns några kvarter i Stockholm som har viss anknytning till stadens historiska apoteksverksamhet.
Kvarteret AesculapiusKvarteret ligger vid Stortorget i Gamla stan och det var här Slottsapoteket och senare apoteket Korpen hade sina lokaler, långt innan kvartersnamnet bildades. Kvartersnamnet Aesculapius anknöt till den hälsobringande verksamheten i kvarteret. Aesculapius var romarnas namn för Asklepios som var läkekonstens gud inom den grekiska mytologin. En försvenskad form är eskulap och eskulapstaven är en av apotekens och läkekonsten symboler.
Kvarteret ApotekarenKvarteret ligger i Vasastan och är redovisat 1733 som XLVI – Apotecaren på Petrus Tillaeus karta från 1733. Här fanns två väderkvarnar, Waros och Jan Erss, men inget apotek. Möjligtvis var en apotekare bosatt i området, men det har ej med säkerhet kunnat bekräftas. Enligt Tillaeus låg vid den tiden fem apotek i Gamla stan, två på Södermalm och tre på Norrmalm men inget så långt utanför staden.
Kvarteret CygnusKvarteret ligger norr om Tyska brunnsplan i Gamla stan. Cygnus är det latinska namnet för svan eller stjärnbilden Svanen. Namnvalet har förmodligen att göra med apoteket Svanen, som låg i kvarterets södra del mellan 1650-talet och 1780-talet, innan det fick en ny plats rakt över gatan på Svartmangatan 18.
Kvarteret ProvisornProvisorn är grannkvarteret öster om Apotekaren och är betydligt yngre. På Tillaeus tid gick här en vinterväg över Träsket, varför ett äldre namn var kvarteret Vintervägen. En provisor var en examinerad apotekare som tjänstgjorde på någon annans apotek. Här finns sambandet mellan båda kvarteren.
Glase, Béatrice; Glase, Gösta & Härén, Gunnar (1988). Gamla stan: historia som lever. Stockholm: Trevi. Libris 7612806. ISBN 91-7160-845-1 
Levertin Alfred, Schimmelpfennig Carl Fredrik Vilhelm, Ahlberg Karl, red (1910-1918). Sveriges apotekarhistoria från konung Gustaf I:s till närvarande tid. Bd 1, Stockholms stad, Stockholms län, Uppsala län, Södermanlands län, Östergötlands län, Jönköpings län, Kronobergs län. Stockholm: Ernst Westerbergs boktr. Libris 1335732. http://digital.ub.uni-duesseldorf.de/vester/content/pageview/2138577 
Riksantikvarieämbetet och Statens historiska museer (1980). Apotek i Sverige: en kulturhistorisk inventering. Rapport / Riksantikvarieämbetet och Statens historiska museer, 0348-6826 ; 1980:1. Stockholm: Riksantikvarieämbetet, Informationssektionen. Libris 7618918. ISBN 91-7192-455-8 .
Claës Lundin, August Strindberg (1882). Gamla Stockholm. Anteckningar ur tryckta och otryckta källor. Stockholm. http://runeberg.org/gsthlm/0216.html .
Birgit Lindberg (1985). Malmgårdarna i Stockholm. ISBN 9789127354272. http://www.nok.se/nok/allmanlitteratur/titlar-allmanlitt/m/Malmgardarna-i-Stockholm-ISBN-9789127354272/. Läst 3 mars 2016  Arkiverad 20 augusti 2010 hämtat från the Wayback Machine.
Hasselblad, Björn; Lindström, Frans (1979). Stockholmskvarter: vad kvartersnamnen berättar. Stockholm: AWE/Geber. Libris 7219146. ISBN 91-20-06252-4

Stockholm har sluppit plundringar och naturkatastrofer, men stadens stora gissel har varit bränder som i värsta fall utplånat hela stadsdelar. Människorna levde tidigare i ständig skräck för att elden skulle komma lös. Det var en befogad rädsla eftersom brandrisken i 1600- och 1700-talens svenska städer var stor. Frågan var inte om det skulle brinna eller ej, utan när.
Den nattliga vakthållning som varje medborgare var skyldig att hålla fanns till långt in på 1800-talet. Den värsta branden i Stockholms historia var Klarabranden 1751, den utvecklades till en eldstorm och spred sig över Riddarfjärden till Södermalm.
Först genom eldsäkrare byggnader, ett organiserat brandförsvar, bättre brandsläckningsutrustning och rinnande vatten från brandposter (efter 1861) kunde man begränsa och bemästra bränder. Men i allt elände hade storbränderna i Stockholm även fördelar, de utnyttjades gärna för planering och reglering av nya stadsdelar genom anläggandet av nya kvarter och gator.
Redan i de medeltida stadslagarna fanns föreskrifter för att hindra uppkomsten av bränder. År 1661 fick Stockholm sin första brandordning. I den stod att husets värd var skyldig att ”låta giva skri”, man skulle skrika när det brann. Staden indelades i distrikt som leddes av en brandmästare och fastighetsägarna var skyldiga att inneha vissa brandredskap. Sommartid skulle det exempelvis finnas fyllda vattentunnor vid gårdsportalen.Kom elden lös ringde kyrkklockorna och i vårdtornet (bevakningstornet) på Brunkeberget klämtades och hissades olika signaler. På Skeppsholmen fanns särskilda brandsalutbatterier, där ett visst antal kanonskott larmade nattetid i vilken stadsdel det brann. I en förordning av den 18 december 1728 fastställdes en hel serie av åtgärder som skulle utlösas vid brand; ovanlig rök skulle omedelbart larmas till husbonden eller matmor, annars blev det böter, dygnet runt skulle församlingarna hålla med tornväktare och i varje kvarter skulle det finnas brandvakt nattetid som larmade väktarna i tornen. När det väl brann i staden uppmärksammades detta genom klämtningar, kanonskott, ljussignaler och flaggning. För en brand på Södermalm gällde två signaler, på Norrmalm, Kungsholmen och på Blasieholmen var det tre signaler, i Gamla stan fyra och på Kungliga Djurgården fem signaler.År 1731 inrättades en fast brandvaktskår. Brandvaktskåren finansierades av stadskassan och patrullerade också nattetid, men den “vård” eller nattlig vakthållning som varje medborgare var skyldig att hålla, fanns till långt in på 1800-talet. År 1746 inrättades Brand- och försäkringscontoiret i Stockholm som försäkrade fast egendom och stödde stadens brandsäkerhet genom bidrag till bland annat vattenledningar och genom bättre försäkringsvillkor för stenhus. 
År 1763, bara fyra år efter Mariabranden, stadfästes Stockholms brandordning som bland annat föreskrev att sten skulle brukas i möjligaste mån och eldfarliga byggnader skiljas från boningshus. Krav ställdes även på takbeläggning, vindar och utformning av eldstäder. Om vindar inreddes skulle man ha brandbotten på vindsbjälklaget och skorstensrensning skulle vara betryggande. Trots motstånd från byggherrar blev Stockholms brandordning en förebild för andra byggnadsordningar. År 1828 bildades Städernas Allmänna Brandstodsbolag. Bolagets styrelse hade sitt säte på Skeppsbron 20. Stockholms stads brandstodsbolag ”till försäkring av lös egendom som genom eldsvåda gott förlorad” grundades 1843.
År 1875 utkom en ny brandordning för Stockholms stad, som för första gången fick en yrkesbrandkår, föregångaren till dagens Storstockholms brandförsvar.  Där bestämdes följande: "För elds dämpande under vanliga förhållanden och räddningsarbetes verkställande skall finnas en särskild, på militärisk fot ordnad, under befäl ställd och för ändamålet övad kår av minst hundra man förutom befäl och underbefäl". Stockholm skulle ha sju brandstationer, varav två huvudstationer, en på Norrmalm (Johannes brandstation, invigd 1878) och en på Södermalm (Katarina brandstation, invigd 1876) samt fem understationer eller vaktstationer, som låg på Södermalm (Maria brand- och polisstation), på Östermalm (Östermalms brandstation), på Kungsholmen (Kungsholmens brandstation), på Djurgården (Djurgårdens brandstation) och i Gamla stan (Rådstugans brandstation). Idag är Katarina brandstation världens äldsta fortfarande operativa station.
Stockholms stad har drabbats av många stora bränder, en av de äldsta dokumenterade bränderna härjade 14 april 1297. Åren 1330, 1344, 1407, 1411, 1419, den 5 april 1445 (en tredjedel av staden brann, från Skomakareporten till Gråmunkegränd), 1458 och 1495 (en fjärdedel av staden brann), 1501 (danskarna tände på Stockholm, då femtio hus brann ned), blev staden hemsökt av storbränder. Stadsbranden år 1407 vållades av ett blixtnedslag och påstås enligt vissa källor ha krävt ända upp mot 1 600 dödsoffer. Vid denna eldsvåda förstördes bland annat Svartbrödraklostret.
Redan så tidigt som 1494 finns belägg för att stadsrådet i enskilda fall kunde påbjuda att ett visst hus skulle byggas i sten. Efter år 1501 fick överhuvudtaget inga trähus byggas innanför stadsmuren och 1552 skärptes detta så att trähusen i stadskärnan måste rivas och ersättas med stenhus. Det fanns dock fortfarande eldfarliga träbyggnader som uthus och bodar kvar inne på gårdarna.År 1555 uppstod en kvartersbrand på Stadsholmens västra sida utanför den nya stadsmuren och samtliga hus från Stora Gråmunkegränd till Kornhamnstorg brann. Det tog eld i tjära på den nybyggda befästningen längs strandkanten. Det innebar att man fick springa till östra sidan av Stadsholmen för att hämta vatten vilket försvårade släckningen.
Bland de första bränderna som blev upptakten till stadsplaneändringar i stor skala var Stora branden 1625 som ödelade sydvästra delar av Stadsholmen. Branden kom lös på kvällen den 1 september 1625 i ett hus längst ned vid Kåkbrinken och nådde ända upp till Västerlånggatans stenhus och ett tag var Tyska kyrkan hotad. Branden varade i tre dagar och förstörde en femtedel av dåvarande Stockholm.Resultatet blev en ny stadsplan över det avbrända området och så småningom även för de av eldsvådan förskonade delarna på nordvästra Stadsholmen. Här anlades stadens första paradgata Stora Konungsgatan (nuvarande Stora Nygatan). Omdaningen anses vara Stockholms första reglering (se Stadsplanering i Gamla stan). Ett annat resultat av brandkatastrofen blev en skärpning av brandförebyggande åtgärder som innebar att brandmästare och rotemästare skulle besiktiga skorstenar och brädtak samt se till att husen hade den påbjudna släckningsutrustningen.Efter en brand år 1642 som ödelade delen öster om Brunkebergsåsen och förstörde 247 gårdar stadsplanerades denna del med Regeringsgatan som huvudgata. Det blev början till gaturegleringen under Clas Larsson Fleming i den stadsdel som numera heter Östermalm (se Stadsplanering i Stockholm). För att försvåra brandspridning skapades olika regler för att sätta press på tomtinnehavaren att bygga stenhus.En internationell uppmärksammad storbrand var Slottsbranden 1697. Den stora slottsbranden inträffade i den 7 maj 1697, då det gamla Slottet Tre Kronor totalförstördes i en eldsvåda, utom slottets då nyligen uppförda norra länga. Större delen av Sveriges gamla riksarkiv och kungliga bibliotek förstördes och slottsarkitekten Nicodemus Tessin d.y. fick möjlighet att rita ett helt nytt Stockholms slott.
Trots alla försiktighetsåtgärder och nya bestämmelser fortsatte storbränderna i Stockholm. Omkring 200 hus brann ner på Norrmalm 1719. Katarinabranden 1723 förstörde 500 hus av stadens bebyggelse och Katarina kyrka på Södermalm. Natten till den 1 maj 1723 kom elden lös i Christian Hanssons kvarn i Maria Magdalena församling och spred sig österut, Katarina kyrkas kupol och torn störtade samman.Katarinabranden 1723 var inte den enda kyrkbranden detta år. Natten mellan 14 och 15 maj rasade ett våldsamt oväder över Stockholm. Blixten träffade Sankt Jacobs kyrka (vid nuvarande Kungsträdgården) och Klara kyrka. Jakobs kyrkans torn brann och förstördes, Klara kyrka skadades lindrigt.Den värsta branden som drabbade Stockholm var Klarabranden 1751 som utvecklades till en eldstorm och spred sig över Riddarfjärden till Södermalm. 221 gårdar blev totalförstörda och Klara kyrka skadades svårt. Det 1746 startade Brand- och försäkringscontoiret i Stockholm skulle betala ut cirka 784 000 daler i försäkringspengar, men man saknade pengar till hela beloppet. Endast en del av de drabbade husägarna hade försäkrat sina hus, varför totalkostnaderna för branden var betydligt högre än den av Brandcontoiret beräknade summan. En person som drabbades hårt av branden var bergsvetenskapsmannen och mineralogen Daniel Tilas. Även hans gård totalförstördes i katastrofen. I elden försvann inte bara hans hem utan även material som han samlat ihop under 20 års arbete och som skulle bli en svensk och en allmän mineralhistoria. Hans livsverk hade gått upp i rök. Det rådde panik i befolkningen; man misstänkte nämligen mordbrand – att branden var anlagd.År 1759 drabbades staden igen av en brandkatastrof som hade samma omfattning som Klarabranden åtta år tidigare. I samband med Mariabranden 1759 i Maria Magdalena församling på Södermalm ödelades 300 hus och Maria Magdalena kyrka. Elden kom lös den 19 juli 1759 i en bagarstuga hos en fiskhandlare i Besvärsbacken (nuvarande Brännkyrkagatan) på Mariaberget. Vid tillfället rådde svår torka och det saknades släckvatten. Brandbefälen ansågs vara slöa, man beslöt att inte släcka hus som brann utan "mota elden med besked" längre bort.
I takt med att allt fler hus byggdes i sten och att öppen eld inte användes längre för uppvärmning, belysning och matlagning samt att en yrkesbrandkår skapades upphörde stora stadsbränder mot slutet av 1800-talet. Men bränder i enskilda byggnader som palats, industrier och kyrkor hörde fortfarande till vanligheten.
1800-talet började med en häftig brand på Riddarholmen: Riddarholmsbranden 1802 som härjade den 15 november 1802. Branden startade tidigt på morgonen i Kammarrättens gamla hus (Cruuska palatset) och orsakades av en vaktmästares slarv vid eldning. Elden spred sig snabbt till södra sidan av huset och tände även taket på gamla Kungshuset (Wrangelska palatset). Vid branden förstördes bland annat det redan då närmare 300-åriga träsnittet Blodbadstavlan som förvarades i Kammararkivet i Wrangelska palatset.Ett annat palats som förstördes i en omfattande brand var de la Gardieska palatset vid Norrström, söder om Kungsträdgården, även kallat Makalös och som 1793 byggts om till teaterscen, Dramatiska teatern. Under en föreställning 24 november 1825 märktes röklukt på scenen. Skådespelaren Lars Hjortsberg uppmanade publiken att utrymma salen. Alla åskådare undkom oskadda, trots att teatern bara hade en smal utgång. Branden skördade ändå tre dödsoffer bland personalen. Skadorna efter branden var omfattande och resterna av byggnaden jämnades med marken.Blixtnedslag i kyrktorn och höga byggnader var innan åskledarens tid en vanlig brandorsak. Den 28 juli 1835 träffades Riddarholmskyrkan av blixten, vid samma tid slog blixten även ned i Katarina kyrkas och Kungsholms kyrkas torn. Riddarholmskyrkans torn gick inte att rädda, det störtade samman påföljande dag varvid kyrktaket antändes, men valvet höll och kyrksalen klarade sig. Det nya tornet till Riddarholmskyrkan uppfördes 1841 i gjutjärn för att kunna motstå elden bättre.Den 26 april 1857 kom elden lös i kvarteret Sjöråen på Norrmalm varvid nästan hela kvarteret, inklusive de illa beryktade byggnaderna som gick under namnet "Långa raden" brann ned. 98 familjer stod husvilla när elden falnat.Mosebacke brand ägde rum den 26 augusti 1857 på nordöstra Södermalm i Stockholm. Eldsvådan totalförstörde 25 byggnader, bland annat den nyuppförda Södra Teatern. Händelsen uppmärksammades dagen efter i Aftonbladet och Ny Illustrerad Tidning. Branden bröt ut i fiskköparen Rölings hus nummere 13 vid Hökens gränd (nuvarande Hökens gata). Man hade hållit på att värma tjära för att stryka huset. Elden tog fatt i trävirket och spred sig snabbt mot norr och syd. Branden drabbade fastigheterna i delar av kvarteren Urvädersklippan Större och Mindre samt Fiskaren Större ner till Svartensgatan och kvarteret Mosebacke. Den östra delen av kvarteret Fiskaren Större återuppbyggdes dock inte utan här skapades Mosebacke torg.Även fabriksbyggnader blev flammornas offer. Den 22 januari 1842 brann Bohnstedt & Bergmans bomullsspinneri vid Stadsgården. Byggnaden och 1 000 famnar ved brann upp. Elden var så stark att åskådarna tvärs över Saltsjön på Skeppsbron överöstes med sot och gnistor. Branden som hade startat i fabrikens gasverk krävde flera dödsoffer, och ledde till att 200 personer förlorade sina arbeten när fabriken övergav den brandfarliga gasen och flyttade verksamheten till Harg vid Nyköpingsån där man kunde utnyttja vattenkraft istället.Sent på kvällen 11 november 1873 kom elden lös i det Palinska huset med ett flertal dödsoffer som följd. Staden insåg att detta hade kunnat förhindras med ett tids- och ändamålsenligt brandförsvar. Branden ledde således till att det pågående arbetet med brandväsendets omdanande påskyndades, och till bildandet av Stockholms brandförsvar i och med 1875 års brandordning.Natten mellan den 19 och 20 december 1875 brann Centraltryckeriet. Vid denna eldsvåda dog fyra människor och Heinrich Neuhaus' unika panorama över Stockholm förstördes. Panoramat var just under tryckning och även de litografiska stenarna blev oanvändbara.Den mest kända fabriksbranden var Eldkvarn på östra Kungsholmen som brann den 31 oktober 1878. Händelsen har givit upphov till uttrycket "inte sen Eldkvarn brann" i betydelsen för "väldigt länge sedan". Eldkvarn var en ångdriven kvarn, därav namnet. Branden, som tros ha orsakats av en nerfallande gaslampa som antände mjöldammet, startade strax före klockan 17 en eller två trappor upp i nordöstra hörnet av hus nr. 1 vid Hantverkargatan. Kvarnen kunde dock fortsätta att mala även efter branden och användes ända fram till 1906. På Eldkvarnstomten, med kvartersbeteckningen Eldkvarn, byggdes sedermera Stockholms stadshus.
Samma år som Eldkvarn brann utbröt eld i Tyska kyrkan i Gamla stan. Det kunde ha gått riktigt illa med en kyrkbrand mitt i Gamla stan. Nu kunde den nya brandkåren visa vad de dög till och de lyckades bemästra branden. Branden startade tidigt på morgonen 7 oktober 1878. Denna gång klämtade Stockholms kyrkklockor än en gång på det gamla sättet. Kyrkans 1600-talsspira störtade samman och föll tillsammans med klockorna ner på kyrkvalvet vilket dock höll. Kyrkans inre klarade sig och tack vare brandkårens insats kunde branden begränsas och en katastrof undvikas. 1886 fick kyrkan sitt nuvarande torn (se Tyska kyrkans brand 1878).
Djurgårdsteatern (1865 och 1929).Djurgårdsteatern vid Skansen på Södra Djurgården brandhärjades två gånger. Den gamla Djurgårdsteaterns brand utbröt den 19 maj 1865 och förstörde huset just när man stod inför sin andra säsong, men byggdes upp igen och återinvigdes den 20 juni 1867. Den 21 juni 1929 kom elden lös igen och träbyggnaden försvann på några timmar. Elden hade börjat i köksregionen och spred sig mycket snabbt. Alla människor som fanns i byggnaden kunde rädda sig, men några brandmän hade fått lättare skador. På Skansen var man ett tag orolig att elden kunde sprida sig till bergbanans maskinrum som fanns bredvid. Hur branden började kunde inte klarläggas.
Den stora branden på Södermalm (1906)."Den stora branden på Södermalm" kallas branden på Torkel Knutssonsgatan som ägde rum den 10 juli 1906 i kvarteren kring Torkel Knutssonsgatan på Södermalm. Som mest var brandmän från Marias, Johannes, Katarinas och Rådstugans stationer involverade i släckningsarbetena. Maria brandstation låg i samma kvarter där branden härjade och kunde snabbt ingripa. Fem byggnader drabbades av branden, ett 40-tal familjer blev hemlösa. Ingen person omkom men befäl och manskap fick "mindre skador", som det hette i veckorapporten. Dagen därpå besökte kung Oscar II brandplatsen och därefter Johannes brandstation där han tackade befäl och manskap "för utfört livsfarligt arbete".
Mjölkcentralen (1937).En av de värsta bränder som Stockholms brandförsvar upplevde sedan det bildades 1875 var branden 1937 i Mjölkcentralen vid Torsgatan. Branden utbröt den 8 februari 1937 i samband med svetsarbeten på vinden ovanför den fjärde våningen. Till en början försökte man att släcka elden själv, men misslyckades. Brandkåren larmades och snart var kårer från flera brandstationer på platsen. 
Manskapet hade inte bara att kämpa mot elden utan även med svåra omständigheter som kraftig isbildning genom frysande släckvatten (det var 10 minusgrader denna februaridag) och ett paraffinlager på 3 500 kg som började smälta och brinna och försvårade branden avsevärt. Två brandsoldater blev avskurna av eldsvådan, den ene hängde utanför ett fönster och föll (han dog senare av sina skador); den andre kunde räddas i sista stund. Några acetylengastuber exploderade varvid en brandman skadades. Trapphuset hotade att störta samman och befälet fick dra tillbaka sitt manskap. Till slut var samtliga av Stockholms brandmän engagerade i brandsläckningen och alla lediga brandmän kallades till tjänstgöring. Totalt fanns 70 personer på platsen inklusive chefer, brandmästare, brandmän och elever från befälsskolan. Först efter sju timmar ansågs elden vara under kontroll. Skadan gick på över en miljon kronor. Stockholmarnas mjölkförsörjning hotades dock aldrig.
Ikea Kungens kurva (1970).Den 5 september 1970 brann Ikeas möbelhus vid Kungens kurva. Brandorsaken var en kortslutning i Ikeas stora reklamskylt. Brandrean några veckor efter branden fick cirka 8 000 människor att köa för att köpa de kraftig prissänkta varorna. Några hade övernattat i tält. Köerna på motorvägen var halvmilslånga och möbellagret tömdes snabbt. I mars 1971 öppnade Ikea igen. Trygg-Hansa utbetalade en ersättning av 23 miljoner kronor, det var den dittills största försäkringsskadan i Sverige.
Katarina kyrka (1990).Natten den 17 maj 1990 brann Katarina kyrka för andra gången. Kyrktornet störtade samman och gick genom kyrkvalvet. Kvar fanns i stort sett bara kyrkans ytterväggar, men man lyckades rädda värdefulla textilier och kyrksilvret. En utredning om brandorsaken kunde inte komma fram till hur branden började. Kyrkan byggdes upp igen och det stod helt klart att inga moderna byggmaterial skulle användas. Som arkitekt för återuppbyggnaden och rekonstruktionen utsågs slottsarkitekt Ove Hidemark. År 1995 kunde kyrkan återinvigas av biskop Henrik Svenungsson.
John Wall (1990)Ytterligare en uppmärksammad eldsvåda drabbade Stockholm år 1990. Den 28 september 1990 utbröt en storbrand i järnhandeln John Walls lokaler i hörnet Gamla Brogatan och Slöjdgatan. Branden förstörde den anrika järnhandeln och en stor del av bebyggelsen i kvarteret Adam och Eva. Där byggdes sedan en ny butiksgalleria. I november 1992 invigdes den under namnet Adam & Eva Galleria. Vid en analys av brandförloppet har det framkommit att lättantändligt material stått i förbindelse med sprickor eller genomföringar. Brandspridningen har skett i utrymmen som ej varit besiktningsbara eller ens möjliga att upptäcka.
Katarina västra vårdgymnasiums gymnastikhall (2003).Natten mellan 8 och 9 juli 2003 eldhärjades Katarina västra vårdgymnasiums gymnastikhall. Enbart ytterväggarna kvarstod efter branden och intredningen totalförstördes. När räddningstjänsten kom till platsen var gymnastiksalen helt övertänd trots att de första bilarna var där cirka två minuter efter det första larmet. Släckningsarbetena inriktades tidigt mot att förhindra att branden skulle sprida sig, vilket lyckades. Man sökte även begränsa branden med hjälp av rökdykare, men dessa drogs snabbt tillbaka på grund av det häftiga brandförloppet och risk att innertaket skulle rasa ner. Som mest bekämpade cirka 50 brandmän från flera brandstationer eldsvådan. Orsaken till branden var okänd, troligen anlagd.
Stockholms rådhus (2008).Vid tvåtiden på natten den 5 juni 2008 utbröt en brand på tredje våningen i Rådhusets västra flygel. Den bekämpades som mest av ett 70-tal brandmän. Efter cirka tre timmar var branden under kontroll. Branden i Rådhuset blev dramatisk och när räddningstjänsten nådde fram till byggnaden var det en fullt utvecklad eldsvåda; fem till tio meter höga lågor slog ut ur fönstren. Brandkåren bedömde att hela den tredje våningen i den södra flygeln totalförstörts av branden. Eftersom byggnadsarbeten pågick var huset utrymt, verksamheten berördes därför inte och inga människor kom till skada. Branden i Rådhuset påverkade inte heller renoveringsarbetenas färdigställande; den 1 september 2009 kunde Stockholms tingsrätt flytta tillbaka som planerat.
Arkitekturskolans byggnad (2011).På morgonen den 4 maj 2011 utbröt en stor brand i Arkitekturskolans byggnad på Östermalm. Det rörde sig om en av de största bränderna i Stockholm på många år. Branden var svårsläckt på grund av de stora utrymmen och att det saknades naturliga brandväggar. Även plåtbeklädnaden på väggar och tak gjorde det svårare att släcka. Räddningstjänsten lyckades förhindra att branden spred sig till byggnadens högdel, som är intakt, däremot är det möjligt att byggnadens lågdel behöver rivas. Om den skall återställas till ursprungligt skick eller ges en ny form är för närvarande ovisst och i december 2014 var brandplatsen städat och delvis skyddat av ett provisoriskt tak, men den skadade husdelen inte återuppbyggd.
Kungliga Konsthögskolan (2016).Onsdagen den 21 september 2016 utbröt en kraftig brand på Kungliga Konsthögskolans lokaler på Skeppsholmen i Stockholm. Branden startade på våningsplan fyra och spred sig snabbt till vinden – som mest jobbade ett 50-tal brandmän med släckningsarbetet och först under torsdagseftermiddagen var branden under kontroll. På grund av att det är ett 1700-talshus, tillbyggt i omgångar, en konstruktion som är väldigt svår med många dolda utrymmen. Det är en helt annan standard än det som finns i dag så det är en utmaning för oss, sa räddningsledaren till Sveriges radio.
Vildmannen 7 (2017).Den kulturhistorisk värdefulla fastigheten Vildmannen 7 i hörnet Biblioteksgatan 9 / Jakobsbergsgatan 6 på Norrmalm skadades svårt i en uppmärksammad storbrand den 7 november 2017. Som mest hade räddningstjänsten omkring 80 personer från minst sex brandstationer på plats. Polisen inledde en förundersökning om misstänkt mordbrand. Huset totalförstördes och dess framtid är för närvarande (november 2017) oklar.
Hornbergsdepån (2018)Den 26 november 2018 utbröt en brand i takkonstruktionen på Hornsbergsdepån på Kungsholmen. Södra hallen blev totalförstörd och kontorsdelen fick skador, medan den norra hallen är i stort sett oskadad. Larmet om branden inkom till SOS Alarm den 26 november 2018 kl 10:33. De flesta bussar var ute i trafik och kvarvarande kunde forslas undan. Totalt berördes 136 bussar. Branden var svårsläckt och det fanns spridningsrisk. Det tog över ett dygn att få den under kontroll. Som mest arbetade Stockholms brandförsvar med 30 personer.
Dahlbäck, Göran (1995) [1987]. I medeltidens Stockholm. Monografier utgivna av Stockholms stad (2:a upplagan). Stockholm: Stockholmia förlag. Libris 7593257. ISBN 91-7031-051-3 
Eriksson, Monica (1991). ”"At Sanct Cathrina och ther af förlorat hatten": Om kyrkor som brunnit i Stockholm”. Stadsvandringar (Stockholm : Stockholms stadsmuseum, 1976-) 1991 (14),:  sid. 9-19 : ill.. ISSN 0349-1870. ISSN 0349-1870 ISSN 0349-1870. http://www.stockholmskallan.se/index.php?sokning=1&action=visaPost&countPlace=0&mediaId=9849. Läst 20 juni 2009.  Libris 8410553 Arkiverad 6 mars 2016 hämtat från the Wayback Machine.
Linnea Forsberg (2001). Stormaktstidens Stockholm tag gestalt. Stockholm: Stockholmia Förlag. ISBN 91-7031-117-X 
Friman, Helena; Söderström, Göran (2008). Stockholm: en historia i kartor och bilder. Monografier utgivna av Stockholms stad. Nordqvist, Sven (illustratör). Stockholm: Wahlström & Widstrand. Libris 10736828. ISBN 978-91-46-21843-2 
Landell, Nils-Erik (1992). Stockholmskartor (1:a upplagan). Stockholm: Rabén & Sjögren. Libris 7237012. ISBN 91-29-61681-6 
Peter Lundevall (2006). Stockholm : den planerade staden. Stockholm: Carlssons Bokförlag. ISBN 91-7203-788-1 
Bjön Torekull (1998). Historien om IKEA. Wahlström & Widstrand. ISBN 91-46-17065-0 
Gamla Stockholm, [: anteckningar ur tryckta och otryckta källor], framletade, samlade och utgifna af Claes Lundin och August Strindberg, Seligmann, Stockholm 1882, s. 208ff

Historiska kartor över Stockholm och dess omgivningar finns bevarade sedan 1600-talets början. Stockholms äldsta kända karta härrör från tidigt 1620-tal och visar staden innan de första regleringarna genomfördes. Genom skapandet av Lantmäteriet i Stockholm år 1628 fick kartograferingen av Sverige och Stockholm, struktur och kvalitet och exakta kartor blev viktiga för stormakten Sverige inte minst av militärstrategiska skäl. På 1700-talet utgavs en rad Stockholmskartor med god exakthet, exempelvis Werner von Rosenfeldts karta från 1702, som kopierades flitigt utomlands och Petrus Tillaeus karta från 1733, som fick officiell status samt Charta Öfwer Stockholms Stads Belägenhet av kartografen Georg Biurman från 1750-talet.
År 1831 bildades Topografiska corpsen som skulle producera en lång rad Stockholmskartor, exempelvis utgavs 1861 Topografiska corpsens karta Trakten omkring Stockholm i IX blad. Kartverket, som var hemligstämplat fram till 1857, ger en mycket noggrann bild av hur Storstockholms topografi tedde sig under 1800-talets första hälft. Till Stockholms första moderna kartverk räknas Alfred Rudolf Lundgrens.
Stockholmskarta från 1885. Genom att med rött lägga in framtida gaturegleringar skapade Lundgren en metod att se det förgångna och framtida stadsplaneringar samtidigt. På ett liknande sätt visade Stadsingenjörskontorets karta från 1940 historisk stadsplanering, nutid och framtida planer på en och samma gång. I sin grafiska framställning är detta kartverk oöverträffat och en höjdpunkt i Stockholms kartografi.
Historiska kartor över Stockholm omfattar även en lång rad detaljkartor, sockenkartor, tomtkartor, bebyggelsekartor, stadsdelskartor, egendomskartor och liknande. Artikeln beskriver i huvudsak Stockholms översiktskartor, som visar staden från 1500-talets mitt till 1900-talets början. Dessa ger en illustrativ bild av stadslandskapets förändringar under drygt 350 år. En stor del av det historiska kartmaterialet förvaras idag på Stockholms stadsarkiv och på Kungliga biblioteket.
Att avbilda Stockholm på en karta går tillbaka till tidigt 1600-tal. Det som kallas "Stockholms äldsta kända karta" visar staden innan 1600-talets gaturegleringar inleddes (se 1600-talets stadsplanering i Stockholm). Kartan innehåller Stockholms medeltida gatusystem och färdvägarna utanför. Den täta stadsbebyggelsen är koncentrerad till Stadsholmen och Riddarholmen. En tidsbestämning gjordes på 1790-talet och visas genom ett slags intyg som står skrivet på kartans vänstra del. Intyget är undertecknat av justitieborgmästaren Carl Fredrik Ekerman den 7 april 1791. Han började sitt intyg med orden "Undertecknad anser denna karta vara äldre än 1547..." Där framförde han flera argument för sin bedömning, bland annat fann han att Svartbrödraklostrets tomt fortfarande visas bebyggd trots att klostret revs 1547. Gällande Tyska kyrkan konstaterar han att den inte ens finns antydd på kartan. Däremot syns tydligt tullstaketet på Norrmalm för Stockholms tullar, som beslöts först 1622.Kring kartans datering och upphovsman har många diskussioner förts, bland andra menade arkivarien Ludvig Magnus Bååth 1909 att kartan borde vara tillkommen mellan 1622 och 1625 (år 1625 utbröt Stora vådelden som förändrade Stadsholmens sydvästra del totalt). Att tullstaketet finns inritat föranledde arkivarien Nils Östman 1928 att anta att kartan ritades just på grund av införandet av lilla tullen 1622. Civilingenjör Åke Virgin från Stockholms stads fastighetskontor ansåg 1944 att kartans original skapades mellan 1590 och 1625 och den omdiskuterade kartan troligen är en kopia som kompletterades med de nya tullanordningarna. Han ansåg även att Anders Bure sannolikt var originalets upphovsman. Enligt byggnads- och stadsplanehistoriker Marianne Råberg gäller idag datering till tiden mellan 1622 och 1625.År 1628 inrättades Lantmäteriet i Stockholm, då Anders Bure fick i uppdrag att framställa geometriska jordeböcker och geografiska kartor samt att utbilda nya lantmätare. Dess första chef var Carl Gripenhielm, upphovsman till den berömda Gripenhielms Mälarkarta från 1689. I sin skriftliga motivering menade kungen Karl XI att lantmätarna inte varit tillräckligt noggranna och nu behövde han någon kunnig person som kunde övervaka deras arbete. Exakta kartor blev allt viktigare för stormakten Sverige, inte minst av militärstrategiska skäl.
Det råder ingen tvekan om härkomsttiden för kartan över Stockholm från 1642. Den visar för första gången en översiktsbild av gaturegleringarna på Norrmalm och Ladugårdslandet, som började 1637 med utstakningar nedanför Hötorget. Södermalm har kvar sitt oregelbundna, medeltida gatunät. Först i november 1641 beslutade riksrådet att starta "rifvandet på Södermalmen" och 1642 började det praktiska arbetet. Kungsholmen är fortfarande obebyggd. Kartan finns på Kungliga Biblioteket och betecknas där som "Stockholms äldsta handritade karta". Från ungefär samma tid existerar en dank karta som förvaras i Det Kongelige Bibliotek i Köpenhamn. Kartan visar både planerade och ofullbordade stadsplaneregleringar. Speciellt den ännu inte avslutade gaturegleringen på Södermalm framgår här som färdigställd. Enligt historikern Marianne Råberg är karten sannolikt gjord med en eller flera svenska förlagor, som numera är försvunna.
Den äldsta kartan över Stockholms omgivningar kring Hörningsholm anses vara den så kallade spionkartan som upprättades av den preussiske Stockholmsambassadören Ambrosius Thomas år 1564 (eller 1568) på uppdrag av hertig Albrekt av Preussen. Kartan är ritad för att underlätta en planerad fritagningsoperation av hertig Johan (sedermera Johan III), som satt fången på Gripsholms slott. Ambrosius Thomas sände ut kunskapare, men de saknade kartografiska mätmetoder för att kunna upprätta en exakt karta. Ändå fick deras spionkarta över Mälardalen en del naturtrogna detaljer. Fritagningen blev dock aldrig av.Kartan är felorienterad med norr åt höger och väderstrecken delvis missvisande men den visar ändå schematiskt flera farleder in mot Mälaren och Gripsholm, vars typiska torn tydligt framgår. Södertörns karakteristiska södra spets pekar åt vänster (längst ner) och slottet Tre kronor står på en hög klippa med Storkyrkan intill, därbakom antyds de låga husen på Gråmunkeholmen (sedermera Riddarholmen). En bred färdväg (Göta landsväg) sträcker sig från Stockholm till Södertälje och därifrån till Kalmar. Hörningsholms slott redovisas på en stor ö (Mörkö) med breda, öppna sund på ömse sidor (Pålsundet och Skanssundet). Längst ner syns Baggenstäket, farleden förbi Vaxholm. Bland övriga samhällen och städer märks Nyköping, Söderköping, Uppsala och Sigtuna.
Under Karl XII:s krigiska år vilade den kartografiska verksamheten i Sverige. I Stockholm producerades dock en lång rad församlingskartor och några utländska plagiat av Werner von Rosenfeldts Stockholmskarta från 1702 dök upp, exempelvis av  Johann Baptist Homann i Nürnberg och Reiner Ottens i Amsterdam.Som den första mycket exakta kartan över Stockholm räknas General Charta öfwer Stockholm med Malmarne (den så kallade "Tillæi karta") upprättad av kartografen Petrus Tillaeus mellan 1731 och 1733. Kartan var den dittills största väggkartan, som utgetts över Stockholm. Den trycktes i 12 blad, med hjälp av 12 tryckplåtar i koppar, som sedan fogades samman. Tillæi karta innehöll inte bara gator och torg utan även stadens kvarter samt apotek och skolor som listas upp i kartans tätskrivna marginal. Genom ett kungligt privilegium fick kartan en officiell status under tio år.På historiska kartor var det inte alltid självklart att de skulle orienteras med norr uppåt. Werner von Rosenfeldts Stockholmskarta hade öst uppåt (liksom plagiaten) och Petrus Tillaeus ritade sin karta med väst uppåt. Ofta förekom en konstnärlig utformad dedikation med en hyllning till uppdragsgivaren, alltså kungen, som på "Tillæi karta" till Fredrik I.
Nästa stora kartverk över Stockholm och omgivningar, eller som det heter på kartans titelvinjett: Charta Öfwer Stockholms Stads Belägenhet är upprättad av kartografen och ingenjören Georg Biurman mellan 1750 och 1751. Kartan täcker ett område från Drottningholms slott i väst till inklusive Lidingö i öst samt från Ältasjön i syd till Edsviken i norr. På kartan kan man följa de stora färdvägarna till och från staden: Göta Landsväg, Dalarövägen och Södertäljevägen genom Södermanland, norr om staden märks Uppsalavägen och i väst syns den långa vägsträckningen genom Brommalandet till Tyska botten, där man fick ta färja över till Drottningholm. Det var innan Gustav III lät bygga den första Nockebybron 1787.Under 1700-talets senare del utvecklades kartografin inom den militära fortifikationskåren och man skapade enhetliga redovisningsformer för själva kartframställningen. En fullständig information över terrängen blev en förutsättning för framgångsrika militära operationer.
År 1805 fick Fältmätningskåren i uppdrag att för militärt bruk kartera hela landet. Som chef för projektet utsågs militärteoretikern Gustaf af Tibell, som tidigare tjänstgjort under Napoleon I och lärt sig den franska tekniken att framställa militära kartor. 1826 fick kartografen och gravören Wilhelm Maximilian Carpelan i uppdrag att leda ett av ingenjörskårens graveringskontor, närmast för utförande av topografiska kartan över Sverige, varvid Carpelan införde det beteckningssystem, som sedan under lång tid framöver användes. Resultatet blev Generalstabskartan i skala 1:100 000 (södra Sverige) respektive 1:200 000 (norra Sverige) som hemligstämplades, först 1857 släpptes den fri.Carpelan utgav redan 1817 en översiktskarta i skala 1:40 000 över Stockholm med omgivningar med titeln Karta öfver Belägenheten omkring Stockholm utgifven af W.M. Carpelan. Kartan är mycket detaljerad och anger bland annat vattendjup, vägnät, torg, kvarter och kyrkor. Vattendjupet angavs i famnar respektive fot. Några torg som Hötorget, Brunkebergstorg, Packartorget (Norrmalmstorg) och Gustaf Adolfs torg är särskilt markerade. Utanför staden är boställen såsom torp och byar synliga, även läget för galgen i Hammarbyhöjden framgår.För generalstabskartan bestämdes också att nollmeridianen skulle gå genom Stockholms gamla observatorium. Först den 14 oktober 1884 beslöts på en internationell Meridian-konferens i Washington, D.C. bestående av 25 nationer att nollmeridianen skulle gå genom Greenwich och så är det fortfarande idag. Innan dess hade nästan varje land sin egen nollmeridian.
Rikets höjdsystem fastställdes 1886. Stockholms lokala höjdsystem utgick ända fram till 1930-talet från den västra slusströskelns nivå, som representeras av en punkt markerad på Riddarholmen. Den ligger 11,800 meter över medelvattenytan och dess silverskala finns fortfarande bakom en gjutjärnslucka i hussockeln vid Schering Rosenhanes gränd att beskåda.I takt med att lantmätarna förbättrade sina mätmetoder blev även kartorna allt exaktare. En historisk karta över Stockholm med hög precision och ytterst god uppmätning är Carl Fredrik Akrells ovala Stockholmskarta från 1802-1803. Akrell var generalmajor, ledamot av Kungliga krigsvetenskapsakademien och ledamot av Kungliga vetenskapsakademien och liksom sin far Fredrik Akrel en skicklig kopparstickare. Till skillnad från tidigare militära uppmätningar visade Akrells Stockholmskarta en mycket realistisk återgivning av stadslandskapet med bebyggelsen, gatunätet, stränder, trädgårdar, parker och åkrar samt höjdpartier. Akrell gav kartan formen av en oval och graverade den i kopparplåt 1805. Medan generalstabskartan till en början var hemlig, såldes Akrells karta till allmänheten så fort den gavs ut.
År 1831 bildades Topografiska corpsen som blev Sveriges officiella geografiska kartutgivare. För Stockholms del utgavs 1861 Topografiska corpsens karta Trakten omkring Stockholm i IX blad. Förarbetena sträcker sig tillbaka till 1800-talets början och de slutgiltiga uppmätningarna utfördes 1843-1845. Kartan är ett mycket exakt dokument över Stockholms omgivningar under 1800-talets första hälft. Kartan reviderades flera gånger ända in på 1930-talet. I en bearbetning från 1891-1895 lades exempelvis alla nya järnvägslinjer in. Kartan utgjorde underlag för Stockholms översiktliga planeringsdokument fram till 1950-talet.
Kungliga Sjökarteverket hade till uppgift att tillverka sjökort och verket ansvarade för hela processen från sjömätning, renritning, koppargravyr till tryck. För att rymma all deras verksamhet på samma ställe uppfördes Sjökarteverkets hus på Skeppsholmen mellan åren 1871 och 1872. Nu börjar även djupuppgifter i Stockholms större vattendrag att införas på vissa kartor, exempelvis Höjd- och Djupkarta öfver Stockholm och Närmaste omgivningar från 1897, sammanställd av geologen Gerard De Geer.För planeringen och redovisningen av Stockholms stora expansion och regleringar enligt Lindhagenplanen som inleddes på 1860-talet behövdes nya exakta kartor över staden. En beställning lades ut på Topografiska corpsen som levererade ett nytt kartverk 1867. Det bestod av två kartblad och var tryckt som litografi i färg.Ett nytt steg i den kartografiska redovisningen av Stockholm kom med Alfred Rudolf Lundgrens Stockholmskarta från 1885. Hans mycket detaljerade kartverk byggde på stadens befintliga stomkartor och var uppdelad på 13 blad i skala 1:3000 och Gamla stan 1:2000. Kartverket litograferades 1884-85 av kartografen Hermann Markmann och trycktes på Centraltryckeriet. Genom att med rött lägga in framtida gaturegleringar skapade Lundgren en metod att se både det förgångna och framtiden samtidigt. Lundgrens karta från 1885 räknas som det första moderna kartverket i Stockholm.
Med Edvard Cohrs kartverk över Sverige (Cohrs' atlas öfver Sverige ) fick Sverige det första större kartverket i landet kört i boktryckspress. Denna atlas utkom första gången 1890 och sista gången 1928 som 12:e upplaga. Stockholmsdelen innehåller bland annat en översiktskarta över Stockholms omgivningar och Yttre Skärgården samt en stockholmskarta i skala 1:15 000 visande staden inom tullarna och en "modern" kartbild i färgval och layout. Kartverket fick stor spridning och användes även i undervisningen.
Under 1800-talets andra hälft upprättades Stockholms stadsplaner fortfarande av ingenjörer som ofta hade lantmäteriexamen eller högskoleexamen inom väg- och vattenbyggnad i botten. Liksom Anders Torstensson på 1600-talets mitt fick stadsingenjören Herman Ygberg praktiskt förverkliga de stora gaturegleringar på 1800-talets slut. Först kring 1910-talet blev det arkitekter som utformade stadens stadsplaner, bland de första fanns Per Olof Hallman.
På uppdrag av den Topografiska corpsen tog kartografen Alfred Bentzer 1913 fram en ny karta över Stockholm. Bentzer var anställd vid stadsingenjörskontoret i Stockholm och hade redan 1899 upprättat en exakt karta över Stockholm i tolv blad. Kartan utgick ifrån en fullständig triangulering av stadsområdet som utfördes 1862-1867 av Topografiska corpsen, med stöd därav nymättes hela staden och karterades i skala 1:1 000.Bentzers karta från 1913 följde Lundgrens metod att även återge den framtida planeringen. Exempelvis syns redan Per Olof Hallmans kommande stadsplan för Röda Bergen inlagd i kartan, som först cirka tio år senare tog en konkret gestalt. Allt blev inte så som Bentzer ritade 1913. Till vänster på kartan finns en infälld översiktskarta över Stockholms planerade inkorporeringar. Den illustrerar att staden hade för avsikt att utöver Bromma socken och Brännkyrka socken även inkorporera Solna landskommun, Lidingö landskommun och större delen av Nacka landskommun. Det nya Stockholm hade då fått ett mera samlat stadslandskap kring stadens centrala delar, jämfört med dagens mer oregelbundna och utdragna Stockholms kommun.
Under åren 1938 till 1940 började Stockholms stadsingenjörskontoret att framställa ett nytt, mycket omfattande kartverk över Stockholm med omgivningar. Gällande detaljeringen och grafisk framställning hade man Alfred Rudolf Lundgrens Stockholmskarta från 1885 som förebild.
Målet var att täcka dåvarande Stockholms stads område med angänsande kommuner i 6x8 kartblad och i skala 1:4000. Enheter om fyra blad (a, b, c, d) skulle upprättas för Sundbybergs stad, Norra Djurgården, Lidingön, Äppelviken, Staden, Blockhusudden, Fridhem, Enskede, Duvnäs, Huddinge, Södertörns villastad och Sköndal. Av dessa planerade 48 kartblad genomfördes enbart sex blad avseende delen "Staden (a, b, c, d)" och två blad över "Norra Djurgården (c, d)" som i stort sett täcker Stockholm inom tullarna. Troligen avbröts arbetet på grund av andra världskriget.Det som blev klart visar Stockholm med en enastående precision. Här ses de genomförda regleringar enligt Lindhagenplanen, men även gällande dock ännu ej genomförda detaljplaner. På det viset är kartan ett unikt verk som illustrerar historisk stadsplanering och framtida planer på en och samma gång. Kartan visar även detaljer som husens byggnadsmaterial, markanvändning, slusströsklar, höjdangivelser, kartersbeteckningar och administrativa gränser. I sin grafiska framställning är kartverket oöverträffat och en höjdpunkt i Stockholms kartografi. Kartan trycktes 1941 vid Generalstabens litografiska anstalt. De sex delar av kartan som blev utförda finns högupplöst längst ner under kapitel "Kartor i urval".
I samband med kartredovisningar av Stockholm med omgivningar bör även tre kända perspektivillustrationer nämnas som visar staden från olika väderstreck och som skapades nästan samtidigt omkring 1870. Den första är litografen och tecknaren Carl Johan Billmarks mycket realistiska ballongpanorama i centralperspektiv från 1868 som visar staden mot väst från en punkt högt över Södra Djurgården.
Den andra är den tyskfödde litografen Heinrich Neuhaus snedbildskarta i isometriskt perspektiv som han ritade över Stockholm på 1870-talet. I den stora panoramabilden som visar Stockholm från syd är varje byggnad avbildad med en förvånansvärd exakthet. Enligt uppgift vandrade Neuhaus genom varje kvarter och skissade av fasader och gårdsbebyggelse. Båda nöjde sig inte med att redovisa Stockholm som det såg ut vid tillfället utan lade även in en framtidsvision, exempelvis är Strandvägens trädallé redan på plats som planterades först på 1890-talet. På Billmarks verk är till och med Strandvägens hela den nya stadsfronten avbildat, även om de illustrerade kvarteren är endast fyra våningar höga.Den tredje är Otto August Mankells Stockholmspanorama som skapades åren 1870 till 1871. Panoramat visar staden i ett 180 graders fågelperspektiv från en punkt högt över Riddarfjärden med vy mot ost. Sammanbindningsbanan hade just blivit invigd och finns med på Mankells illustration. Även han tog med en del framtida förändringar av Stockholm, exempelvis syns "Södra Uppfartsvägen" (numera Torkel Knutssonsgatan) som sprängdes fram först på 1890-talet.
Innan trycktekniken gjorde det möjligt att framställa många kopior av en karta fanns bara möjligheten att rita en ny karta för hand med originalkartan som förebild. För att slippa utföra en ny uppmätning förde kartografen viktiga punkter över via nålstick till ett nytt papper. Exempelvis är Stockholms äldsta kända karta fullt av hål efter nålstick (se avsnitt “Medeltid och 1600-tal”). Nackdelen var att originalkartan tog skada och  att produktionen av antal kopior blev begränsad. Carl Gripenhielms kartor är allesamman handritade. Kartograferna var inte bara duktiga mätingenjörer utan även skickliga illustratörer.
På 1730-talet inrättades det ett speciellt tryckeri på lantmäteriet vid Västra Trädgårdsgatan 2 i Stockholm där Georg Biurman blev chef. Nu började kartor graveras i kopparplåt, som Biurmans arbeten och exempelvis  Petrus Tillaeus Stockholmskarta från 1733. Arbetet krävde stor skicklighet och utfördes inte alltid av kartografen själv. Ville man ha olika färger på kartan fick de handkoloreras efter tryck. Även Carl Fredrik Akrells ovala Stockholmskarta från 1802-1803 är graverad i en kopparplåt och handkolorerad i akvarellteknik.Kort efter det att Akrells karta publicerades introducerades litografin (stentryck) i Sverige. Denna kemiska tryckmetod förenklade framställningen av kartkopior väsentligt och gav även möjlighet till flerfärgstryck. För Topografiska corpsen inrättades 1833 ett särskilt litografiskt tryckeri som sedermera fick namnet Generalstabens litografiska anstalt belägen i den numera försvunna byggnaden med adress Sergelgatan 1 i Stockholm.
Abrahamsson, Åke (2004). Stockholm: en utopisk historia. Stockholm: Bokförlaget Prisma. Libris 9604083. ISBN 91-518-4264-5 
Friman, Helena; Söderström Göran, Nordqvist Sven (2008). Stockholm: en historia i kartor och bilder. Monografier utgivna av Stockholms stad, 0282-5899 ; 199. Stockholm: Wahlström & Widstrand. Libris 10736828. ISBN 978-91-46-21843-2 (inb.) 
Hall, Thomas (1999). Huvudstad i omvandling - Stockholms planering och utbyggnad under 700 år. Källström, Gunnar (illustratör). Stockholm: Sveriges Radios förlag. Libris 7409712. ISBN 91-522-1810-4 
Landell, Nils-Erik (1992). Stockholmskartor. Stockholm: Rabén & Sjögren. Libris 7237012. ISBN 91-29-61681-6 (inb.) 
Kallstenius, Per (2010). Minne och vision: Stockholms stadsutveckling i dåtid, nutid och framtid. Stockholm: Max Ström. Libris 11824396. ISBN 978-91-7126-192-2 (inb.) 
Råberg, Marianne (1987). Visioner och verklighet, Stockholmskartor från 1600-talet. Stockholm: Stockholmsmonografier. ISBN 91-38-07514-8 
Wastenson Leif, Sporrong Ulf, Wennström Hans-Fredrik, red (1990). Sveriges nationalatlas. Sveriges kartor (1. utg.). Stockholm: Sveriges nationalatlas (SNA). Libris 8381061. ISBN 91-87760-01-0 (Sveriges nationalatlas (inb.) 
Erik Wilhelm Dahlgren, red (1897). Stockholm: Sveriges hufvudstad : skildrad med anledning af Allmänna konst- och industriutställningen 1897 enligt beslut af Stockholms stadsfullmäktige. Stockholm: J. Beckman. Libris 20803

Mord och avrättningar i Stockholm finns dokumenterade tillbaka till 1280-talet, då Magnus Ladulås lät halshugga tre riksråd ur Folkungaätten. De hade anklagats för flera ”förrädiska stämplingar mot tronen”. Därefter ger Stockholms stads tänkeböcker en bra inblick i stadens mord och dråp för perioden mellan 1400-talets mitt och 1600-talets mitt. Räknat per 100 000 invånare var våld med dödlig utgång bland stockholmare högst under medeltiden, för att sedan mer än halveras fram till sekelskiftet 1700. Det vanligaste var bråk som uppstod mellan två män och oftast var alkohol inblandat.
Under Gustav III mildrades dödsstraffen respektive avskaffades helt för vissa brott. Den sista hängningen på galgen i Hammarbyhöjden ägde rum 1818 och den sista offentliga avrättningen på avrättningsplatsen (som låg nedanför själva galgbacken) skedde 1862. Sveriges och Stockholms sista avrättning ägde rum den 23 november 1910, då rånmördaren Alfred Ander halshöggs i en giljotin.
Stockholm har upplevt en lång rad politiska mord, där det största är Stockholms blodbad som ägde rum mellan den 7 november och 9 november 1520. I regel ville makthavarna bli av med en eller flera obekväma konkurrenter eller bestraffa en kritiker. Två uppmärksammade mord på politiker överskuggar allt annat under senare delen av 1900-talet och 2000-talets början: mordet på Olof Palme (1986) och mordet på Anna Lindh (2003). Därtill kommer tre terroristdåd med dödlig utgång: ockupationen av Västtysklands ambassad (1975), bombdåden i Stockholm (2010) och lastbilsattentatet på Drottninggatan 2017.
Betraktar man hela den långa perioden från 1750 till 2009 är det mest iögonfallande att mord och dråp – relaterat till folkmängden i Stockholm – inte har ökat under de gångna 250 åren.
Av Stockholms stads tänkeböcker framgår att våld med dödlig utgång var uppemot hundra gånger vanligare på medeltiden jämfört med idag. Under medeltiden var dråp det oftast förekommande när två män kom i strid med varann och den ene dödades. Om den överlevande sedan anmälde händelsen för domstolen bedömdes brottet vara lindrigare. Mord var ett svårare brott, särskilt om det rörde sig exempelvis om ett ”nesligt dödande” och gärningsmannen försökte dölja dådet.
Motsättningen mellan tyska handelsmän och Stockholms stadsbefolkning ledde en juninatt 1389 till de så kallade Käpplingemorden. Den 14 juni 1389 tågade tyska hättebröder, soldater och köpmän till Stortorget och samlades vid Kåkbrinken. En anklagelseskrift med namn på 76 svenska ”förrädare” som skulle gripas lästes upp. En del låstes in på Slottet Tre Kronor, andra forslades till Gråmunkeholmen (nuvarande Riddarholmen) för att torteras med bland annat sågar. Den 17 juni roddes slottets fångar över till Käpplingeholmen (nuvarande Blasieholmen). Där låstes de in i en byggnad som tändes på. Den lägsta angivna siffran för antal offer under Käpplingemorden är 15, den högsta 76.
En mycket sträng lagstiftning, Magnus Erikssons stadslag och Magnus Erikssons landslag, som utdömde dödsstraff även för stöld lyckades inte avskräcka. Bara mellan 1474 och 1492 avrättades 140 personer i Stockholm. Av dem var 50 personer dömda för våldsbrott (exempelvis mord, dråp och misshandel) medan 90 huvudsakligen var tjuvar och rånare. Magnus Erikssons landslag "Tjuvabalken" inleds med en bild på hängning. Texten på banden intill förklarar att man skall aga sina barn så att de inte hamnar på galgen. Ett människoliv var inte mycket värt på medeltiden. Om man idag fortfarande haft samma stränga straffpåföljder som på 1400-talet, så skulle cirka 1 560 personer avrättas årligen, det vill säga fyra varje dag.
Det vanligaste var bråk som uppstod mellan två män och oftast var alkoholhaltiga drycker inblandade. Det vanligaste mordvapnet var en kniv, som nästan varenda man bar med sig. Mindre vanliga var vedträn, ölkrus, yxor, hammare eller möblemang. Att såra varandras heder kunde också vara en anledning till bråk med dödlig utgång. Så mycket som en tredjedel av alla mord och dråp under 1500-talet berodde på en konflikt om heder och ära. Ibland utlöste en bagatell ett mord. Den 9 juni 1589 anklagades knekten Anders för mordet på drängen Bengt Persson. De hade kastat pil och Anders missade piltavlan, varpå Bengt hånade honom genom visslingar. Det räckte för Anders att dra sin kniv och sticka den i huvudet på Bengt ”så att kniven gick ut i strupan”. Domstolen ansåg att ett mord för en så ringa orsak inte kunde accepteras och dömde Anders till döden.Några av rådhusrättens domar är idag svåra att förstå. Inte alltid straffades dråp eller mord med döden. Som framgår av Stockholms tänkeböcker anklagades skinnaren Henrik den 18 juni 1492 för dråp. Han hade dödat sin dräng. Men det framkom att drängen hade en ”lönnig avund” till Henrik som blev frikänd. Den 17 december 1498 anklagades Klas Larsson från Utsunda by för mord. Han dömdes till döden eftersom nämnden, som skulle avgöra om han var skyldig eller inte, kunde se i hans ögon att han var skyldig till brottet.
Vid sidan om mord och dråp bland allmänheten var politiska mord inte ovanliga i Stockholm. I regel ville man bli av med en eller flera obekväma konkurrenter eller bestraffa en kritiker. Det äldsta dokumenterade mordet av den kategorin går tillbaka till år 1280. Då lät Magnus Ladulås halshugga tre riksråd ur Folkungaätten. De hade anklagats för flera ”förrädiska stämplingar mot tronen”.Nästa kända fall är Torgils Knutssons avrättning den 10 februari 1306. Han dömdes till döden och halshöggs på Pelarbacken (idag Götgatsbacken) och begravdes i Gråbrödraklostret. Tillfångatagandet och avrättningen av Torgils skedde i samförstånd mellan kungen Birger Magnusson och hans bröder för att bli av med Torgils dominans.
Magnus Birgersson, Birger Magnussons son, dog inte heller en naturlig död. Han var prins och kunde hota tronen. Den 21 oktober 1320 dömdes han till döden och en vecka senare avrättades han genom halshuggning på Helgeandsholmen. Sedan begravdes han under högtidliga former i Riddarholmskyrkan.Genom att vara missnöjd och kritisk mot kungen fick den halländske riddaren Broder Svensson Tjurhuvud betala med livet 1436. Han hade angripit Karl Knutsson (Bonde) med hårda ord, för att han inte erhållit något slott i förläning. Därpå blev han gripen och halshuggen på Brunkebergstorg.Svek mot kungen var inte heller acceptabelt och bestraffades med döden. Det fick Måns Bryntesson Lilliehöök erfara 1529. Måns Bryntesson var en av Sveriges mera framstående män under 1520-talet. Men 1529 deltog han i Västgötaherrarnas uppror mot kung Gustav Vasa. Sedan upprorsförsöket misslyckats erbjöds han nåd av kungen, men då han trodde att de handlingar som kunde vittna om hans brott blivit förstörda nekade han till att ta emot benådningen och fordrade att få en rättegång. Vid riksdagen i Strängnäs 1529 framlades dock bevis för hans gärningar, och han dömdes till döden. Lilliehöök försökte då fly från fängelset där han förvarades men störtade och bröt lårbenet. Han kröp sedan utanför staden och gömde sig i en åker, men blev upptäckt. Den 7 september 1529 verkställdes domen genom halshuggning på Södermalmstorg (enligt en annan uppgift på Brunkebergstorg). Huvudet spetsades på en påle och kroppen begravdes i Riddarholmskyrkan.Ibland kunde kungen själv bli till mördare. Så skedde 1568 när kung Erik XIV grep en eldgaffel och slog ihjäl sin sekreterare Martin Olai Helsingius. Anledningen var att denne hade rått kungen att inte benåda kungens sekreterare Jöran Persson, som var Erik XIV:s främste och mäktigaste gunstling, men hatad av allmänheten. Persson utpekades bland annat som upphovsman till rannsakningen på Svartsjö slott 1567 och till Sturemorden samma år. Domen avkunnades den 28 september 1568 och han straffades såsom "en ärelös, trolös, menedig förrädare, skälm och bösewicht". Straffet blev mycket grymt. Först spikades hans adelsbrev och hans bägge öron upp på galgen, sedan hängdes han upp på densamma. Men innan han var död togs han ner igen och blev långsamt rådbråkad på avrättningsplatsen vid nuvarande Brunkebergstorg. Slutligen blev han halshuggen och steglad.
Det genom tiderna största politiska mordet i Stockholm är onekligen Stockholms blodbad. Det var den rannsakning med efterföljande avrättningar som ägde rum mellan den 7 november och 9 november 1520. Händelserna påbörjades direkt efter Kristian II:s kröning till svensk kung när gästerna på kröningsfesten kallades till ett möte på Slottet Tre kronor. Ärkebiskop Gustav Trolles krav på ekonomisk kompensation för bland annat Stäkets rivning ledde till frågan om den tidigare riksföreståndaren Sten Sture den yngre och hans anhängare hade gjort sig skyldiga till kätteri. Med stöd i kanonisk rätt avrättades uppskattningsvis 82 personer de följande dagarna. Avrättningarna verkställdes på Stortorget och började vid middagstid den 8 november med att biskoparna Mattias och Vincent halshöggs med svärd. Efter det avrättades 15 adelsmän också med svärd. Därefter hängdes Stockholms borgmästare och rådmän från en galge som uppförts på torget. Följande dag avrättades adelsmännens tjänstefolk och andra medhjälpare. Den 10 november tändes stora bål på Södermalm på den plats där Katarina kyrkogård senare anlades och där brändes kropparna efter de avrättade. Sten Sture den yngres grav i Svartbrödraklostret grävdes upp och liket kastades också på det bål som stod på Pelarbacken. Händelsen förevigades 1524 på Blodbadstavlan, som samtidigt innehåller en av de äldsta kända avbildningarna av Stockholm.
Från mitten på 1500-talet till mitten på 1700-talet skedde en skärpning av straffen både i övriga Europa och i Sverige men efter 1700-talets mitt gick trenden mot mildare straff. Brytpunkterna mot hårdare straff anses vara reformationen medan upplysningen innebar en tendens mot mildare straff.Under hela 1600-talet och Stormaktstiden skedde en markant minskning av det dödliga våldet i Stockholm. Antal brott i relation till folkmängden är något osäker gällande Stockholm vid sekelskiftet 1600 medan nedgången av våldsbrotten i Stockholm mellan år 1600 och år 1750 är över 90 procent, vilket tyder på en klar minskning även i relation till ett förändrat respektive osäkert antal invånare. Om minskningen av brott kan kopplas till strängare lagar är dock osäkert.En möjlig förklaring är sambandet med Sveriges krig. I början av 1600-talet utfördes cirka 30 procent av mord och dråp i Stockholm av soldater. Därefter när soldaterna slogs på Europas krigsskådeplatser, sjönk det dödliga våldet. Många stupade och leden av unga aggressiva män glesnade. Därtill kom ”stadens gissel” i form av omfattande eldsvådor och sjukdomsepidemier. Man hade kanske annat att syssla med än att slå ihjäl varandra för småsaker. Från och med 1635 började staden även anställa vakter som skulle patrullera Stockholms gator och torg för att övervaka ordningen. År 1667 fanns över 70 sådana officiella vakter, en föregångare till Stockholms poliskår. Även det bidrog troligen till det minskade våldet.
Mord och dråp var fortfarande den vanligaste anledningen till att bli dömd till döden. Det hände även att den ena bödeln avrättade den andra. Bland räkenskaper för Stockholms stad för år 1615 framgår bland annat hur vissa ersättningar bokfördes:Är gifvit John Profoss för att han var till Upsala efter den nye Mästermannen (bödeln), p:gr 9 marker.Är gifvit den nye Mästermannen för det han hängde upp den gambla, p:gr 6 marker.Är gifvit åkare, som körde den gamble Mästermannen på släde ut till galgen, p:gr 2 marker.Är gifvit dragare, som hulpo honom upp i galgen, p:gr 12 marker.  
Däremot vet man varför bödeln Mikael Reissuer (kallad Mäster Mikael) avrättades den 20 mars 1650 av sin efterföljare. Mäster Mikael utövade sitt hantverk på Södermalms galgberg från 1635 till sin död 1650. År 1650 mördade Mikael en vän, Påwel Andersson. De hade bråkat om en gammal ölskuld och Mikael påstod att Påwel ”sprungit på hans svärd av misstag”. Det trodde inte rätten på. Mikael Reissuer dömdes mot sitt nekande till döden och halshöggs av sin efterträdare. En del av Fjällgatan på Södermalm döptes 1939 till Mäster Mikaels gata. Reissuer bodde själv i kvarteret Mäster Mikael, som ligger intill Mäster Mikaels gata 4-6.
Den välkände skalden Lasse Lucidor, även kallad ”den olycklige” (han hette egentligen Lars Johansson) var bara 36 år gammal när han under ett handgemäng på kvällen den 12 augusti 1674 blev genomstungen med värja av löjtnanten Arvid Kristian Storm. Händelsen ägde rum i Källaren Fimmelstång vid nuvarande Kindstugatan 14 i Gamla stan. Som vanligt var bråk om bagateller och alkohol anledningen till den beväpnade strid som senare skulle kallas ”duell”. Lucidor hade trätit med värden över att denne inte ville skänka ut mera vin varvid allmänt tumult uppstod som Storm ville avstyra. Lucidor tog då fram sin värja och rispade Storms hand, varpå denne drog sin värja som på något oklart sätt hamnade i Lucidor. Enligt ett vittne kan ”Lars till äfventyrs ha ränt sjelf på enderas värja”. 
Lucidor begravdes i en omärkt fattiggrav i norra änden av Maria Magdalena kyrkogård, vilken schaktades bort när Hornsgatan breddades 1901. Storm åtalades för dråp den 22 augusti 1674 men lyckades fly från häktet med hjälp av sin mor samt ”förmodligen, begifva sig till utlandet”.Som tidigare nämndes kan en del domar från 1400-talet te sig underliga idag. På 1600-talet började domstolar att arbeta på ett förändrat sätt som vi känner igen från dagens polisutredningar och rättegångar. Man försökte rekonstruera ett brotts händelseförlopp och vittnen hördes. Följande rättsfall från april 1626 kan illustrera det.Man hade nyligen hittat en ”jämmerligen” mördad man på en plats kallad ”Hägersteen, inthet wid allmänne stråten”. Myndigheterna bad då snabbt allmänheten om hjälp och uppmanade även mördaren att ge sig till känna, vilket han inte gjorde. Någon steg då fram och berättade att den döde var den arbetslöse skräddaren Hans Putestad och att denne hade rest till Klas Horns gård på Ekerö för att träffa en skomakare vid namn Hans Schechtelfocht. Det kom även fram att Putestad hade samtliga sina besparingar på sig. Det visade sig snart att Schechtelfocht var Horns trädgårdsmästare och han kallades till förhör. Inför rätten påstod Schechtelfocht att han hade erbjudit skräddaren ett väl avlönat arbete och sedan inte hört från honom mera.Tydligen hade Schechtelfocht inte hunnit byta kläder, han hade nämligen blod på tröjan. Schechtelfocht menade då att han hade haft näsblod men problemet var bara att blodet ”syntes baak på ryggen”. Domstolen fattade misstankar och började granska Schechtelfochts berättelse närmare. Nya vittnen belastade honom, exempelvis med att Schechtelfocht mycket väl kände till att Putestad hade sina besparingar insydda i sina byxor. De personer som hittade liket kunde berätta att den dödes byxor var utbytta. Inte ens hustrun kunde ge sin man ett alibi. Schechtelfocht ändrade dessutom sin berättelse hela tiden och rätten uppmanade honom slutligen att bekänna sanningen så att han inte måste offra sin själ till ”diäfulen”. Han dömdes skyldig för mordet på Hans Putestad och avrättades genom stegling.
Avrättningsmetoderna var grymma och utfördes på stadens galgbackar. De äldsta kända fanns på Helgeandsholmen och Stadsholmen (Gamla stan). På 1300-talet flyttades avrättningsplatsen till Brunkebergsåsens höjder, ungefär där Brunkebergstorg ligger idag. Här halshöggs 1568 Erik XIV:s rådgivare Jöran Persson. Samtidigt fanns en avrättningsplats kallad ”Pelarbacken”. Pelarbacken låg vid nuvarande Götgatsbacken och nordost om nuvarande Medborgarplatsen. Från slutet av 1400-talet stod på södra sluttningen av berget tre höga stenar (kallad ”pelare”) med scener från Kristi lidande. Stenarna restes troligen till minnet av Torgils Knutssons halshuggning som verkställdes här den 10 februari 1306. Kvartersnamnen Pelarbacken Större och Mindre påminner om denna historiska händelse.Under 1500-talet byggdes en ny, mera permanent avrättningsplats på Södermalms höjder, Södermalms galgberg. Galgen låg på Stigberget och syns även på Vädersolstavlan från år 1535. På många sjökort från 1500- och 1600-talen var galgen inritad som sjömärke. Med sitt geografiska läge högt uppe på Södermalms höjder kunde galgen ses över stora delar av dåtidens Stockholm, vilket var avsiktligt eftersom man trodde på en avskräckande verkan. I mars 1652 rapporterade Stockholms överståthållare Schering Rosenhane i en skrivelse att man hade hängt tio personer samtidigt, men då var kapacitetstaket nått. Det gamla kvartersnamnet Justitia i västra slutet av Stigbergsgatan påminner fortfarande om denna avrättningsplats.I och med att staden växte var man tvungen att på sena 1600-talet flytta Stockholms permanenta avrättningsställe utanför staden till galgbacken i nuvarande Hammarbyhöjden, ibland även kallad "galgbacken vid Skanstull" eller "Skansbacken". Själva galgen fanns i norra delen av dagens Hammarbyhöjden på en liten kulle strax söder om nuvarande Kalmgatan. Nedanför kullen vid dagens Solandergatan låg avrättningsplatsen där några stenar markerar stället som numera är ett fast fornminne. Här avrättades den 27 april 1792 kungamördaren Jacob Johan Anckarström. Den sista hängningen ägde rum 1818 och den sista offentliga avrättningen företogs 1862. En sista sup kunde den dödsdömde få på krogen Källaren Hamburg som låg vid Götgatan, ungefär där teatern Göta Lejon står idag.
Sedan de offentliga avrättningarna avskaffades 1877 verkställdes dödsdomarna på stadens fängelse. Den sista avrättningen genomfördes den 23 november 1910 på Långholmens centralfängelse då Alfred Ander halshöggs med hjälp av en giljotin.
Under upplysningen gick trenden i Europa mot mildare straff. 1750-talets Stockholm beskrivs som en lugn stad med vänliga invånare. En sekreterare i rådhuskansliet hävdade att Stockholm hade förvandlats till en stad med utmärkt ordning och sedlighet. Det kan bero på att Stockholm var en liten stad där nästan alla kände varann och en våldsverkare kunde räkna med att lätt bli igenkänd. Man undvek även att lämna bostaden efter mörkrets inbrott. En bra bit in på 1800-talet var Stockholm en mörk stad om nätterna. Att lysa upp gatorna var i stort sett en privatsak. Facklor och annat öppet ljus var förbjudna på grund av brandrisken och en vanlig uppmaning till den som skulle ut om natten var ”glöm inte lyktan”.Stockholm förfogade även över en effektiv vaktstyrka som 1720 bestod av 148 vakter. År 1776 inrättades Kungliga Poliskammaren i Tessinska palatset. Poliskammaren hade till uppgift att under överståthållarens uppsikt utfärda alla förordningar och lagar som avsåg allmän ordning samt även döma i mål rörande mindre förseelser. Ändå skedde mord och dråp dock inte i samma omfattning som tidigare. Vid slutet av 1700-talet var det dödliga våldet sällsynt i Stockholm och antal mord och dråp uppgick till endast två per etthundratusen individer årligen. Det var således inte högre än i dagens Stockholm. Barnadråp utgjorde dock mer än häften av alla mord och dråp i 1700-talets Stockholm.
Däremot var straffpåföljden fortfarande grym, även om tortyr avskaffades under Gustav III. Han lät bland annat stänga den beryktade Rosenkammaren som låg i Nya smedjegården (vid nuvarande Norra Bantorget och Folkets hus). Gustav III, även av Bellman kallad den ”milde monarken”, avskydde dödsstraffet och han använde alla tänkbara förevändningar för att ändra en dom och benåda den dömda. Statistiken visar att under Gustaf III:s regeringsperiod (1771-1792) användes inte hängning som dödsstraff i Stockholm. Hängning var det mest förnedrande dödssättet som tidigare ofta drabbade tjuvar och förfalskare. Halshuggning med svärd hade däremot högre status.
Att just den ”milde monarken” själv skulle bli offer för ett mord kan förvåna. Men oenighet mellan Gustav III och adeln som såg sina privilegier beskurna och personligt hat samt missnöje med kungens politik ledde till en sammanvärjning mot hans liv. En av huvudaktörerna var Jacob Johan Anckarström och hans motiv var både personliga och politiska.Tillsammans med bland andra Carl Fredrik Pechlin, Adolph Ludvig Ribbing, Clas Fredrik Horn af Åminne konspirerade de mot kungen på Huvudsta gamla slott. Som brottsplats valdes kungens egen teater, Gustavianska operahuset. Den 16 mars 1792 sköt Anckarström kungen under en maskerad där. Skottet med metallskrot avlossades mot kungens rygg och vänstra höft på nära håll. 
Kungens sällskap, friherre von Essen, befallde genast att dörrarna skulle spärras och polismästaren Nils Henric Lilljensparre lät demaskera alla och deras namn antecknades. Anckarström arresterades dagen därpå för mordet.
Gustav III dog inte direkt utan låg skadad med splitter i kroppen på sitt rum i Kungliga slottet. Han visste inte heller att han var döende (han dog först tretton dagar efter skottet den 29 mars 1792). Medan kungen fortfarande levde gav han order om att samtliga inblandade, cirka 40 personer, skulle benådas till livet utom mördaren.Anckarström dömdes till skamstraff och dödsstraff: ”jämte förlust av gods och ära även skall mista högra handen, halshuggas och steglas, sedan han likväl förut till straffets skärpande tre dagar å rad på särskilda stadens torg stått två timmar i halsjärn på schavott och därpå av bödeln med fem par spö blivit hudstruken”. Dödsdomen verkställdes på Galgbacken, Hammarbyhöjden den 27 april 1792.
Även om mordet på Gustav III och Anckarstöms avrättning kan anses vara den största händelsen av sitt slag på 1700-talet finns andra kända personer som dömds till döden för mord. Maria Rial Guntlack, hennes älskare Johan Wilhelm Falcker och senare hennes son Jacob Guntlack, skulle samtliga dö på galgbacken i Hammarbyhöjden.
År 1756 giftmördade Maria Rial (även Maria Real) Guntlack tillsammans med sin älskare, skomakargesällen och gardessoldaten Johan Wilhelm Falcker, sin man skomakaren Abraham Guntlack. Straffet för Falcker blev att hans högra hand höggs av samt att han halshöggs och steglades den 16 juli 1756. Även Maria Rial förlorade högra handen, sedan halshöggs hon och slutligen brändes hon på Galgbacken den 21 februari 1757. Eftersom hon väntade barn med Johan Wilhelm Falcker hade hennes avrättning skjutits upp några månader. Abraham och Maria Guntlacks son Jacob Guntlack var 12 år när hans mor avrättades. Han blev senare en känd tjuv och bedragare i Stockholm och dömdes till döden vid fyra tillfällen. Han lyckades dock fly tre gånger. Hösten 1769 fångades han in en sista gång och avrättades genom hängning den 16 januari 1771. Före avrättningen satt han på Smedjegården där han skrev sin ”biografi”: Den uti Smedjegårds-häktet nu fängslade ryktbare bedragaren och tjufwen Jacob Guntlacks lefwernes-beskrifning, af honom sjelf författad.Biografin trycktes i Stockholm år 1770 på Kongl. Tryckeriet. Åtminstone påstås han själv ha författat den, men det är inte belagt. Boken blev mycket berömd i samtiden och översattes till andra språk. Guntlack hängdes den 16 januari 1771 inför tusentals människor.
Under perioden 1751 till 1765 avrättades i Sverige 138 personer för barnamord medan 132 personer avrättades för mord. Barnamörderskan var i regel en ung kvinna i övre 20-årsåldern som inte hade ork eller medel att behålla barnet. Som jämförelse kan nämnas att för tiden 1973 till 1988 dömdes fem kvinnor för barnadråp (som termen numera lyder). Barnamord var alltså ett stort problem i samhället.I regel påstod modern att barnet var dödfött, som i ett fall av barnamord som rullades upp på vintern 1765 när Brita Engström stod åtalad misstänkt för brottet. Grannkvinnorna hade lagt märke till att Brita först blivit tjock och sedan ”åter mycket smal, samt hava dess tjocklek alldeles förlorat”. De tillkallade en barnmorska för att ta reda på om Brita hade varit gravid eller inte. Brita medgav till slut att hon hade fött ett dött barn, men när myndigheterna undersökte barnliket kunde de konstatera att barnet hade levt efter födseln. Dessutom upptäcktes en blånad under halsen, som tydde på att barnet hade strypts. Fadern till barnet, gardessoldaten Simson, påstod att han inte visste någonting, trots att han och Brita bodde ihop. Rätten trodde inte på deras förklaringar och dömde Simson till 14 dagars fängelse och Brita till döden.För att komma tillrätta med problemet stiftades 1778 Gustav III:s barnamordsplakat, en lag som tillät ogifta mödrar att föda sitt barn anonymt. Barnmorskan förbjöds att efterfråga barnafaderns namn, vilket de tidigare varit skyldiga att göra. Tanken var att förhindra barnamord genom att kvinnan skulle kunna åka till en annan ort än hemorten och föda sitt barn utan att behöva uppge sitt namn. Samtidigt avskaffades dödsstraffet för ouppsåtligt barnamord.
Under Gustav III:s regeringstid avskaffades dödsstraffet för vissa brott, samtidigt ökade antal benådningar. Under 1800-talet utvidgades benådningarna ytterligare och från och med mitten av 1800-talet kunde domstolarna välja mellan dödsstraff och livstids fängelse. Den sista hängningen på galgen i Hammarbyhöjden ägde rum 1818 och den sista offentliga avrättningen på avrättningsplatsen (som låg nedanför galgen) företogs 1862 då Per Viktor Göthe blev halshuggen som straff för våldtäkt och mord på en bodmamsell från Hornsgatan. År 1877 avskaffades de offentliga avrättningarna i Sverige helt och 1890 avrättades den sista kvinnan, Anna Månsdotter, för sin delaktighet i det uppmärksammade Yngsjömordet.
Stockholms blodiga 1800-tal börjar med Fersenska mordet som ägde rum den 20 juni 1810 utanför Bondeska palatset i Gamla stan. Bakgrunden till händelsen kan ses i de politiska oroligheterna som rådde efter Gustav III:s död och landsfördrivningen av dennes son Gustav IV Adolf. Axel von Fersen, som stod Gustav III nära, var Sveriges riksmarskalk och blev, i samband med kronprins Karl Augusts likprocession, attackerad och brutalt misshandlad till döds av en uppretad folkmassa utan att de utposterade soldaterna ingrep.
Axel von Fersen och hans syster Sophie von Fersen var gustavianer, vilka tidigare verkat för att tronföljden istället skulle gå till prins Gustav, Gustav IV Adolfs son. Vid kronprins Karl Augusts död år 1810 blev frågan om tronföljden åter öppen. De adelsmän som avsatt Gustav IV Adolf hade starka skäl att inte vilja se den avsatte kungens son som tronföljare. Vid kronprins Karl August död spreds därför ryktet att han blivit förgiftad och att syskonen von Fersen låg bakom detta.I likprocessionen för kronprins Karl August, som eskorterades av en stark militärstyrka, deltog Axel von Fersen officiellt såsom riksmarskalk. Redan då processionen passerade Södermalm kastades stenar på den förgyllda vagnen med riksmarskalken. Stenarna krossade vagnens glas och träffade greven, bland annat i huvudet. När processionen passerade Gamla stan övertalades den blodige von Fersen av fanjunkaren Bartholin att avbryta sin medverkan och följa med in i ett hus på Stora Nygatan för att söka skydd på en krog. En mycket grov misshandel följde som slutade med att man hoppade och stampade von Fersen till döds i dammet utanför Bondeska palatsets trappa. Halvhjärtade försök gjordes att hjälpa honom, men ingen gick på allvar emot den uppretade folkmassan. Efter mordet lades von Fersens lik först i en provisorisk kista och fördes tills vidare till Steninge slott. I ett utslag av den 5 november 1810 frikände Svea hovrätt syskonen Axel och Sophie von Fersen från varje skuld till kronprinsens död. Den 2 december 1810 fick von Fersen en värdig begravning i familjegraven i Ljungs kyrka i Östergötland.
Krogen "Pungpinan" från 1670-talet låg norr om dåvarande Tyresövägen, nuvarande Skarpnäcksvägen just öster om Skogskyrkogården. Krogen gav området Pungpinan sitt namn, men finns inte kvar längre, bara det tillhörande torpet är bevarat. Natten mellan den 4 och 5 mars 1803 hände här ett omtalat mord. Mördaren var den för inbrott tidigare straffade gardisten Peter Almqvist. Han var ute efter pengar och hade beväpnat sig med en yxa och hans plan var att stjäla krogens dagskassa. Almqvist slog ihjäl krögerskan Maja Schröder, hennes piga samt två barn. Han försökte fly, men övermannades av nyanlända gäster och boende på Pungpinan. Morden väckte stor uppmärksamhet, till och med Gustav IV Adolf kom för att se brottsplatsen. Den 3 augusti samma år avrättades Almqvist på galgbacken på Hammarbyhöjden.
Mindre uppseendeväckande än Fersenska mordet var mordet på den 70-årige skräddargesällen som ägde rum den 24 augusti 1819 på vinden av huset Baggensgatan 9 i Gamla stan. Fallet visar hur polisen börjar inkalla specialkunskap för att lösa ett brott. Peter Askbom hade funnits brutalt ihjälslagen och liggande i en stor blodpöl på golvet. Uppdraget att utreda mordet gick till polismannen Axel Vesterlund som genast begav sig till mordplatsen. Axel Vesterlund var en listig man och han använde i sin utredning ett antal olika personer med speciella sakkunskaper för att lösa mordgåtan. Hans första åtgärd blev att tillkalla en badarlärling. Dessa var vid den här tiden ett sorts underkategori till läkarna. Badarlärlingen kunde direkt konstatera att Askbom varit död i ungefär en timme. Samtidigt fick polismannen reda på att dörren till gesällens bostad varit stängd från insidan men att fönsterhakarna var olåsta. Dessutom hade en 16-årig skomakarlärling, vid namn Carl Eric Vesterlund och boende i huset, setts gå upp till Askboms rum. Nu började en granskning av yttertaken som utfördes av två tillkallade skorstensfejarlärlingar. Carl Eric Vesterlund hittas snart med blodiga kläder på taket. Han dömdes den 23 september 1819 till att ”mista högra hand och lifvet, samt halshuggas och steglas”. Eftersom Eric hade fyllt 16 år ansåg man att han var en vuxen man och skulle bestraffas därefter. Dödsdomen verkställdes den 18 januari 1820 på galgbacken i Hammarbyhöjden.
Mycket publicitet fick mordet på musikläraren Carlsson. I oktober 1841 sköt den då 19-årige pianoeleven Alexander Breitfelt ihjäl sin musiklärare och välgörare Carlsson. Bland offrets ägodelar saknades bland annat ett fickur av silver och flera klädesplagg. Breitfelt blev ertappad med offrets kläder, gripen och åtalad för mordet. Men Breitfeldt bedyrade sin oskuld och skyllde ifrån sig på en kamrat, boktryckaren Ferdinand Rumstedt. Båda skulle råna Carlsson på pengar och enligt Breitfelt sköt Rumstedt ihjäl musikläraren, men han hävdade det var tvärtom. Alexander Breitfelt befanns skyldig för mordet och sökte nåd hos kungen: ”Nåd! Milde Konung! Nåd! Nåd! Om icke för min, åtminstone för mina arma föräldrars skull!” Nådeansökan avslogs. Breitfelt avrättades genom halshuggning på Skansbacken (galgbacken i Hammarbyhöjden) 1843. I ett sista försök att slippa dödsstraffet ”låtsade han galenskap.”
Mordet blev mycket känt och omtalat bland allmänheten. Flera skrifter författades om det, bland annat ”Den beryktade mördaren Alexander Breitfelts leverne”. Skriften återger även Breitfelts egen ”bekännelse” som publicerades i Aftonbladet den 19 januari 1842. Bekännelsen är skriven i jag-form och där lägger han hela skulden på sin kamrat Rumstedt.
Oprovocerat våld med dödlig utgång är ingen ny företeelse, som följande händelse från den 13 januari 1844 kan vittna om. Offret var sekreteraren i lantmäterikontoret Gustaf Rudolf Lagerstråle och förövarna tapetserarlärlingen A.F. Lindqvist, snickarlärlingen G.A. Wahlberg, ångfartygsmaskinisten C.W. Ekman och en ”qvinsperson” Lovisa Juhlin. Avsikten var att råna och man begav sig till Nya Kungsholmsbron (föregångaren till nuvarande Stadshusbron) för att överfalla den förste personen som kom över bron. Det var Lagerstråle. Han slogs ihjäl med en butelj och en klädhängare. Av rånarna kändes enbart Lindqvist för skyldig och han avrättades genom halshuggning den 3 mars 1845. Efter denna händelse utplacerades en vaktpost på bron.
Mordet på 34-åriga Anna Sofia Forssberg väckte enorm uppståndelse på sin tid. Inte minst eftersom den 21-årige gärningsmannen gardisten Per Victor Göthe även skändade den döda kvinnans kropp. Påskdagen 1861 blev Forssberg ihjälhuggen med en kniv av Göthe i sin handelsboden vid Hornsgatan 7, där hon också hade sin bostad i ett hus som numera är rivet. Den 8 februari 1862 verkställdes dödsdomen på avrättningsplatsen nedanför Galgbacken i Hammarbyhöjden. Själva avrättningen beskådades av drygt 4 000 personer. Mördaren var lugn in i det sista, han lade sig framstupa över stupstocken och rättade till halsens läge med några rörelser, sedan föll bilan. Per Victor Göthe var den siste att avrättas på galgbacken i Hammarbyhöjden.
1900-talet innebar avskaffande av dödsstraff i Sverige. Den 23 november 1910, klockan åtta på morgonen, avrättade skarprättare Anders Gustaf Dahlman rånmördaren Alfred Ander i en giljotin på Långholmens centralfängelse. Detta var sista gången dödsstraffet verkställdes i Sverige och första och sista gången en giljotin användes. Dödsstraffet avskaffades helt 1921 för brott i fredstid och först 1972 för brott även i krigstid. Det hade tydligen inte någon negativ inverkan på brottsstatistiken.Under 1900-talet dominerar tre huvudtyper av mord. Den första kategorin innebär att en berusad man slår ihjäl en annan man, ofta oprovocerad. Den andra kategorin kan man kalla för ”misslyckat utökat självmord” och betyder att en mor försöker förgifta först sina barn och sedan sig själv, men misslyckas med det senare. Den tredje typen är ”crime passionel” och kallas ofta svartsjukedrama då en man dödar sin fru, som lämnat honom eller vill lämna honom. "Svartsjukan" sägs vara den hos mördaren okontrollerbara känslan som drivit honom till mordhandlingen och orsaken till denna okontrollerbara känsla är offrets agerande mot honom. Offret skuldbeläggs därmed av förövaren, som ofta förklarar sin djupa kärlek till offret då han talar för sig i förhör och inför domstolen.
Som exempel för ett sådant ”crime passionel” räknas det så kallade ”Syramordet” som ägde rum i mitten av 1950-talet. Historien börjar med att kontoristen Sonja Karlsson den 6 juli 1955 träffade sin fästman Istvan Gyenes på sin lunchrast. Båda slog sig ner på en bänk i Tegnérlunden och efter en stund tog Gyenes upp en flaska och uppmanade henne att dricka av innehållet, vilket Sonja Karlsson motsatte sig till. Då tvingare han på henne flaskan, varpå innehållet rann ut. Flaskans innehåll var syra som frätte sönder kvinnans ansikte och händer. I november året därpå avled Sonja Karlsson av sviterna efter attacken. Gärningsmannen uppgav att svartsjuka var motivet.
Seklet börjar med dåtidens största massmord med flest dödade personer. Händelsen utspelade sig visserligen inte i Stockholm men illustrerar hur dåtidens omtalade mordfall kunde publiceras i form av skillingtryck. Massmordet ägde rum natten till den 16 maj 1900 på ångbåten Prins Carl, som var på väg från Arboga till Stockholm. Den 25-årige John Filip Nordlund hade just avtjänat ett straff på Långholmens fängelse. Han ville skaffa pengar för att leva ett lyxliv. Därför planerade han att rånmörda samtliga resenärerna ombord på ångbåten Prins Carl.
Händelsen beskrevs i flera skillingtryck. I trycket ”Mälaredramat: en sångbar berättelse om de gräsliga ogerningarna å ångbåten Prins Carl” kunde det skaldas på följande sätt och sjungas till melodin: "Zandals kanon":
Eller i trycket ”En alldeles ny visa om det hemska Mälardramat” stod följande vers:
Den förste som Nordlund sköt var fartygets kapten Olof Rönngren. När Johan Filip högg ned fru Lovisa Karlsson tog han i så kraftigt att knivbladet gick av. När han flydde i en livbåt lämnade han fem döda och nio sårade efter sig ombord på fartyget. Nordlund greps någon dag senare och dömdes till döden. Han avrättades i Västerås den 10 december samma år av riksskarprättaren Gustaf Dalman.
Som redan nämnts var Alfred Ander den siste person som avrättades i Sverige och den ende som halshöggs med en giljotin. Den 5 januari 1910 rånade Ander Gerells växelkontor vid Malmtorgsgatan 2, inte långt från Gustav Adolfs torg, ett brott som han aldrig kom att erkänna. Under själva rånet misshandlade han kassörskan Viktoria Hellsten så illa att hon avled. Vid rånet kom Ander över 5 211 kr och 27 öre som senare kom att användas som bevis mot honom då en del av pengarna var nerblodade. Mordvapnet, ett besman, knöts också till Ander. En koffert som Ander lämnat kvar på hotell Temperance innehöll delar av rånbytet, blod och Anders fotografi samt personbevis. Den 14 maj 1910 dömdes Ander till döden för begånget mord och den 23 november 1910 klockan 08:00 på morgonen verkställdes domen genom Albert Gustaf Dahlman med hjälp av en giljotin.
Ett av 1900-talets massmedialt mycket uppmärksammat mordfall utspelade sig den 7 mars 1932 när politikern Hjalmar von Sydow och två kvinnliga anställda påträffades ihjälslagen i von Sydows lägenhet på Norr Mälarstrand 24. Kropparna hade upptäckts av en ung flicka, brorsdotter till von Sydows framlidna hustru, inneboende hos von Sydows. Hennes vittnesmål ledde polisen till att efterlysa von Sydows son, Fredrik von Sydow, samt dennes hustru Ingun, som skäligen misstänkta. Paret von Sydow begav sig till restaurang Gillet i Uppsala, dit man anlände vid 20-tiden på kvällen för att dinera. Polisen spårar dem och Restaurangpersonalen anmodades att diskret be Fredrik von Sydow att komma ut i hallen där besök väntade. Paret von Sydow reste sig och gick ut i tamburen där Ingun von Sydow satte sig i en länstol. Då hennes make böjde sig fram som för att kyssa henne sköt han henne i tinningen med en fickpistol. Direkt därefter sköt von Sydow sig själv i huvudet och avled så gott som omedelbart. Något självklart motiv till det inträffade har aldrig framkommit. Mordvapnet, ett järnrör finns numera utställt på Polismuseet.
1900-talet och 2000-talets början överskuggas även av två uppmärksammade politikermord: Mordet på Olof Palme (1986) och Mordet på Anna Lindh (2003) samt två terroristdåd med dödlig utgång: Ockupationen av Tysklands ambassad (1975) och Bombdåden i Stockholm (2010).
Mordet på statsministern Olof Palme är fortfarande (2017) inte löst, trots att utredningen kring det är en av världens mest omfattande. Utrikesministern Anna Linds mördare kunde gripas två veckor efter dådet. Gärningsmannen Mijailo Mijailović dömdes till livstids fängelse för mord med stöd av bland annat bilder från övervakningskameror och DNA-bevisning.
Ambassadockupationen i Stockholm 1975 inträffade på den västtyska ambassaden i Diplomatstaden då medlemmar ur den väpnade vänsterextremistiska organisationen Röda armé-fraktionen (RAF) besatte ambassadens byggnad och krävde att den västtyska regeringen skulle frige ett antal RAF-medlemmar som satt inspärrade i Västtyskland. För att understryka allvaret i sina krav sköts militärattachén Andreas von Mirbach och handelsattachén Heinz Hillegaart till döds. Vid en explosion dödades även två av ockupanterna. De överlevande ockupanterna dömdes alla i Västtyskland till två gånger livstidsstraff. De benådades så småningom och släpptes 1994-1996.
Bombdåden i Stockholm 2010 inträffade den 11 december 2010 då det skedde två explosioner på Olof Palmes gata respektive Bryggargatan. Explosionerna inträffade mitt i julhandeln och tusentals människor befann sig i närheten. Vid explosionen på Bryggargatan dödade attentatsmannen Taimour Abdulwahab sig själv och ingen annan kom till skada. I Sverige skapade dådet intern debatt, både kring det bristande regelverket för kemikalier som kan användas för tillverkning av sprängmedel och om det dåliga arbetet för att förebygga våldsam extremism.
Hammarbymordet kallas ett svenskt mordfall som inträffade den 1 december 1913 i Hammarby socken i nuvarande Upplands Väsby kommun, då apotekare J.E. Hallbergsson blev knivmördad i Hammarby apotek och hembiträdet Ebba svårt skadat. I mordutredningen var myndigheterna mycket nära att begå justitiemord. Två kringresande italienska gårdfarihandlarna/musikanterna Biagio Valente och Giuseppe Jaconelli blev anklagade för mordet, men friades tack vare ett skickligt arbete från försvararen, häradshövdingen Axel Carlson. I glädjen över den friande domen kastade sig Valentes mor runt domarens hals, varvid domaren lär ha sagt: "Kyss inte mig, kyss Carlson!" vilket lär ha myntat uttrycket "Kyss Karlsson".
Mordet på Sixten Flyborg ägde rum den 12 mars 1926 på en taxibil sprängdes i luften utanför Pipersgatan 14. Vid explosionen, som även kallas den ”Flyborgska smällen” omkom direktören Sixten Flyborg omedelbart, medan föraren överlevde. Förövarna var Flyborgs kompanjoner Alexander Krüger och Eric von Arbin som genom mordet ville komma åt Flyborgs livförsäkring och så rädda företaget som var i ekonomiska svårigheter.
Den 4 maj 1932 på valborgsmässoafton, hittades den 32-åriga prostituerade Lilly Lindeström brutalt mördad i sin etta på Sankt Eriksplan 11 i Atlasområdet i Vasastan. Mördaren hade städat lägenheten noggrant efter dådet. Polisen fann dock en nerfläckad såsslev som troligen varit full med blod. En av de poliser som utredde fallet har senare berättat för Aftonbladets kriminalreporter Börje Heed att det fanns misstankar att mördaren druckit offrets blod. Brottet blev aldrig uppklarat och blev känt som Atlasmordet respektive Vampyrmordet.
Det så kallade Gerdmordet var ett mycket omtalat mord i Stockholm 1939. Namnet härrör från den tioåriga Gerd Johansson som försvann i december 1939. Åtta dagar senare hittades hon våldtagen och strypt vid Lötsjön i Sundbyberg. Sex veckor efter mordet förhördes den 33-årige potatishandlaren och idrottsmannen Olle Möller. Den 7 mars 1941 dömdes Möller mot sitt nekande till tio års straffarbete för "försök till våldtäkt samt för misshandel varav döden följt". Kritiker av Gerddomen hävdade att flera vittnesmål var falska, med belöning som syfte och 1984 offentliggjorde ett av vittnena att han vittnat falskt.
Styckmordet i Bagarmossen, även kallat Koffertmordet ägde rum den 4 juni 1954, när en slaktare Lasse Andersson, skjutit diversearbetaren Per Gunnar Löthberg med ett salongsgevär i en lägenhet vid Lagavägen 3 i Bagarmossen. Anledningen var gräl om pengar som Löthberg skulle betala för ett munspel han köpt av mördaren. Den mördade styckades sedan professionellt och likdelarna uppdelades på två resväskor, en svart och en brun. Den svarta hade en adresslapp med gärningsmannens namn. Denne slapp dock fängelsestraff på grund av en psykisk sjukdom och hamnade på sluten psykiatriskt anstalt.
Kakelugnsmordet, även i media känt som Tandläkarmordet inträffade den 19 april 1962. I sin lägenhet på Drottninggatan 95D slog den bankanställde Wilhelm Rodius ihjäl tandläkaren och bankkunden Robert Aspelin, styckade liket och eldade upp det i sina tre kakelugnar. Anledningen var att dölja att Rodius förskingrat pengar från tandläkaren året innan för att finansiera renoveringen av en herrgård. Rodius dömdes till livstids straffarbete, vilket så småningom begränsades till fjorton år.
Seriemördaren John Ingvar Lövgren begick fyra mord och dömdes för tre av dem till sluten rättpsykiatrisk vård på Salberga. Han gick ofta under namnet Flickmördaren med anledning av sina sista mord på två småflickor, som han utförde 1962 respektive 1963 och som blev mycket uppmärksammade i media. Det första mordoffret var Agneta Nyholm, 26. Hon mördades natten till den 27 juni 1958 i sitt hem i Fruängen. Lövgren blev trots sitt erkännande och flera bevis aldrig åtalad för detta mord som preskriberades 1973. Romanen Mannen på balkongen (1967) av Sjöwall/Wahlöö är baserad på John Ingvar Lövgren och dennes gärningar.
Träskmorden var kvällspressens beteckning på tre mord begångna av Hans "Tuppen" Marmbo i Stockholm under oktober 1966 i slumkvarteret Träsket vid Brunnsgatan 26 på Norrmalm. Marmbo, som var inbrottstjuv och alkoholist, mördade först en av sina medbrottslingar efter ett misslyckat inbrott, sedan en sexköpare till den prostituerade sambon och till sist en väninna till den prostituerade kvinnan. Han sänkte liken på olika platser längs stadens kajer, inklusive Nybroviken. Ett av liken återfanns stående vid kajplats 24 i Nybroviken. Detta faktum gav sedermera upphov till uttrycket "Ståplats i Nybroviken". I juni 1967 dömdes Marmbo till livstids fängelse för morden.
Da Costa-fallet beskriver ett styckmord i Stockholm från 1984 och en rad rättegångar som pågått mellan 1984 och 2012 sedan delar av en styckad kropp efter den prostituerade Catrine da Costa hittats. Den 18 juli 1984 upptäcktes ett par plastsäckar med delar av Catrine da Costas styckade kropp på olika platser i Stockholm. En rättsläkare och en allmänläkare åtalades och dömdes i januari 1988 för att tillsammans ha mördat och styckat Catrine da Costa på rättsläkarstationen i Solna. Rättegången fick dock göras om och den 8 juli 1988 friades båda läkarna. I slutet av november 2009 krävde de båda läkarna svenska staten på 40 miljoner kronor i skadestånd eftersom de båda männen hävdar att de fått sina liv förstörda. Läkarnas käromål ogillades i domen den 18 februari 2010. Fallet fick mycket publicitet och beskrevs i flera böcker samt TV- och radioprogram.
Porrmorden var en serie mordfall som ägde rum mellan den 2 mars och den 20 december 1989. Då mördas fyra personer vars enda gemensamma nämnare tycks vara anknytning till porrindustrin. Samtliga mord utövades med en jaktkniv och två av dem inne i två porrvideobutiker på Birger Jarlsgatan respektive Lundagatan. Porrmorden är fortfarande (2019) ouppklarade och ingen misstänkt har hittills presenterats. Fallet är numera ett cold case (ouppklarat brott).
Från augusti 1991 till januari 1992 sköt John Ausonius (även kallad Lasermannen) sammanlagt elva personer vid olika attentat i Stockholm och Uppsala. En person dog och flera fick skador för livet. Attentaten föranledde Sveriges största polisjakt näst efter Palmemordet. Efter sex månader greps Ausonius på bar gärning mitt under ett bankrån. Den 1 december 1993 dömdes Ausonius av Stockholms tingsrätt till livstids fängelse för ett mord, nio mordförsök och nio grova rån.
Dödsskjutningen av polisassistenten Leif Widengren ägde rum den 17 februari 1992. Han sköts till döds med en AK 4 då han tillsammans med två kolleger skulle bevaka en värdetransport i Högdalen i Stockholm. Det är hittills (2012) det enda fall där en svensk polisman dödats i tjänsten som inte klarats upp. Fallet togs upp i TV-serien Cold Case Sverige i TV4 år 2005 samt i SVT år 2012, Veckans brott, del 5.
Stureplansmorden var ett våldsdåd som ägde rum den 4 december 1994 vid Stureplan på Östermalm. En ordningsvakt och tre gäster dödades vid nattklubben Sturecompagniet då Tommy Zethraeus, enligt den fällande domen, öppnade eld med en automatkarbin rakt in i entrén. Ytterligare ett 20-tal personer skadades av kulor och glassplitter. Anledningen var ett bråk med dörrvakten tidigare den kvällen. Zethraeus’ kumpan Guillermo Marquez Jara dömdes för medhjälp till grovt vållande till annans död.
Sturebymordet inträffade den 6 juni 2009 då en 15-årig flicka, Therese Johansson Rojo, kvävdes till döds i en skogsdunge nära Sockenplan i stadsdelen Enskedefältet på gränsen till Stureby. En 16-årig pojke och en jämnårig flicka greps och anhölls samma natt samt häktades den 9 juni misstänkta för mordet. Bakom mordet låg ett svartsjukedrama då Therese på en fest hade kysst den 16-åriga pojken och den jämnåriga flickan hade blivit svartsjuk och den 19 augusti 2009 fälldes båda i Södertörns tingsrätt för anstiftan till mord på Therese Johansson Rojo. Båda dömdes till ett år och åtta månaders sluten ungdomsvård. Hovrätten fastställde domen den 5 februari 2010.
Ericsson, Niklas (2006). Mord i Stockholm. Lund: Historiska Media. ISBN 91-85377-10-4 
Ericson Wolke, Lars (2006). Stockholms blodbad. Stockholm: Prisma. ISBN 9151843803 
Garnert, Jan (1998). Stockholmsnatt. Stockholms stadsmuseum. ISBN 91-85239-09-7 
Hasselblad, Björn; Lindström, Frans (1979). Stockholmskvarter: vad kvartersnamnen berättar. Stockholm: AWE/Geber. Libris 7219146. ISBN 91-20-06252-4 
Lundevall, Peter (2006). Stockholm, den planerade staden. Carlssons bokförlag. ISBN 91-7203-788-1 
Masoliver, Michael (2012). Stockholm gata för gata: en guide till brotten, böckerna, filmerna, musiken, personerna. Bromma: Ordalaget bokförlag. ISBN 978-91-7469-026-2 
O'Regan, Christopher (2004). Gustaf III:s Stockholm. Stockholm: Bokförlaget Forum. ISBN 91-37-12597-4 
 Stockholms blodbestänkta jord. Stockholm: Bokförlaget Redivia. 1972 (originalupplagan från 1874). ISBN 91-7120-029-0

”Hjärtdjur” kan även syfta på djur med hjärta.Hjärtdjur (tyska: Herztier) är en roman av Herta Müller som ursprungligen publicerades på tyska år 1994 av Rowohlt Verlag samt i svensk översättning av Karin Löfdahl 1996. Romanen, som är ett av Müllers mest kända verk, handlar om fyra personer som bor och lever i det kommunistiska Rumäniens totalitära polisstatssamhälle fram till att de flyr till Tyskland. Romanen utspelar sig under 1970- och 80-talen. Berättaren är en oidentifierad ung kvinna som tillhör Rumäniens tyska minoritet, mycket likt författaren själv. Müller har sagt att romanen skrevs "till minne av mina rumänska vänner som mördades under Ceaușescus styre."Romanen beskriver, liksom är fallet i många av Müllers verk, ställningen för dissidenterna i den tyska minoriteten i Rumänien, en grupp som drabbades av dubbelt förtryck under Ceaușescu. Den lantliga tyskspråkiga gemenskapen försöker bevara sin kultur genom att nogsamt upprätthålla sina traditionella normer. När huvudpersonerna väl flytt den kontrollerande miljön genom att uppta universitetsstudier i staden drabbas de, på grund av sin ställning som  politiska dissidenter, av det förtryck som den totalitära regimen utövar. De som lyckas fly landet till Tyskland känner sig istället kulturellt utstötta, de behandlas inte som tyskar utan snarare som östeuropéer. Romanen vittnar om den rumänska regimens övergrepp och det påföljande traumat. Normala relationer mellan människor blir omöjliga genom bristen på yttrandefrihet, de ständigt närvarande hotet om våld, fängelse och avrättning samt misstanken att även den närmsta vän kan vara en förrädare. Romanen är skriven i en parataktisk stil med många tillbakablickar och tidsbyten, med ett språk som ger en inblick i traumat och förtrycket.
I sin tyska originalutgåva, samt den nederländska översättningen, fick romanen enbart ljummen uppmärksamhet, men uppmärksammades av den internationella publiken när den översattes till engelska av Michael Hoffmann 1996. Översättningen vann International IMPAC Dublin Literary Award 1998 - det största pris gett till ett enskilt fiktivt verk publicerat på engelska. Romanen hamnade på bästsäljarlistan på Amazon.com när Müller tillkännagivits 2009 års nobelpris i litteratur.
Den första person som berättaren introducerar i romanen är en ung kvinna vid namn Lola. Lola delar rum med fem andra flickor - däribland berättaren - i en studentkorridor. Lola samlar sina erfarenheter i en dagbok, där hon bland annat återberättar sina försök att fly från skolans och samhällets totalitära värld genom nattliga bussturer och brutala sexakter med män som återvänder från fabriksarbetet på natten. Hon har även en affär med idrottsläraren och går snart med i kommunistpartiet. Den första delen av romanen slutar när Lola hittas hängd i garderoben. Hon har lämnat sin dagbok i berättarens väska.
Då Lola antas ha begått självmord och därigenom förrått sitt land och sitt parti blir Lola offentligt fördömd i en skolceremoni. Kort därefter delar berättaren Lolas dagbok med tre manliga vänner: Edgar, Georg och Kurt. Lolas liv blir för dem en flykt, då de också går på högskola och hänger sig åt samhällsfientliga aktiviteter: läser tyska böcker, sjunger förbjudna sånger, skriver kodade brev samt fotograferar fångbussar. Alla fyra kommer från tysktalande bakgrund, och alla får de brev från sina mödrar som klagar på sjukdomar och hur deras barns aktiviteter orsakar dem problem. De har också alla fäder som var med i SS under andra världskriget. De gömmer dagboken och andra dokument, däribland fotografier och böcker, i en brunn vid en övergiven sommarbostad i staden. Det framkommer snart att en officer i Securitate, kapten Pjele, intresserar sig för de fyra och börjar utsätta dem för regelbundna förhör. Deras egendomar genomsöks, brev öppnas och de hotas av kaptenen och hans hund - som också han heter Pjele.
Efter att de fyra tagit examen går de skilda vägar, men upprätthåller kontakten genom brev och regelbundna besök. Securitate läser dock deras brev. De tar lågbetalda jobb - Kurt på ett slakteri och berättaren som översättare av tyska manualer på en fabrik. En ny femte medlem, Tereza, blir nära vän med berättaren, tills det framkommer att hon har arbetat åt Pjele.
De fem personernas liv blir allt mer miserabelt, och trots att de börjar följa regimens krav förlorar de sina jobb av politiska anledningar. De överväger att fly. Georg är den första som lyckas lämna landet. Bara efter några veckor i Tyskland påträffas han död nedanför ett fönster på ett hotell i Frankfurt. Fallet kan tolkas som ett självmord. Berättaren och Edgar flyr även de till Tyskland, men fortsätter få dödshot. Kurt stannar i Rumänien, nu utan arbete, och hittas senare hängd. Romanen slutar med samma text som den började: "Om vi tiger är vi opålitliga, sade Edgar, om vi talar är vi löjliga."
Berättaren, Edgar, Georg och Kurt kommer alla från liknande bakgrunder: de tillhör den tyska minoriteten i Rumänien, och studerar vid samma universitet. De utsätts för förföljelse och är motståndare till regimen. Romanfigurerna, och i synnerhet Edgar, Georg och Kurt, är medvetet beskrivna på ett ganska odetaljerat vis: "karaktärisering är inte vad som eftersträvas. Müller är i första hand en poet", och den poetiska ådran förklarar bristen på organiserade kapitel och övergångar som kopplar ihop texten. Av de sex huvudpersonerna som utsätts för regimens förtryck överlever endast berättaren och Edgar medan Lola och Kurt hittas hängda, Georg begår självmord efter sin flykt till Tyskland, och Tereza - berättarens vän som förråder henne och anger henne till Securitate - dör av cancer.
Romanen är delvis självbiografisk. I likhet med berättaren kommer Müller från Rumäniens tyskspråkiga minoritet - banatschwaberna - med en tidigare SS-soldat till far. Müller utbildade sig till lärare men blev avskedad när hon vägrade samarbeta med Securitate, vilket föranledde hennes flykt till Tyskland 1987. I en intervju från 1998 nämner hon att i några av romanfigurerna återfinns verkliga personer: "så var redan fallet i min förra bok [Hjärtdjur]. Eftersom min bästa flickkompis dog ung, och eftersom hon hade förrått mig, och eftersom jag var tvungen att förakta henne och inte kunde sluta älska henne." I en tidigare intervju med den danska tidningen Politiken förklarade hon ytterligare romanfiguren Tereza och likheterna med hennes verkliga vän: "Jag hade en nära vän i Rumänien, som kom och besökte mig i Tyskland, när jag till slut hade flytt landet. Hon arbetade för Securitate, visade det sig senare. Hon lämnade sitt pass öppet, och jag råkade se det en morgon, när hon var ute. Ingen vanlig person hade pass med visa till Grekland, till Italien och Spanien. Hon erkände allt, och kort därefter var jag naturligtvis tvungen att kasta ut henne. Detta hände samtidigt som jag fick dödshot likt så många andra som flytt från Rumänien, och jag höll mig långt borta från rumäner som jag inte kände eller inte kunde lita på. Men hon var min vän.Romanen uppfyller delvis kriterierna för en allegori: exempel på detta är de gröna plommonen. I boken varnar mödrar sina barn att inte äta gröna, omogna plommon eftersom de är giftiga. Samtidigt skildrar romanen hur poliskonstaplar regelbundet vräker i sig av frukten. "Konstaplarnas brist på måtta i ätandet av frukten är en parallell till det hänsynslösa förföljandet av människorasen" under Ceaușescu. De gröna plommonen är även en liknelse till barndomen, eller regression till barndomen. "Berättaren tittar på de rumänska polisvakterna på stadens gator i takt med att de girigt pallar gröna plommon ... De blev återigen barn, och stal plommon från byträden. Müllers bild av en polisstat vaktad av plommontjuvar känns som en sorts fabel om frosseriets, galenskapens och brutalitetens förenade djävulskap."
Kritiker har kallat Müllers skrivande politiskt: "en sorts manifestmotstånd mot totalitära maktanspråk." De har även kommenterat och analyserat på hennes "komplexa och tvetydiga bildspråk." Enligt Larry Wolff som recenserade boken i The New York Times är språkets poetiska kvalitéer kopplade till författarens mål: "författaren försöker skapa en form av poesi ur den spirituella och materiella fulheten i det kommunistrumänska livet." I allmänhet har kritikerkåren uppskattat romanens språk - däribland Nicholas Lezard i The Guardian:
Prosan är, trots sin enkelhet på den enskilda meningsnivån (och vi kan anta att Hofmanns översättning är väldigt trogen originalet) växlande och oklar, till den grad att vi då och då blir osäkra på vad som exakt händer - vilket är en avsiktlig flykt från kausaliteten, och ganska förståeligt i ett land där alla (till och med hästarna) har blivit galna av rädsla.
Även om romanens språk, och Müllers språk i allmänhet, hyllas för sin precision - Peter Englund, Svenska akademiens ständige sekreterare, anmärkte på hennes "extrema noggrannhet med ord" - är det många saker som förblir osagda. En kritiker i The Australian konstaterade att berättaren aldrig namnges, att orden "totalitär" och "frihet" aldrig förekommer, och att Ceaușescu, oftast enbart refererad till som "diktatorn", bara namnges två gånger - först när en romanfigur, en judisk överlevare från andra världskriget, anmärker på hur hälsningen "ciao" också är första stavelsen i diktatorns namn, och andra gången när en jämförelse görs mellan Ceaușescu, Hitler och Stalin.
Psykiska trauman orsakade av rädslor är ett tema som är genomgående i hela romanen: "rädsla, isolering och övergivenhet karaktäriserar både berättaren och hennes tre vänner... Müller beskriver hur rädslan får sitt eget liv: den blir självständig från den utsattes vilja." En kritiker menar att Hjärtdjur skrevs som ett svar till livets trauman under Ceaușescus diktatur, när Rumäniens invånare levde i konstant skräck för säkerhetspolisen eller Securitate. Müller har i en intervju sagt att den rädsla som beskrivs i romanen också är självbiografisk.Beverley Driver Eddy menade att romanen framställer både traumat och bevisen för dess existens. Berättaren ger sin egen vittnesbörd, och sätter den i förhållande till vittnesbörden av hennes vänners lidande. Lola, vännen som - förmodligen - begick självmord i romanens början, fick sin vittnesbörd bevarad i sin dagbok, där hon skrev om sin djuriska sexualitet med män utan namn, samt hennes kamp med skulden över att ha gått med i kommunistpartiet i ett försök att förbättra sig själv. Att bevara dagboken, samt att dela med sig av den till sina tre vänner, blir för berättaren väsentligt, särskilt sedan Lolas minne utraderades av partietablissemanget bara några få dagar efter hennes död. Detta blir ännu mer invecklat då Lolas vittnesbörd vävs in i berättarens egen - en "vittnesbörd inuti en vittnesbörd." I en intervju publicerad 1998 förklarade Müller själv att "det var viktigt att visa att barndomserfarenheterna har internaliserats i berättaren, och att det skrämda barnet som vägrar följa strömmen och dess trauman fortfarande finns kvar i den vuxne dissidentens trauman." I en metafor tidit i romanen, där berättarens fader rensar ogräs, blir parallellen mellan fadern och diktatorn tydlig: "båda "gräver kyrkogårdar" utan rädsla för vedergällning." Ett symptom för de trauman som det skapar i offren är känslan av att vara avkopplad, oförmågan att lita på vänner och den belastning som det innebär, samt hur det skadar ens förmåga att ha normala relationer med andra människor för resten av offrets liv. Müllers roman porträtterar denna avkoppling och de pågående trauman som överlevarna ständigt bär med sig även efter diktaturens fall.Andra kritiker har fokuserat på andra effekter av trauma som beskrivs i romanen, och allmänt i Müllers verk. Lyn Marven menar att Müllers poesi och stil, som karaktäriseras av paratax och syntaktiska och narrativa hopp, visar på en av traumans effekter. "Trauma stör minnesstrukturen....Trauma kan inte bli en del av berättarens minne utan existerar bara som en lycka eller tom fläck. Därför kan det inte artikuleras utan återges genom förvånansvärt bokstavliga tillbakahopp, hallucinationer eller drömmar. Hon pekar även på en annan effekt: "en förvriden kroppsbild" som ofta ger upphov till "radikal metonymi" - det vill säga, en fragmentering - blir väldigt tydlig i en scen där Pjele under ett förhör listar berättarens kläder och ägodelar, vilket berättaren svarar på genom att lista sina egna kroppsdelar:
Marven konstaterar att Müllers collage, som Marven menar är "centrala för Müllers œuvre", visar på samma fragmentering, och menar vidare att hennes "allt mer läsvärda" prosa (vilket Grazziella Predoui håller med om, som kommenterar att Müllers prosa utvecklas från paratax till allt mer komplicerad syntax) som länkas samman med nya collage som rör sig mot berättandet kan tyda på att det finns "en möjlighet att komma över trauman."
Situationen för Rumäniens banatschwaber, det vill säga Rumäniens tyskspråkiga minoritet, är ett av Müllers ständigt återkommande teman, och så även i Hjärtdjur. Temat utforskas grundligt i en artikel av Valentine Glajar från 1997: "Banat-Swabian, Romanian and German: Conflicting Identities in Herta Müllers Herztier." Den banatschwabiska gemenskapen, som berättaren tillhör, beskrivs av Müller som extremt etnocentrisk: de ville inte emigrera till Tyskland, och kontrollerade sina barn på ett närmast totalitärt sätt för att få dem att stanna kvar i gemenskapen. Müller behandlade det temat även i sitt första verk, Niederungen, översatt till  Nadir på engelska och ej översatt till svenska: den tyska gemenskapen försöker där desperat behålla sitt språk och traditioner som ett sätt att förneka den rumänska diktatur de lyder under. En kritiker kallade greppet en "mekaniskt följd tradition."Glajar tolkade det som berättarens moders värld. Hon skriver i brev till sin dotter om sina sjukdomar, och hoppas därigenom få sin dotter att känna känslomässiga band till sin hemby. Berättarens fader var med i SS (vilket även Müllers fader och farbror var) - ett problematiskt exempel på tyskhet. Romanen berättar om en spänning i Rumänien mellan den banatschwabiska gemenskapens kulturellt totalitära atmosfär och Timișoaras politiskt totalitära värld, den stad där huvudpersonerna går i skolan - mellan tyskar och rumäner. Huvudpersonerna märker dock när de flyttar till Tyskland att även om de var tyskar i Rumänien är de rumäner i Tyskland. De genomlider både sociala och språkliga svårigheter, vilket får George att begå självmord bara några få veckor efter att han kommit fram till Frankfurt.
Romanen blev snabbt av intresse för akademiska studier, och forskare har diskuterat den utifrån åtminstone tre olika kategorier: språk och stil - ofta i relation till den totalitära statens politik, traumastudier - på grund av den psykiska press som romanens huvudpersoner upplever, då de växer upp i en totalitär regim, samt etnografiska och litterära studier av den tyska minoriteten i Rumänien. Valentine Glajar vid Texas State University publicerade 1997 en artikel om just de litterära studierna. Hjärtdjur är dessutom en av de fyra romaner som behandlas i hennes monograf om tyskspråkig litteratur från Östeuropa från 2004: The German Legacy.
I tysk press fick romanen ett blygsamt men positivt mottagande. Rolf Michaelis recenserade romanen i Die Zeit i oktober 1994, där han analyserade rädsla och hur den fungerar. Han hyllade boken som en "poetisk epik" och jämförde övergångar och struktur med Homeros. Han skrev att "Herta Müller inte bara använder sig av det tyska språket - hon gör det till sitt eget, på ett ojämförbart vis. Hon uppfinner sitt eget språk. En till positiv recension, men av den nederländska översättningen, kom i den nationella dagstidningen Trouw 1996. Den engelska översättningen mottog även den positiv respons. I en recension i The San Diego Union-Tribune stod det att "denna hjärtskärande saga är bitter och mörk, men ändå vacker." Larry Wolff beskrev, i sin recension i The New York Times, boken som "en roman med grafiskt observerade detaljer där författaren försöker skapa någon sorts poesi ut ur det kommunistrumänska livets spirituella och materiella fulhet."Radio Free Europe rapporterade att romanen är en av den iranska demokratiaktivisten Mohammad-Ali Abtahis favoritromaner - han läser den i den persiska översättningen av Gholamhossein Mirza-Saleh, kort efter att ha släppts ut från fängelse 2009.
18 maj 1998 tillkännagavs det att romanen, och dess engelska översättning, hade belönats med International IMPAC Dublin Literary Award. Müller belönades med £75 000 och översättaren Michael Hofmann £25 000. I kommentarerna lyfte juryn fram romanens teman (politik, språk och allegori):
Priset fick boken att uppmärksammas, framförallt i USA, och vid årets slut publicerades den som pocket i landet av Hydra Books/Northwestern University Press.
2009 vann Müller Nobelpriset i litteratur, och under tillkännagivningsceremonin refererade Svenska Akademiens Anders Olsson till romanen som en "mästerlig redogörelse av en grupp ungdomars flykt från terrorväldet." Direkt efter tillkännagivningen gick försäljningssiffrorna för Hjärtdjur och Müllers andra romaner kraftigt uppåt: "På torsdagsmorgonen när priset tillkännagavs var Hjärtdjur, på alla sätt Müllers bästa bok, nummer 56 359 på Amazon.com. När butiken stängde för dagen var den nummer sju."
Hjärtdjur var Müllers andra bok som publicerades efter att hon lämnat Rumänien: Redan då var räven jägare (1992) var den första. Hjärtdjur släpptes på tyska 1994, två år senare i engelsk översättning av Michael Hoffmann och i svensk av Karin Löfdahl. 1996 släpptes den även på nederländska, och 1998 på franska.
Den här artikeln är helt eller delvis baserad på material från engelskspråkiga Wikipedia
Müller, Herta; Löfdahl, Karin (övers) (2009). Hjärtdjur. Bonnier Pocket. ISBN 978-91-7429-092-9
”Hjärtdjur - Herta Müller”. Adlibris. Arkiverad från originalet den 19 december 2009. https://web.archive.org/web/20091219182802/http://www.adlibris.com/se/product.aspx?isbn=9146220704. Läst 20 juni 2013.
Homosexuella i Nazityskland förföljdes och tusentals sattes i koncentrationsläger. Under Weimarrepubliken (1919–1933) hade homosexuella levt relativt öppet, men när nazisterna tog makten 1933 förbjöds homosexuellas intresseorganisationer. Barer och restauranger som var mötesplatser för homosexuella stängdes, manliga homosexuella fängslades och många sändes till koncentrationsläger. De lesbiska bedömdes inte vara ett lika stort hot mot Tredje riket men de ansågs opatriotiska som inte gifte sig och födde barn. Ett fåtal homosexuella kvinnor sattes därför i läger som ”asociala”. 
Över 100 000 homosexuella män registrerades, drygt 50 000 av dem dömdes till fängelse och mellan 5 000 och 15 000 av dessa sändes efter avtjänat straff till SS:s koncentrationsläger. I koncentrationslägren var de homosexuella den mest skyddslösa gruppen, de utsattes för bestialisk behandling av SS och trakasserades dessutom av övriga fångar. Dödligheten bland homosexuella i koncentrationsläger är inte känd, men professorn i sociologi, Rüdiger Lautmann, menar att den var så hög som 60 procent.
I början av 1900-talet hade de flesta europeiska länder lagar som kriminaliserade manlig homosexualitet; undantag var Frankrike, Italien, Spanien och Portugal (där Napoleons strafflag haft stort inflytande) och den unga Sovjetstaten. Lagar om kvinnlig homosexualitet fanns endast i Österrike, Sverige, Finland och några kantoner i Schweiz. När Italien och Portugal blev fascistiska stater på 1920-talet infördes lagar mot ”onaturlig otukt” mellan män. I Francos Spanien utvidgades lagen om lösdrivare till att omfatta homosexuella män. Det stalinistiska Sovjet införde 1934 en lag gällande manlig homosexualitet och detsamma gjorde Vichyregimen i Frankrike 1940–1944. I två länder avkriminaliserades homosexuella handlingar mellan vuxna: i Danmark 1930 (gällande från 1 januari 1933)  och i Sverige 1944. I Tyskland fanns sedan 1871 en lagparagraf, § 175, som belade ”onaturlig otukt” mellan män med fängelsestraff. När nazisterna kom till makten utvidgade och förstärkte de paragraf 175.Före nazisternas maktövertagande, under Weimarrepubliken, kunde de homosexuella i Tyskland leva relativt öppet. I stora städer som Berlin och Hamburg där det konformistiska trycket inte var så starkt fanns många mötesplatser för homosexuella. I Berlin (som 1930 hade 4,3 miljoner invånare) fanns det 1932 cirka 300 klubbar och barer som framför allt besöktes av homosexuella. Den homosexuella rörelsen i Tyskland var under denna tid den aktivaste i världen. Den sexualliberale läkaren Magnus Hirschfeld drev Institut für Sexualwissenschaft (Institutet för sexualforskning) och den radikala människorättsorganisationen Der Bund für Menschenrecht (Förbundet för Människorätt) var aktiv. De arbetade för avskaffandet av lagen mot homosexualitet, §175, och drev opinionsbildande verksamhet kring temat "rätten till sig själv". Tidningar med namn som Das Freundschaftsblatt (Vänskapsbladet), Frauenliebe (Kvinnokärlek) och Die Freundin (Väninnan) distribuerades. 
Under Weimarrepublikens sista år agerade de konservativa alltmer emot de homosexuella, bland annat tvingades tidskriften Die Freundin upphöra med sin utgivning under en period 1928. I aggressiva pronazistiska tidningar kopplades kvinnorättsrörelsen till de lesbiska, och homosexualitet kopplades inte sällan till judarna.Den konservativa motreaktionen övergick till ett statlig förtryck efter  nazisternas maktövertagande i januari 1933. I den rasistiska och nationalistiska tyska folkstat som nazisterna hade för avsikt att skapa var homosexualitet bannlyst. Nazisterna förde en aggressiv propaganda och polisterror gentemot homosexuella, de utvidgade §175, införde ytterligare ett antal reglementen rörande manlig homosexualitet och internerade homosexuella män i koncentrationsläger. Historikern Günter Grau har delat in nazistregimens agerande mot de homosexuella i tre perioder:
1933-1935. Perioden utmärktes av polisterror och stängning av klubbar och organisationer. Redan i maj 1933 genomfördes en "reningsaktion", plundring och vandalisering, på Sexualforskningsinstitutet som följdes av ett bokbål av institutets böcker och arkiv, och människorättsorganisationen Förbundet för Människorätt förbjöds vid samma tid att bedriva sina aktiviteter. Enskilda homosexuella män blev föremål för förföljelse och övergrepp av Gestapo och barer och mötesplatser utsattes för razzior och stängdes. Propagandan mot homosexuella intensifierades, framför allt 1934 efter den så kallade Röhmkuppen (Röhm-Putsch). Under kuppen mördades den homosexuelle Ernst Röhm och SA:s ledning av SS på order av Hitler. År 1935 omformulerade och utvidgade nazisterna strafflagens § 175. (se Paragraf 175 nedan)
1935-1939. Under perioden från instiftande av den nya § 175 fram till krigsutbrottet trappade polisen upp arresteringarna; antalet gripna och fängslade homosexuella män ökade markant. I oktober 1936 inrättades Rikscentralen för bekämpning av homosexualitet och abort (Reichszentrale zur Bekämpfung der Homosexualität und der Abtreibung) inom vilken Gestapo registrerade homosexuella och personer som utförde aborter. Nazistregimen drev också vid denna tid en aggressiv kampanj mot katolska ordensbröder kallad Klosterprozesse (svenska Klosterprocessen) som understöddes av en hätsk och förljugen antihomosexuell propaganda.1939-1945. Under krigsåren ökade den fysiska terrorn. Deportationer av homosexuella till koncentrationsläger blev juridiskt formaliserade, dödsstraff infördes för ”allvarliga fall”, likaså infördes tvångskastrering. I november 1941 utfärdades ett dekret av Hitler kallat Erlass des Führers zur Reinhaltung von SS und Polizei (Führerns dekret om rensning inom SS och polisen) som fastställde dödsstraff för medlemmar av polisen och SS som utfört homosexuella handlingar. Himmler beordrade alla utbildningsenheter, SS och polisen att som förkämpar utrota homosexualiteten hos det tyska folket.
Onaturlig otukt, mellan personer av manligt kön eller mellan människa och djur, ska straffas med fängelse; ett straff som innebär förlorandet av medborgerliga rättigheter kan också tilldömas.År 1935 ändrade den nazistiska regimen skrivningen, och lade till §175a och §175b. Ändringen innebar att en homosexuell man kunde få upp till tio års fängelse och att det inte längre bara är samlagsliknande handlingar, "onaturlig otukt", utan all slags "otukt" mellan män som kan straffas. Vad "otukt" innebar var odefinierat, det kunde betyda en kyss, en kram, en antydan. Med tillägget 175a infördes straff för en homosexuell man som missbrukat sin ställning eller förfört en ung man under 21 år och för manlig prostitution.
1. En man som bedriver otukt med en annan man eller låter sig brukas av honom till otukt, bestraffas med fängelse.
2. Om en av de medverkande vid tillfället ännu inte fyllt 21 år, kan rätten i särskilt lindriga fall bortse från straff.§175a Med tukthus upp till tio år, vid förmildrande omständigheter med fängelse inte under tre månader, straffas:
1. En man som tvingar en annan man, med våld eller genom hot om omedelbar fara för liv och lem, att bedriva otukt med honom eller låta sig brukas av honom för otukt;
2. En man som under missbruk av ett genom tjänste-, arbets- eller underordningsförhållande uppstått beroende bestämmer att en annan man skall bedriva otukt med honom eller låta sig brukas av honom för otukt;
3. En man över 21 år som förför en man under 21 år till att bedriva otukt med honom eller låta sig brukas av honom för otukt;
4. En man som yrkesmässigt bedriver otukt med män, eller låter sig missbrukas till otukt eller bjuder ut sig till detsamma.
Onaturlig otukt mellan människa och djur ska straffas med fängelse; ett straff som innebär förlorandet av medborgerliga rättigheter kan också tilldömas.
I nazisternas våldsförhärligande ideologi och romantiserade manskult sågs endast manlig homosexualitet som farlig och fördärvlig. Kvinnor och deras eventuella homosexualitet var dem likgiltig. En homosexuell man däremot var en skam för den ariske mannen som med SS som utvald förtrupp skulle förverkliga ett stortyskt rike. Homosexualitet ansågs förödande för den tyska maskulina karaktären och i förlängningen för hela folket. De homosexuella bedömdes som veka, svaga, fega, opålitliga och entartete; degenererade. De förförde och vilseledde unga tyska män; där fanns oroande misstankar om förekomsten av homosexuella relationer inom polisen, SS och Hitlerjugend. Homosexuella grupperingar och deras "frimureri" sågs också som en fara.Reichsführer-SS Heinrich Himmler talade dock inte om att utrota homosexuella individer utan om att utrota homosexualiteten; han såg den homosexuelle som bärare av homosexualitet, den kunde alltså avlägsnas från individen. En man som tog avstånd från sitt homosexuella liv kunde frias i domstol. För dem som dömdes tänkte sig Himmler ”omskolning” med bland annat hårt arbete och besök på lägerbordell. Hans ”omskolning” innebar i realiteten brutala trakasserier och dödlig misshandel.Homosexuella män förföljdes, sattes i fängelse och internerades i koncentrationsläger. Flera utsattes för medicinska experiment, många steriliserades. Andra begick självmord. Ett okänt antal mördades av SS.
I koncentrationslägren utgjorde de homosexuella en egen kategori vid sidan av fångkategorier som ”Politiska”, ”Bibelforskare”, ”Yrkesförbrytare” och ”Judar”. De homosexuella var den mest skyddslösa gruppen i lägren. De var en heterogen och splittrad grupp. De hade inte den sammanhållning eller det skyddande nätverk som fanns bland de politiska fångarna, de religiösa eller hos judarna och romerna. Utan skyddsnät utsattes homosexuella för grov misshandel av lägerpersonalen och beordrades ofta av SS till ett straffkompani med extra hårt arbete, brutal prygel och avrättningar. De trakasserades också av de andra fångarna. ”Fångarna själva frös endast ut dem som SS hade märkt med den rosa triangeln” skriver historikern Eugen Kogon. (I lägren bar de homosexuella männen en rosa triangel; se artikeln Märken för fångar i nazistiska koncentrationsläger.)
Antalet homosexuella män som blev offer för nazismen är mycket svårt att beräkna på grund av bristande dokumentation. Detta har medfört att forskare i ämnet är oense om vilka siffror som är korrekta. Det anses dock vara belagt att omkring 100 000 registrerades mellan 1937 och 1939, att mellan 50 000 och 63 000 fängslades för sin homosexualitet och att omkring 10 000 sattes i koncentrationsläger.  Räknar man med de mer okända så kallade ”träsklägren”, straffarbetsläger som var underställda justitiemyndigheterna och inte SS, kan siffran för homosexuella i koncentrations- och arbetsläger vara så hög som 100 000. Osäkerheten kring denna siffra är dock stor. Hur många homosexuella som dog i dessa läger är omöjligt att fastställa. Vad gäller de homosexuella fångarna i koncentrationslägren menar forskaren Rüdiger Lautman att 60% av dem dog; en siffra avsevärt högre än den för politiska fångar, 41%, och Jehovas vittnen, 35%.
En tysk "arisk" kvinna kunde, om hon fött fyra barn eller fler, få orden Das Ehrenkreuz der Deutschen Mutter (Den tyska Moderns hederskors). Orden fanns i tre grader: brons (fyra-fem barn), silver (sex-sju barn) och guld (åtta eller fler barn).Kvinnan i Nazityskland skulle föda ariska barn, ta hand om hemmet och stödja sin man. Efter nazisternas maktövertagande 1933 tvingades kvinnorna bort från socialt ansedda karriärer, inflytelserika offentliga arbeten och ledande positioner som de uppnått under 1920-talet. Nu skulle kvinnan vara Moder. En kvinna som avstod från att skaffa barn kunde till och med omnämnas som ”desertör”. För de lesbiska var detta en svår situation. De skulle utstå trakasserier för att de inte var gifta och bidrog till tillväxten av den tyska befolkningen och dessutom försörja sig på lågavlönade arbeten. En lesbisk kvinna kunde också förlora sitt arbete om hon blev angiven. Många lesbiska och homosexuella män gifte sig med varandra för att kunna leva mer skyddat.Lesbiska sågs i den nazistiska "mansstaten" som ett mindre socialt och politiskt hot än de homosexuella männen. Vissa nazistsympatisörer menade dock att lesbiska också skulle ställas under §175 och att de utgjorde en fara då de kunde förleda "normala" kvinnor, medan andra menade att "en förledd kvinna inte är permanent avskild från normalt sexuell umgänge, utan bibehåller sin användbarhet i befolkningspolitiken."Kvinnors homosexualitet var alltså inte kriminaliserad i Nazityskland men lesbiska kunde ändå arresteras om de på grund av sitt leverne ansågs vara en risk för den ariska rasen och nationen. Socialt utsatta kvinnor, prostituerade och politiskt oppositionella sändes till koncentrationsläger, bland dem fanns lesbiska. Det är omöjligt att bedöma hur många lesbiska som satt i läger och i vilken fångkategori, då det inte finns några tillförlitliga dokument; lesbiska räknades oftast till kategorin "asociala", men i några kända fall räknades de som ”politiska”.
Historikern Claudia Schoppmann återger i sin bok om lesbiska i Nazityskland en intervju med den homosexuelle tidigare lägerfången Erik H som 1943 träffade lesbiska Elsie i koncentrationslägret Flossenbürg. 
Erik hade många år tidigare arresterats som homosexuell och sedan dess levt i olika fängelser och läger. I Flossenbürg beordrades han att besöka lägerbordellen, som ”omskolning”. På bordellen träffar han Elsie, en lesbisk servitris från Potsdam som där levt tillsammans med sin flickvän. Även Elsie hade arresterats på grund av sin homosexualitet och internerades som ”asocial” i koncentrationslägret Ravensbrück. Därifrån fördes hon till Flossenbürg och tvingades ”arbeta” på lägerbordellen. "Hon var den enda person jag blev vän med under dessa tio år", berättar Erik H, och tillägger att han inte vet vad som sedan hände henne.Om kvinnorna på lägerbordellerna skriver Heinz Heger:"Totalt utslitna av de nära 2 000 kärleksakter som de hade måst utstå under sex månader, transporterades de bort för att likvideras i förintelselägret i Auschwitz."
Efter kriget betalade den västtyska staten ut skadestånd till koncentrationslägeroffren och deras efterlevande, men hit räknades inte romer och inte heller homosexuella. Till skillnad från romer kunde homosexuella inte vända sig till myndigheterna för att begära hjälp, då homosexualitet fortfarande var kriminaliserat efter kriget.
Paragraf 175 i tyska brottsbalken fortsatte att gälla. 1957 avkriminaliserades homosexuella handlingar mellan män över 21 år i Östtyskland. Samma år, mer än tio år efter krigsslutet, beslutade den västtyska federala domstolen att den av nazisterna formulerade §175 inte stred mot den västtyska konstitutionen. Domstolen menade att homosexuella handlingar ”obestridligen sårar det tyska folkets moraliska känslor”. Inte förrän 1969 ändrades §175 så att homosexuella relationer mellan samtyckande vuxna män avkriminaliserades.Men den västtyska regeringen höll fast vid sin ståndpunkt i skadeståndsfrågan. 1979 meddelar de: ”Enligt §1 i förbundslagen om skadestånd gäller, att den är offer för nationalsocialistisk förföljelse, som på grund av ras, tro eller världsåskådning förföljts av nationalsocialistiska våldsåtgärder. Detta är inte fallet med personer som satts i koncentrationsläger på grund av homosexualitet.” Först 1988 skapades en fond för alla de offer som tidigare inte kompenserats. Endast sju homosexuella före detta lägerfångar har sökt och fått skadestånd.
Aimee und Jaguar, av Max Färberböck, 1999. Tysk film baserad på en bok av Erica Fischer om en sann historia kring en judinnas och en ”arisk” hemmafrus kärlek i Berlin 1943.
Un amour à taire (En kärlek i tystnad), av Christian Faure, 2005. Fransk TV-film om ett homosexuellt par i det av nazisterna ockuperade Frankrike.
Cabaret, Bob Fosses film från 1972 baserad på Christopher Isherwoods bok om 1930-talets Berlin, Farväl till Berlin.
The Pink Swastika, en kontroversiell bok om att flera av Nazitysklands politiska och militära ledare var homosexuella
Fredrik Silverstolpe: Homosexualitet i Tredje riket, B. Östlings bokförlag, Symposion, 2000. ISBN 91-7139-504-0
Claudia Schoppmann: Days of Masquerade: Life Stories of Lesbians During the Third Reich, Columbia University Press, 1996. sid 1-27. ISBN 0-231-10220-8
Homosexuals in Nazi Germany  av Warren Johansson och William A. Percy,  Simon Wiesenthal Center.
Gellately, Robert; Stoltzfus, Nathan (2001) (på engelska). Social Outsiders in Nazi Germany. Princeton, New Jersey: Princeton University Press. Libris 5138338. ISBN 0-691-00748-9 
Hancock, Eleanor (2008) (på engelska). Ernst Röhm: Hitler's SA Chief of Staff. Basingstoke: Palgrave Macmillan. Libris 12448094. ISBN 0-230-60402-1 
Heinz Heger: Fångarna med rosa triangel. Stockholm: Författarförlaget, 1984. ISBN 91-7054-447-6
Eugen Kogon: SS-staten: de tyska koncentrationslägrens system. Stockholm: Svenskt militärhistoriskt bibl. nyutgåva 2002. ISBN 91-974384-2-1
Günther Grau; Final Solution of the Homosexual Question?  i The Holocaust and History, editor Berenbaum and Beck, Indiana University Press, Indianapolis, 2002
Rüdiger Lautmann: The Pink Triangel, i The Holocaust and History, editor Berenbaum and Beck, Indiana University Press, Indianapolis, 2002, ISBN 978-0253215291
Jill Stephenson, Women in Nazi Germany, Pearson Education Limited, UK, 2001, ISBN 978-0582418363
Joachim Fest, German Wife and Mother: The Role of Women in the Third Reich i The Face of the Third Reich, Tauris Parke Paperbacks, nyutgåva 2011, ISBN 978-1848857032
Florence Tamagne, Den homosexuella tidsåldern 1870-1940, i  Gay - en världshistoria, redaktör Robert Aldrich, Natur och kultur, Stockholm, 2007, ISBN 978-91-27-11459-3
Lisa Pine, Nazi family policy 1933-1945, Oxford, Berg, 1997. ISBN 1-85973-902-4
Lautmann, Rüdiger, Grikschat, Winfried & Schmidt, Egbert, Med rosa triangel i Nazityskland. Stockholm: Arbetsgruppen för en socialistisk sexualpolitik, Homosexuella socialister, 1982.
Claudia Schoppmann, Nationalsozialistische Sexualpolitik und weibliche Homosexualität, Centaurus, 1991, ISBN 978-3890855387
Insa Eschebach, Sex-Zwangsarbeit in NS-Konzentrationslagern, tidskriften L'Homme, nr 1/2010, ISBN 978-3-412-20516-4

Horae Canonicae är en diktsvit som omfattar sju dikter av den engelske poeten W. H. Auden. Dikterna skrevs mellan 1949 och 1955, men bakgrundsarbetet och studierna inför deras tillkomst påbörjades redan 1947. 
Diktsvitens titel syftar på den kristna kyrkans tidegärd. De sju dikterna som ingår i sviten refererar också till tidegärden, men till dess beståndsdelar: "Prime", "Terce", "Sext", "Nones", "Vespers", "Compline" och "Lauds". Var och en av dessa delar syftar på en specifik tid av dagen för bön. Centrala teman i sviten rör alla kristen historia, framförallt långfredagen och korsfästelsen samt syndafallet.
De två första dikterna i sviten, "Prime" och "Nones", utgavs först i samlingen Nones (1951). Horae Canonicae gavs i sin helhet ut i The Shield of Achilles (1955).
Horace Canonicae är ett verk som sammanför den kristna historien med en vanlig dag i en samtida människas liv. Under 1930- och 1940-talen var Auden en ivrig läsare av Kierkegaard. Han tog dock avstånd från Kierkegaards ovilja att prata om den kroppsliga, fysiska existensen. I det ljuset inspirerades han av teologer och religiösa tänkare som Reinhold Niebuhr, Karl Barth och Paul Tillich. Från dessa influerades han också i, vad han menar, den protestantiska tanken om att rakryggad ta plats i världen och att inte fly in i någon idévärld. För att förstå religiösa händelser såsom de återges i skrifterna måste vi därför också konceptualisera dem i varje enskilt nu. En historisk händelse kan inte repeteras; därför behöver en författare presentera den som vore den i sitt nu. I både For the Time Being och Horae Canonicae är detta något som Auden försöker att göra. I Horae Canonicae sker detta genom att i ett ramverk av helig, sakramental historia återge erfarenheter från 1900-talet. Samtidigt försöker Auden att föreställa sig hur det skulle ha varit att själv befinna sig i den sakramentalt historiska platsen. Det finns således ett spel mellan nutid och dåtid i Horae canonicae, liksom i mycket annan av Audens poesi.Edward Mendelson, som skrivit flera biografier över Auden, har konstaterat att Auden med tiden blev allt mer punktlig. Auden kom att hävda att det är från klostren som den moderna och sekulära besattheten av tid härrör, eftersom tidegärden gett upphov till en klosterrelaterad punktlighet. På så vis kan den skillnad som Auden gör mellan den naturliga, nuvarande tiden och den historiska tiden i diktsamlingen härröras från en judisk-kristen metafysik.
Auden började fundera över dikterna 1947, och skrev på dem mellan 1949 och 1955. Han började studera tidegärden under sommaren 1947, och konsulterade Ursula Niebuhr för att få hjälp till en närmare förståelse. Han studerade och läste flera av de texter som hon gav honom. Ett möjligt sådant exempel är The Shape of the Liturgy av Gregory Dix. Dix argumenterar däri hur tidegärden egentligen är ett återskapande av korsfästelsen, där man försöker uppliva en historisk händelse och göra den samtida. Detta är något som Auden verkar ha inspirerats av. Med influenser av Reinhold Niebuhr och Paul Tillich använde han således tidegärden för att kunna återskapa korsfästelsen, och för att därigenom kunna skildra sin egen religiösa syn.
För Auden innebar tidegärden, som utgör diktsvitens ordnande struktur, ett ramverk för att kunna dramatisera hans religiösa position. Tidigare hade han i ett brev beskrivit den som "väldigt mycket i linje med Reinhold Niebuhrs, det vill säga augustinsk, inte thomistisk (kanske skulle jag ge lite mer plats för Via Negativa). Liturgiskt sett är jag anglokatolsk…"Diktsviten inleds med en epigraf från Venantius Fortunatus medeltida psalm Upp, min tunga, att lovsjunga. Psalmen besjunger den "hjälten / som på korsets stam / för oss blödde, / led och dödde", och har av bland andra Helen Waddell beskrivits som en "mystikers dröm om triumfkrucifixet". Den katolska kyrkan använder Upp, min tunga, att lovsjunga i liturgin under stilla veckan och för att beundra korset på långfredagen. Genom att använda Upp, min tunga, att lovsjunga som epigrav introducerar Auden på så vis långfredagen som diktsvitens kontext. Det visar också på korsets centrala plats i diktsviten.De sju dikter som utgör diktsviten, "Prime" (06:00), "Terce" (09:00), "Sext" (12:00), "Nones" (15:00), "Vespers" (18:00), "Compline" (21:00) och "Lauds" (03:00), motsvarar tidegärden – de fastställda timmar på dagen då man ska be och meditera. I sin svit utelämnar Auden Matins, som inträffar 24:00. De sju kvarstående utgör det ramverk som Auden använder för att behandla korsfästelsen och gryningen dagen efter. Således börjar och slutar diktsamlingen i gryningen, vid bägge tillfällena mellan vakenhet och sömn.När Auden använder tidegärden som ramverk för diktsviten använder han sig av en rit som metaforiskt och symboliskt har en mycket lång kristen historia. Med tidegärden följer konventioner, normer och innebörder som är underförstådda. Genom att använda sig av tidegärden kan Auden således utnyttja de innebörder som tidegärden medför, och omvandla det till sin egen poetiska struktur.
Diktsviten består av sju dikter, som beskrivs utförligt nedan. Det genomgripande händelseförloppet är en manlig betraktare som bevittnar händelserna under den dag som korsfästelsen inträffar. Sammanfattat skildrar "Prime" diktjagets uppvaknande och Adams självmedvetande. "Terce" skildrar individer som förbereder sig för dagen och förhållandet mellan de stora makterna och den vanliga människan i sina mänskliga förehavanden. "Sext" skildrar i tre delar kallelsen, auktoriteten och massan. I "Nones" skildrar Auden den tid som följer på Kristi död på korset, och vad hans död får för följder på mänskligheten. I "Vespers" jämförs och kontrasteras Arkadien och Eden med det himmelska Jerusalem, medan ångern är det huvudsakliga temat i "Compline". "Laude" avslutas till sist i en bön om frälsning.
"Prime" skrevs i augusti 1949. Dikten skildrar uppvaknandet och processen att återfå såväl medvetandet som sin egen identitet och sitt minne, ett ämne som Auden ofta intresserade sig för, parallellt med att skildra Adam före syndafallet.. För Auden var teologi och psykologi två frågor som var starkt sammankopplade, vilket blir tydligt i hur tron som tema i "Prime" blandas med en tydligt komplicerad självkännedom. Detta skildras genom ett diktjag som försöker få såväl kroppen som själen att vakna. I den första strofen skildras separationen av den enhet som kroppen och själen uppnår i sömnen, och hur kroppen vaknar medan själen försöker arbeta för att återfå sin historia:
Den andra strofen skildrar stadiet mellan processen att vakna upp och det att vara helt vaken. Kirsch liknar det vid ett "Eden-liknande tillstånd". Auden skriver om hur "viljan fortfarande måste hävda den närliggande armen som sin egen", och liknar sig själv vid en Adam i sin början utan synd, "fortfarande innan någon handling". Curtis beskriver detta tillstånd som en "drömmande oskuldsfullhet", vad Tillich har kallat ett tillstånd av möjlighet och inte vad som faktiskt är, eller ett tillstånd innan verkligheten. Bland annat "Without a name or history I wake" visar på detta.Den tredje strofen är också diktens sista. Här skildrar Auden hur kroppen som vaknar upp återförenas med själen samt hur det fulla medvetandet och viljan återfås – men en vilja som nu har korrumperats av syndafallet. Diktjaget har velat vara vist och annorlunda, och straffet är förlusten av det eviga livet:
Ett självständigt jag har velat äta av den förbjudna frukten, och följaktligen förloras paradiset, en direkt referens till Det förlorade paradiset av John Milton och förmodligen en allusion på Hals rop till Falstaff innan slaget om Shrewsbury börjar i Henry IV, del 1 av Shakespeare. Genom att samtidigt skildra Syndafallet och ätandet av den förbjudna frukten med uppvaknandet ur sömn förenar Auden det sekulära nuet med den kristna historien, liksom dikten samtidigt skildrar det allmänna och det singulära.
Den andra dikten i sviten, "Terce", skrevs i oktober 1953, och skildrar klockan nio på morgonen. I dikten skildras dels korsfästelsen och långfredagen, dels narcissismen som synd. Dikten har en tydligt och särpräglad ironisk ton, som förekommer genom alla strofer. En central roll som ironin fyller är att visa hur det som för diktens karaktärer förefaller bli en helt vanlig dag ändå inte kommer bli det, eftersom den kulminerar i korsfästelsen. Den ironiska klimaxen nås i diktens sista ord, som lyder "We shall have a good Friday" (vi skall ha en god fredag), där Auden anspelar på det tvetydiga i "good Friday", som samtidigt kan betyda "bra fredag" som "långfredagen".Dikten består av tre strofer. I den första skildras en bödel, en domare och en poet som förbereder sig för att göra sina dagliga uppgifter. I de första raderna skäller bödelns hund, för att berätta för läsaren och världen att bödeln är snäll. Även senare i diktsviten använder Auden djur i skildringen av korsfästelsen. Efter bödeln går Auden vidare till att skildra en domare som snällt stänger rummet till sin frus sovrum, eftersom hon har huvudvärk. Slutligen går poeten runt i sin trädgård, och funderar på vilken sanning han ska skildra. Bödeln kopplas samman med "high works of Justice", den höga rättvisan, domaren med "The Law", "Lagen" och poeten "Truth", "Sanningen". Samtidigt som det förefaller vara vardagliga uppgifter – vilket även karaktärerna, som vill att något ska hända, anser – är de alltså högst universella och absoluta. Där uppstår även en kontrast, när vanliga människor i sitt vardagliga arbete tror sig kunna utföra absoluta, universella uppgifter.I den andra strofen pareras dock det absoluta. Karaktärerna frångår det absoluta, för att istället hänge sig åt sin egen "hemliga kult", där de "tillber en bild av sin självbild". Karaktärerna ber för att få "något kul att hända", för att "komma igenom dagen" eller om så bara för att få "höra en ny, rolig berättelse" eller "hitta ett lyckomynt på trottoaren". Centralt är att karaktärerna här beskrivs som avgudadyrkare, primitiva hedningar som fortfarande befinner sig i sin små kulter.Tredje strofen inleds med att Auden konstaterar att det bara är offret som inte har någon önskan:
Här skildras också den fria viljans problem och det avstånd, mellan Kristus och mänskligheten, som offrandet av Kristus skall, enligt Bibeln, överbrygga. Offret är den enda som inte har någon önskan, eftersom han redan vet att han kommer att frälsas. Offret vet redan att vad som än händer kommer bönerna att höras, och även Kristus kommer ha en god fredag. Världens maskineri kommer fungera, "the machinery of the world will function."
"Sext" är svitens tredje dikt, och skildrar mitt på dagen. Den skrevs på våren 1954, och är indelad i tre delar. Den består av versrader separerade parvis till skillnad från de två tidigare dikterna som båda består av strofer. Det är vid den här tidpunkten som passionshistorien inleds. Dikten är ironisk till sin ton liksom "Terce", även om det inte är lika tydligt som i "Terce".I diktens första del fokuserar Auden huvudsakligen på kallelsen. Dikten beskriver fenomenet att glömma bort "jaget" under kallelsen, och att helt gå upp i den religiösa böjelsen. Auden har tidigare beskrivit den sortens total uppmärksamhet som en typ av kärlek. Samtidigt skildrar dock Auden kallelsens uppkomst hos den första "flintyxehuggaren", vars verk har använts till tvetydiga ändamål, och de som gick över från de grekiska gudarna till heliga Barbara, som är artilleristernas skyddshelgon. Samtidigt som kallelsen skapar kristna människor har det ironiskt nog även dödat människor, och därmed Kristus själv.Ironin blir allt tydligare i den andra delen, där auktoritet och hur det utövas behandlas. Auden skildrar flera olika karaktärer inom olika yrken som har auktoritet i sitt arbete, och konstaterar att man inte behöver "höra vad för order han ger för att veta om han har auktoritet", det räcker med att se deras respektive munnar när de utövar respektive uppgift där de har auktoritet, för det är läpparna som visar att de är nöjda med att ha rätt. Även om vi ogillar dem är vi dock skyldiga dem mycket – och utan dem hade ingen haft auktoriteten att utfärda den kommande döden:
Den tredje delen avslutar dikten, och där behandlar Auden den stora massa som tyst bevittnar korsfästelsen och som låter den hända. Auden har tidigare kritiserat massan, och menat att gemenskap är något vackert för det bygger på en kärlek till något annat än sig själv, men att massan varken älskar andra eller sig själv, utan bara känner "tillsammanshet". På så vis kritiserar även Auden den ironiska situationen att delar av massan skulle se sig som uppfyllandes det största budet av dem alla, att älska din nästa som dig själv (Mark 12:31), när de egentligen inte känner någon kärlek alls:
Ett centralt tema i dikten är motsättningen mellan den mänskliga viljan att vara självständig och fri och att hitta sin plats i ett sammanhang. I både "Terce" och "Sext" beskrivs det paradoxala i att människans kulturella och rättsliga åtaganden är färgade av Adams önskan, samtidigt som människans önskan och längtan efter det eviga och transcendenta får henne att vilja lära känna Gud. Hos mänskligheten finns det en vilja att överkomma naturens behov, och att därigenom bli något större. Auden använder metaforer om städer för att skildra detta, eftersom skapandet av staden kan ses som en vilja att överkomma naturen. Auden verkar mena att korsfästelsen, i kampen mellan Kristus och de demoniska krafterna, aldrig hade kunnat hända om inte människan hade lärt sig bemästra naturen, skapat staden och därigenom slutat vara slavar under de naturliga instinkterna. Genom alla diktens tre delar är korsfästelsen och Kristi död centrala teman, vilket överensstämmer med tidegärdens sext i det kristna sammanhanget, där Golgata är dominerande.
"Nones" är diktsvitens fjärde dikt, och skrevs i juli 1950. Dikten består av sju strofer utan rim, och har beskrivits som diktsvitens centrala dikt. I tidegärden motsvarar Nones eftermiddagen, klockan tre. Även om "Nones" delvis kan sägas skildra alla de övriga dikternas teman är det huvudsakliga temat tiden som följer efter Kristi död på korset, och de följder som människans korruption får för jorden och mänskligheten. Auden nämner specifikt tidpunkten på dagen i dikten, när han konstaterar att klockan "knappt är tre, / mitt på eftermiddagen, men redan är blodet / från det vi offrat / torrt på gräset." Allt är förlorat, en insikt som drabbar diktens karaktärer. Efter synden är allt det mänskligheten ser som nöjsamt och vanligt tomt. "Var solen än skiner […] kommer också den här döden att finnas." Splittringen mellan våra viljor och vår kropp skildras också, där viljor kan söka undfly ansvar men där alla kroppar oavsett kommer vara vördade inför döden.I diktens sista strof alluderar Auden på acte gratuit. Han syftar på vad han menar vara människans konstanta behov att hävda sig genom lidelsefria handlingar. Ingen förstår exakt vad som hände ("not knowing quite what has happened"), men djur, natur och kroppen självt häpnar ändå vördade inför händelsen. Naturen är också närvarande här, där djuren står i kontrast till den skyldiga människan och dess förment civiliserade natur. Det är en tematik som återkommer i flera dikter av Auden, bland annat även "Musée des Beaux Arts".
"Vespers", som i tidegärden inträffar vid sex på eftermiddagen och markerar övergången till kvällen, är diktsvitens femte dikt, och skrevs i juni 1954. De övriga dikterna i sviten är alla ganska regelbundna till formen, men "Vespers" innehåller betydligt högre grad av fri vers och prosalyrik. Tematiskt handlar dikten om hur civilisationen ska kunna byggas upp igen efter korsfästelsen. I första stycket nämner han Adam och Eva vid namn, och går vidare till att i det andra kalla dem för ett "scandalous pair", 'skandalöst par'. Genom resten av dikten skildras konflikten mellan en arkadisk syn på återuppbyggnaden av civilisationen, där drömmen går tillbaka till Edens trädgård, och en utopisk, där drömmen riktas framåt mot det himmelska Jerusalem:
Auden skildrar de två motsatserna som oförenliga: "Ingen av oss talar. Vilken erfarenhet skulle vi kunna dela?" Auden fortsätter med att skildra politiska skillnader mellan Eden och det himmelska Jerusalem, och konflikter mellan de bägge världssynerna.I diktens sista tredjedel blir tonen allvarligare. Det finns likheter mellan skildringarna av utopisten i "Vespers" och de som utfärdar ordern om döden i "Sext", och som inga kan gilla. Arkadiern oroar sig för att när utopisten "stänger sina ögon hamnar han inte i det himmelska Jerusalem, utan i en dag av upphöjd ilska".Dikten avslutas genom att minnas offret, som kan heta Abel eller Remus eller Kristus, men utan vars "cement av blod (som måste vara mänskligt, måste vara oskyldigt) ingen sekulär mur kan stå säker". Samtidigt som frälsarens blod är det blod som frälser mänskligheten är det ett minne av mänsklighetens ständigt återkommande blodsutgjutelse.
"Compline" är den sjätte dikten i diktsviten, och skrevs under våren 1954. Den består av fyra relativt regelbundna strofer, med lite olika fokus. I tidegärden motsvarar compline kvällstid, vid klockan nio på kvällen. Genom det, och även genom dess tematik, kan dikten därmed sägas utgöra en motvikt till den inledande dikten i sviten, "Prime". Medan "Prime" skildrade uppvaknandet skildrar Auden här istället processen att somna. I "Prime" är en viktig del av tematiken den disharmoni som uppstår när kroppen och själen för en tid skiljs åt i processen att vakna upp. I "Compline" förenas istället själen och kroppen i harmoni, när kroppen somnar. Auden beskriver detta som "besinningens ögonblick / När allt faller på plats." Den motsats som förefaller föreligga här fascinerade Auden, som därmed fascinerades för såväl det att vakna som det att somna.Den första strofen i dikten skildrar huvudsakligen själva insomningen, och hur kroppen gradvis separeras från världen: "kroppen flyr, del för del" (the body escapes, section by section). I den andra strofen i dikten använder Auden det, för att visa på vad som händer när kroppen skiljs från världen, och hur det inte längre går att veta exakt vad som har hänt. Diktjaget ber kroppen om att acceptera åtskiljningen, för att nå "besinningens ögonblick". När det väl har skett, vilket för dikten in i den tredje strofen, är det som följaktligen kommer drömmarnas värld: "ett steg till tar mig nu in i drömmen". Drömmen i sin tur är bara ett steg ifrån intet och den totala frånvaron. Det som en gång blir måste en gång sluta att vara. Den sista strofen övergår istället till en bön, som riktar sig till alla mänskliga själar men en specifik själ samtidigt. Auden citerar ett responsorium ur requiem, Libera me (som betyder fräls mig), men fortsätter med att be om frälsning åt "C" (förmodligen Chester Kallman) och därefter alla "poor s-o-b's" (stackars någon). Anmärkningsvärt nog lyckas Auden därigenom samtidigt be för alla själar, och för en mycket specifik själ. Eftersom diktjaget vet att korsfästelsen aldrig kan förlåtas eller förnekas ber diktjaget slutligen i bönen om att "skona oss" (spare us); målet är att också få komma till "picknicken", som livet efter detta liknas vid. Väl där skall perichoresis inträffa, vilket samtidigt syftar på att dansa runt och relationen mellan alla delar av treenigheten.
"Laude" är diktsvitens sjunde och sista dikt, utgör svitens coda, och skrevs 1952. I "Laude" använder sig Auden av en variant av det från början galiciska versmåttet cossante, som var populärt under 1100-talet till 1300-talet. Auden fick vetskap om versmåttet genom Gerald Brenans The Literature of the Spanish People från 1951. Cossante består av parallella versrader där den första slutar på "i"-ljud och den andra på "a"-ljud, och där de separeras av en refräng som repeterar tankarna i tidigare versrader enligt ett bestämt schema. Schemat kan beskrivas som: "abr(i), abr(a), bcr(i), bcr(a), cdr(i), cdr(a)." Populariteten dog ut i takt med att kastiljanskan tog över från galiciskan. "Laude" är ett av få mer moderna exempel på versmåttet. Auden förändrar dock formen, delvis genom att inte använda rimschemat utan snarare använda ett radmönster. Han använder heller inte cossante-formens klassiska teman.Efter botfärdigheten i "Compline" är "Laude" en dikt av dyrkan, som välkomnar den nya dagen men med ett antikt versmått. Dikten inleds med naturbilder och fågelsång, och skildrar hur unika och enskilda människor förenas i kärleken till Gud. Detta visas bland annat genom att varje refräng, enligt cossante-måttet, består av "In solitude, for company" (i ensamhet, för sällskap). Det är genom de starka och förenande känslorna som människorna kan börja känna kärlek för varandra. Arthur Kirsch beskriver detta i Auden and Christianity på följande vis:
Dikten skrevs första gången som den sista refrängen till librettot Delia, som dock aldrig sattes upp. I librettot användes "Day breaks for joy and sorrow" som refräng, vilket dock har bytts ut till In solitude, for company i "Laude".
Ett centralt tema genom hela diktsviten är Kristus död som centrum i den "fallna historiens värld". Justin Replogle konstaterar att Horae Canonicae huvudsakligen handlar om det sekulära, syndiga livets helighet. Han menar att Audens tankegångar kan summeras som att "eftersom det är en synd att vara människa kan ingenting vara vanligare och mindre värt speciell uppmärksamhet än just själva synden."Nedan skildras tre andra viktiga teman: tidegärden, tiden och staden.
Horae Canonicae är skriven som en analogi till den kristna historiefilosofin. Genom att använda sig av tidegärden som ramverk fungerar diktsviten dessutom som ett återskapande av den kristna historien om frälsningen. I de sju dikterna behandlar han således korset och korsfästelsen, syndafallet, förlåtelse, uppståndelse och perichoresis (förhållandet mellan fadern, sonen och den helige anden i treenigheten).Hur central frälsningen är i diktsviten blir tydligt utifrån att långfredagen är vald som liturgisk tidpunkt. I svitens första dikt, "Prime", skildrar Auden bland annat hur Adam faller i dagens gryning (Prime inträffar på morgonen). K. Hart i The Princeton encyclopedia of poetry and poetics menar att Horae Canonicae är ett typexempel på hur Auden ofta använder sin poesi för att utforska en protestantisk tanke- och känslovärld, och att det sker i en stark, brittisk och kristen poetisk tradition.
Ett viktigt och återkommande tema är förhållandet mellan historien och naturen, eller det enskilda och det allmänna. Auden har tidigare själv uttryckt att en naturlig händelse "bara kan sägas vara vad den är" medan en historisk händelse "hade kunnat vara annorlunda". Genom att särskilja det historiska och det naturliga och likna det vid det som är singulärt och det som är allmänt drar Auden en analogi till kristendomen: på samma gång som korsfästelsen historiskt är kristendomens födelse är det också en ständigt återkommande trosliknelse. Edward Mendelson ser verket som en strävan efter att komma hem, och menar att Auden i diktsviten fann sitt hem både i verket och i kroppen, och i naturen och historien, och då varken i ett föreställt då eller visionärt nu, utan på den plats där han levde just då.Tom Duggett i sin essä reflekterar över relationen mellan den historiska och den naturliga tiden. Han menar att i den syn som Auden förmedlar är historien medvetandets påverkan på den naturliga tiden. På så vis blir den kristna historien, enligt analysen, det tidsspann som kretsar kring korsfästelsen. Det blir tydligt i den fjärde dikten, "Nones", där Auden skriver att var solen än skiner, både före och efter korsfästelsen, så kommer samma död att återberättas. Alla objektiva fakta innan och efter kommer att ses genom detta subjektiva medvetande. Tidegärden fungerar enligt den analysen som ett sätt att koppla ihop två naturliga tidpunkter: nuet och korsfästelsen.Samtidigt är det centralt att Auden inte tar med hela tidegärden: tidegärden består av åtta tidpunkter, men Matins har utelämnats. Det kan ses som att för mycket medvetande förstör för både den fria viljan och valet, och att genom att utelämna midnattsbönen för att istället låta kroppen sova undermineras medvetandets hegemoni. Sömnen, och därmed kroppens och själens harmoni, ger utrymme för harmoni och återställer ordningen. En ny dag föds, och den naturliga tiden fortskrider, men det finns å andra sidan ingen slutlig lösning. Människans fall är för evigt, och historien fortsätter.
Staden är ett centralt motiv som återkommer genom hela diktsviten, på flera olika vis och i flera olika former. Ofta sker jämförelser mellan den mänskliga kroppen och staden. Jämförelser mellan kroppen och staden är en trop som har varit vanlig åtminstone sedan antik filosofi, och de återkommer också i flera dikter av Auden, bland annat i "Till minnet av W.B. Yeats".Ett sätt som staden skildras på i diktsviten återfinns i "Prime", där kopplingarna mellan livet och staden skildras, och hur detta knyter an till självmedvetandet och historien. "Prime" inleds genom att portar slås upp och stängs, portar som samtidigt leder till kroppen och själen och till staden. Duggett drar slutsatsen att Auden med portarna antyder portarna till Troja och till himlen i Miltons Det förlorade paradiset.En annan skildring av staden som förekommer i diktsviten är den av idealstaden. Ett tydligt exempel är "Det himmelska Jerusalem" som är en form av idealstad som återkommer vid flera tillfällen. I "Vespers" skildras möjligheten till att skapa en autentisk stad i perfekt harmoni, men slutsatsen som bland annat Loney drar är att dikten visar att det omöjligen skulle kunna finnas. Samtidigt visar Auden hur samhället och civilisationen uppstod som ett resultat av syndafallet, och som en nödvändig social ordning efter att ha förkastat den tidigare ordningen.Staden antar, vilket ovanstående genomgång visar, en mycket abstrakt form i Horae Canonicae.
I flera av dikterna i diktsviten använder sig Auden av en hög grad av inrim. Randall Jarrell skrev, apropå bland annat inrimmandet, att "Auden var likt någon som ständigt visar hur väl han kan klara alkohol fram tills det att han blir en alkoholist". Duggett ser dock inrimmet som en typ av eko, och därigenom ett sätt för rösterna i dikten att bekräfta sig själva. I "Nones" kommenterar Auden själv om betydelsen av rim: "avslöjat för ett barn i någon form av nödrim / som will [ska] och kill [döda]". Duggett tolkar inrimmet och rimexemplet i meningen ovan som ett sätt av Auden att uttrycka hur diktjaget som vaknar upp försöker genom rimmen göra världen mer begriplig.Stilen varierar kraftigt mellan de olika dikterna i sviten. I bland annat "Prime" använder Auden mycket allitteration och assonans, slutrim utan något tydligt mönster och ett versmått med sexton versrader. I "Sext" används en barskrapad, teknisk och noggrann stil. "Vespers" har en stil som befinner sig mellan prosa och vers, och skiljer sig därmed ganska markant från dikten som föregår, "Nones", som har en stark poetisk intensitet. I "Laude" används det gamla versmåttet cossante.
Loney konstaterar att Horae Canonicae inte har fått den kritik och uppmärksamhet som den förtjänar, och tolkar det delvis som ett resultat av att många akademiker redan hade kommit överens om hur man skulle tolka Audens religiösa uppfattningar och konverteringar när diktsviten, relativt sent i poetens karriär, skrevs, och att diktsviten gick stick i stäv med detta. En längre genomgång av dikten är Richard Johnsons i Man's Place. Professor Douglas Loney skrev sin masteruppsats om diktsviten.
Auden, W. H.; Mendelson Edward (2007) (på eng). Collected poems (Rev. and reset ed.). New York: Modern Library. Libris 5054394. ISBN 978-0-679-64350-0 
Boscaljon, Daniel (2013) (på und). Resisting the Place of Belonging: Uncanny Homecomings in Religion, Narrative, and the Arts. Ashgate Publishing Group. Libris 16094539 
Duggett, Tom. "In Solitude, for Company: The City in W. H. Auden's Horae Canonicae". English 2005; 54 (210): 195-208. doi: 10.1093/english/54.210.195
Curtis, Jan (1997). ”W. H. Auden's Theology of History in Horae Canonicae: ‘Prime’, ‘Terce’, and ‘Sext’”. Literature and Theology 11 (1):  sid. 46–66. doi:10.1093/litthe/11.1.46. 
Greene Roland, Cushman Stephen, Cavanagh Clare., Ramazani Jahan, Rouzer Paul F., Feinsod Harris., Marno David., Slessarev Alexandra., red (2012) (på eng). The Princeton encyclopedia of poetry and poetics (4th ed.). Princeton: Princeton University Press. Libris 13430822. ISBN 9780691133348 
Kirsch, Arthur C (2005) (på eng). Auden and Christianity: a spiritual biography. New Haven: Yale University Press. Libris 10036967. ISBN 0-300-10814-1 
Loney, Douglas (augusti 1978) (på engelska). W. H. Auden's Horae Canonicae. McMaster University. https://macsphere.mcmaster.ca/bitstream/11375/9940/1/fulltext.pdf 
Mendelson, Edward (2017) (på engelska). Early Auden, Later Auden: A Critical Biography. Princeton: Princeton University Press. ISBN 9781400882946