
Stockholms trafiksignaler började tas i drift år 1925 med den första anläggningen i korsningen Kungsgatan/Vasagatan. Då hade trafiksignalerna bara två huvudfärger och kretsloppet i signalväxlingen var indelat i två faser: rött och grönt. År 1932 introducerades Stockholmsmetoden som innebar att man visade rött/gult respektive grönt/gult i mellanfaserna. Även den första anläggningen med fyrskensväxling installerades 1932 i korsningen Kungsgatan/Vasagatan, som var en sorts experimentplats för nya trafiksignaler. År 1937 blev Stockholmsmetoden officiell svensk standard och ändrades först år 1999 till dagens Europaanpassade signalväxling utan grön/gult i mellanfasen.
Antalet trafiksignalreglerade korsningar ökade snabbt från 12 anläggningar 1945 till cirka 200 st i slutet av 1960-talet och till cirka 500 st 1980. Idag (2018) finns cirka 600 anläggningar med totalt cirka 11 000 signallyktor. Samtliga är utrustade med LED-ljus sedan 2001 då Stockholm var första stad i världen med LED-teknik i så gott som alla trafiksignaler.
Sedan 1 februari 2010 sköts övervakning av Stockholmstrafiken och skötsel av signalanläggningarna av det privata Österrikebaserade bolaget Swarco. Stockholms stads trafikkontor kommer även fortsättningsvis att utföra projekteringen av nya anläggningar och bestämmer detaljer såsom signalernas styrning och omloppstider.
I december 1868 började de första försöken med trafiksignaler i London. Då togs en anläggning i drift utanför Westminsterpalatset. Signalen hade ställbara armar som manövrerades av en polisman och påminde om tågsignalens semafor där armen betydde ”stop” (stopp) i uppfällt läge och ”caution” (varning) i nedfällt läge. Under mörkret visade en gaslykta rött respektive grönt ljus för ”stop” respektive ”caution”. Efter en knapp månad exploderade anläggningen på grund av en gasläcka och den manövrerande polismannen brännskadades svårt. Experimentet avbröts och det dröjde ända fram till 1917 innan nya försök med trafiksignaler startades i England. Under tiden hade signaler med ”stop” och ”go” testats och etablerats i USA.
Exakt när en polisman för första gången dirigerade eller ordnade trafiken i en korsning i Stockholm är okänt men troligen var det redan före bilismens tid. I den första olycksfallsstatistiken från år 1914 rapporterades bland annat att i gatukorsningar där polisman dirigerade trafiken ”nonchalerades dennes anvisningar understundom”. Automobilförarna däremot ogillade polismyndighetens ”förföljelselusta”.Utöver handtecken hade polismannen ställbara semaforer med text ”kör” respektive ”stanna”. Orsaken till att man även i Stockholm började använda trafiksignaler för regleringen av trafiken var det hastigt stigande antalet motorfordon på stadens gator. År 1905 fanns det i Stockholm 177 registrerade bilar, antalet ökade på 20 år till 9 000 och 1930 var antalet 17 800. Med hjälp av tydliga trafiksignaler ville man förbättra framkomligheten och höja säkerheten. En fördel för Stockholm var att man kunde dra nytta av andra länders erfarenheter, lära av deras framgångar och undvika deras misstag.Sedan december 1924 fanns en trafikfyr på Nybroplan. Anordningen, som ibland kallas för Stockholms första trafikljus, sattes upp på prov efter amerikansk förebild och var utrustad med en gul blinkande gaslampa från AGA (specialist på just fyrar) som spred ljus åt alla håll. På fyrens sockel fanns målade pilar som hade till uppgift att påminna trafikanterna om att hålla till vänster och passera fyren på rätt sida.
En av Stockholms hårdast trafikerade gator var Kungsgatan, därför togs i januari 1925 Stockholms och Sveriges första "riktiga" trafiksignal i drift just vid Kungsgatan. En nyfiken skara människor hade samlats vid korsningen Kungsgatan/Vasagatan för att beskåda nyheten. Pressfotografen Axel Malmström dokumenterade scenen. Anläggningen, som bestod av 4 elektriska 2-skenslyktor (rött och grönt), styrdes av en polisman i gatukorsningen. Själva lyktorna var monterade i gathörnen på en 4 meter hög stolpe. Anläggningen hade utexperimenterats av AGA. En målad linje på gatan markerade dessutom stoppgränsen för fordonen. Under hösten samma år installerades den andra anläggningen i korsningen Kungsgatan/Drottninggatan. År 1927 började man att komplettera trafiksignalen med en ljudsignal. Polismannen skulle blåsa i en visselpipa som tecken på att signalväxling förestod (motsvarande dagens ”gult”). Provet utföll dock inte till belåtenhet och avslutades efter kort tid.AGA hade även tagit fram en mindre, billigare variant som visade skyltar ”STOPP” respektive ”KÖR” i vita bokstäver på röd respektive grön botten. Ovanpå satt en AGA-lykta som lyste genom röda och gröna filter. Diverse skärmar såg till att trafikanten bara såg ett ljus åt gången. Signalen var monterat på en cirka två meter hög stolpe och manövrerades med hjälp av ett handtag. Denna enklare typ uppsattes den 30 januari 1926 i korsningen Hamngatan/Regeringsgatan och följande år på ytterligare två korsningar. 1925–1933 fortsatte experiment med olika färgkombinationer och andra system för signalväxling.Ansvaret för Stockholms tidiga trafiksignaler hade Stockholms elektricitetsverk. Från och med år 1951 fick elektriska avdelningen vid Stockholms brandförsvar sköta uppgiften eftersom brandförsvaret redan sysslade med sina utryckningssignaler. När brandförsvaret tog över fanns det ett 30-tal enkla och okomplicerade anläggningar. Efter en utredning 1963 beslöts att en särskild avdelning vid Stockholms stads gatukontor skulle överta driften av de 124 trafiksignaler som då fanns i staden. I samband med det överfördes stora delar av brandförsvarets personal med specialkompetens till gatukontoret.
De första trafiksignalerna hade bara två huvudfärger och kretsloppet i signalväxlingen var indelat i endast två faser (rött och grönt). Snart visade det sig att det skulle behövas ett mellanting mellan rött och grönt, eftersom fordon under färd mot grönt ljus utan förberedelse knappt hann att stanna när ljuset plötsligt slog om till rött. Nästa steg i utvecklingen var att indela kretsloppet i fyra faser, med ensamt gult mellan rött och grönt. Idén kom från Berlin, men fungerade inte heller särskilt bra.I England hade man experimenterat med ett system där gult visades samtidigt med rött i mellanfasen. Det vidareutvecklades 1932 i Stockholm till det som skulle kallas ”Stockholmsmetoden” och innebar att man visade rött/gult respektive grönt/gult i mellanfaserna. Den första anläggningen med fyrskensväxling installerades 1932 i korsningen Kungsgatan/Vasagatan. Denna korsning var Stockholms experimentplats för trafiksignaler. Efter ett års provdrift ansåg man att detta var den rätta lösningen och därefter ändrades successivt samtliga befintliga anläggningar i staden. År 1937 blev det norm för hela landet och kallades ”svenska signalväxlingssystemet”.Det svenska systemet avlöstes först den 1 juli 1980 av den så kallade ”engelska signalväxlingen” som innebär att istället för gult/grön visas enbart gult. Systemet föreskrevs i en ny Europaanpassad vägmärkesförordning 1979 och var fullt genomfört 1999. Det gäller fortfarande och är vanligast förekommande i Europa. I DDR och efter Tysklands återförening fanns gult/grönt kvar i östra delen av Tyskland ända fram till år 2004.
Fram till 1930 styrdes trafiksignalen uteslutande av en polisman på platsen som samtidigt kunde övervaka skeendet. Polismannen stod i en liten plåtkur med trafikljus ovanpå respektive intill och kunde vid behov dirigera trafiken även genom handsignaler. Normalt styrdes signalväxlingen med hjälp av ett kraftigt vred med fyra armar. Varje arm var markerad med prickar: rött, rött/gult, grönt respektive grönt/gult (motsvarande signalväxlingen enligt stockholmsmetoden). 
En del kurar hade även högtalare på taket, som användes för att kunna ”tala” med trafikanter. År 1930 uppsattes den första signalanläggningen med automatisk och manuell dirigering på Riddarhustorget. Vid Odengatan/Torsgatan uppsattes en anläggning 1932, Tegelbacken 1933 och Slussen samt Stureplan 1935. Då fanns totalt 12 anläggningar i Stockholm, både helautomatiska varianter, kombinationer automatiskt/manuellt samt enbart manuellt förekom, som den på Tegelbacken. Under resten av 1930-talet och andra världskriget tillkom inga fler signalanläggningar, privatbilismen låg i det närmaste helt nere. År 1945 hade Stockholm fortfarande bara 12 anläggningar.När polismannen inte var på plats tog automatiken över, som styrdes av en sorts tidur, men anläggningen fungerade stelt och kunde inte ta hänsyn till trafikintensiteten. Under högtrafik var det möjligen en tillfredsställande lösning men vid lågtrafik fick trafikanterna ofta stå och vänta framför rött ljus utan att det fanns någon korsande trafik. Att låta en polisman styra trafiken var dyrt i drift och att han fick stå där i sin kur i ”ur och skur” var inte heller acceptabelt på sikt. Senare modeller av kurar hade öppningsbara plexiglasfönster och värmefläkt underifrån. Då hade även signallyktan på kurens tak plockats bort och flyttats till gathörnen. Den sista poliskuren av denna typ stod på Tegelbacken och skrotades i samband med att trafikplatsen fick sin nuvarande utformning 1967.
Trafiken i en komplicerad korsning kunde inte regleras med en enskild trafiksignal. En sådan komplicerad korsning var – och är fortfarande – Hornstull. Innan Essingeleden färdigställdes 1966 belastades korsningen med Södertäljevägens trafik som var stadens huvudinfart söderifrån. Dessutom bidrog spårvagnstrafik och Liljeholmsbrons broöppningar till köbildningar och ”ryckig” trafik. En lösning var en vidareutveckling av polismannens kur, nämligen ett trafikledartorn där flera personer fick plats och kunde styra trafiksignalerna. I tornets manöverrum fanns telefoner och styrutrustning, operatörerna satt väderskyddade och med god insyn över korsningen. Tornet stod i Liljeholmsbrons förlängning och fanns där några år på 1960-talet. Det var det enda i sitt slag i Stockholm. Tornet finns idag på Gillingebanan i Vallentuna.
Nästa steg i utvecklingen innebar en trafikstyrd och helautomatisk signalkontroll, där fordonen själva fick sköta signalväxlingen. Idén kom från England där det redan fanns fordonsstyrda trafiksignaler. Ingenjörer från Stockholms gatukontor reste 1946 till bland annat London för att närmare studera fordonsstyrda trafiksignaler. Några tekniker från England kom även till Stockholm och medverkade tillsammans med gatukontoret och L.M. Ericssons signalavdelning vid projekteringen av stadens första helautomatiska trafikanläggning som utfördes 1947 i korsningen Götgatan/Ringvägen.
De första anläggningarna av denna typ hade en pneumatisk sensor infälld i gatan. När ett fordonshjul tryckte till en luftfylld gummikudde aktiverades ett relä, en styrenhet räknade pulser från olika kuddar och styrde ljussignalen efter det. En besvärlig detalj var den uppstickande gummikudden, som slets sönder av tunga fordon eller vintertid skadades av snöröjningen. Nästa generation fordonsstyrda trafiksignaler utrustades därför med en elektromagnetisk slinga, helt dold och skyddad i asfalten. När ett fordon körde över den ändrades riktningen i det elektromagnetiska flödet och en elektrisk puls genererades. Den första anläggningen av denna typ monterades 1949 i korset Götgatan/Högbergsgatan. Samtidigt infördes tryckknappar för gående på signalstolpen (se mer under avsnitt ”Signal för gående”).De korsningar som dittills hade reglerats helautomatisk var enkla fyrvägskorsningar och vid 1950-talets mitt gav man sig i kast med fordonsstyrd signalreglering för mera oregelbundna korsningar. En av de första var en korsning på Roslagsvägen vid Freskati. På 1950-talet och framåt transistoriserades systemet och försågs med allt bättre funktioner. Styrningen hade utvecklats och byggts av L.M. Ericsson och hade en del teknisk utrustning gemensamt med Ericssons telefonväxlar. Under 1959 infördes trafikstyrning i samordnade system, det var en för Sverige helt ny princip. Först ut var trafikplatsen Sankt Eriksplan med närbelägna korsningar Torsgatan och Karlbergsvägen. Styrcentralen och övervakningen placerades i ett signalrum under Sankt Eriksplan. I signalrummet fanns en översiktstablå med en schematisk bild över korsningen där olikfärgade lampor visade aktuellt läge för signalerna och detektorfunktionerna. Erfarenheterna av signalrum blev mycket goda och fler placerades ut på staden, bland annat vid Riddarhustorget.
Efter andra världskriget ökade bilismen i rask takt och med den antal trafiksignaler. Vid årsskiftet 1954/1955 fanns i Stockholm cirka 50 anläggningar och år 1959 invigdes den 100:e trafiksignalen. Samtliga nybyggda signaler utfördes trafikstyrda, alltså med signalväxling genom elektromagnetiska detektorer i gatubeläggningen.Avståndet mellan signalerna längs ett gatustråk blev allt kortare och kravet på en ”samordning” av flera efter varandra följande signalanläggningar ökade. För att inte hindra trafikflödet introducerades en så kallad ”grön våg”, där det gröna ljuset vandrar längs gatan och trafiken följer den med en viss hastighet. Systemet tillämpades redan i några amerikanska städer och introducerades 1958 på Götgatans södra del. År 1960 utrustades ett tiotal korsningar längs Vasagatan med grön våg och 1964 fanns systemet längs hela Götgatan och Södergatan där cirka 20 signalanläggningar samordnades. Den lämpligaste hastigheten kunde variera och angavs på en tilläggsskylt, exempelvis ”Grön våg kör 35”. Under 1960-talet fortsatte utbyggnaden enligt grön våg med omkring 15 anläggningar per år. Under 1970-talet började man även länka samman olika samordnade system.  Under högtrafiktid skedde samordning och under lågtrafik upphörde sammanlänkningen och områdena släpptes fria från varandra. Den principen gäller fortfarande idag.År 1966 inledde gatukontoret ett samarbete med L.M. Ericsson gällande provverksamhet med digital datorstyrning av trafiksignaler. Digital styrning medförde kortare omloppstider i en korsning, jämfört med analog relästyrning. I försöket ingick bland annat östra Vasastaden och norra Östermalm. Under 1970 träffades ett avtal med tyska Siemens om fortsatt försöksverksamhet.
Särskilda signaler för fotgängare fanns inte före 1949 och gående fick följa körsignalen för fordon. År 1949 infördes  möjligheten för gående att påverka korsningens signalväxling med hjälp av tryckknappar. Den första anläggningen av denna typ fanns i korsningen Götgatan/Högbergsgatan och hade provats ut av gatukontoret tillsammans med trafikpolisen i Stockholm. Fotgängarsignalen bestod av en stolpe med tryckknappslåda och en signallykta högst upp. När ingen ville gå över gatan var alltsammans släckt. Så fort en gående tryckte på knappen tändes en mindre skylt i tryckknappslådan med text ”Vänta” och efter några sekunder tändes signalen högst upp och visade ”Gå nu” i klartext och vitt sken medan ”Vänta” släcktes. Det var en otydlig och omständlig anordning och andra fotgängarsignaler utprovades.
Vid Stureplan provades en modell där själva signalen var utformad som en trekantig varningsskylt och belyst inifrån. I den övre halvan tändes ”Gå ej” i vit text på röd botten, respektive ”Gå” i vit text på grön botten. Vid Vasagatan mittemot Stockholms central fanns på 1960-talet signallyktor med röd text ”Vänta” respektive ”Gå”. Samtidigt började man använda piktogram istället för text, nämligen en röd stående ”gubbe”, respektive en grön gående ”gubbe”. Systemet med röd och grön gubbe kom från Västtyskland, där det var standard. Därifrån kom också materialet till Stockholms första röda och gröna gubbar. 1965 blev systemet infört i hela Sverige.
År 1981 prövades en blinkande grön gubbe för att signalerar att grönfasen snart var slut. Den signalen återfinns vid vissa korsningar som standard: Sju korta blinkningar innan signalen slår om till rött. Meningen är att man inte skall går ut i gatan under slutet av grön fotgängarsignal som visar fast sken. Man vet dock inte om fotgängare verkligen beter sig så. Många fotgängare förstår inte vad grön blink innebär och åsikterna om dess nytta går isär. Betydelsen av den blinkande signalen varierar dessutom mellan olika länder. Enligt Stockholms trafikkontor kommer man därför så småningom att sluta med grön blink.
I korsningen Götgatan/Gotlandsgatan infördes 1958 försöksvis första gången en akustisk signal till hjälp för synskadade. Det var en summer som ljöd samtidigt med grönt sken. Summern störde dock de kringboende och kopplades bort nattetid. I en vidareutveckling ersattes summertonen av ett knackande ljud i två olika frekvenser: sakta för rött och snabbt för grönt. Anordningen är numera standard vid samtliga trafiksignalreglerade övergångsställen och inbyggd i själva tryckknappslådan. Den äldre gulmålade tryckknappslådan hade utvecklats av AGA. Nuvarande modell tillverkas av Prisma Teknik. En tryckknapp finns inte längre, den har ersatts av en trådtöjningsgivare som reagerar för tryck på hela frontplåten. I lådan finns även en mikrofon som registrerar trafikbullret och kan anpassa ljudets volym till det.Numera bestämmer Trafikverket reglerna för hur omloppstiden skall beräknas för fotgängarsignaler. I Stockholm får de gående betydligt längre tid att ta sig över gatan vid grön gubbe än i till exempel Köpenhamn: Stockholm har 30–40 % längre grönfas. Det finns även möjlighet till förlängning av grönfasen för gående, men inte för alla. Exempelvis kan lärare förlänga trafiksignalens grönfas, så att dagis-/skolbarn hinner över gatan. Läraren håller då en liten bricka under trafikljusets knapplåda och en sändare i lådan registrerar att en grupp vill gå över. Då förlängs grönfasen för de gående med 10–15 sekunder.För att öka de gåendes komfort och reducera gående mot röd gubbe har trafikkontoret i Stockholm bland annat diskuterat nedräknande fotgängarsignaler. På signalen för gående finns en teckenruta som dels räknar ner kvarvarande gröntid, dels kvarvarande rödtid i sekunder. Nedräkning för gående är vanligt i framförallt USA, men finns även i enstaka signalanläggningar i bland annat Hamburg, Köpenhamn och Oslo. Intervjuundersökningar visar att gående uppskattar nedräkningen, men deras beteende påverkas normalt inte mer än marginellt. Nedräkning passar dessutom inte i Stockholms fordonsstyrda signaler eftersom styrapparaten inte känner till kvarvarande gröntid respektive rödtid. I USA däremot är signalerna ofta tidsstyrda.
Högertrafikomläggningen den 3 september 1967 krävde även ombyggnad av Stockholms trafiksignalanläggningar. Förberedelserna började cirka ett år innan och totalt berördes 176 anläggningar. Under året byggdes praktiskt taget inga nya trafiksignalanläggningar, därför fanns ett uppdämt behov av kompletteringar och samtidigt med dagen H tillkom 25 helt nya anläggningar. Till de förberedande arbetena hörde bland annat att nya signalstolpar med högerlyktor placerades i sina rätta positioner och övertäcktes med plastkåpor (på liknande sätt som man gjorde med vägskyltar). All kabeldragning för strömförsörjningen och till styrutrustningar gjordes helt klart i förväg. Man byggde alltså parallellt till den befintliga vänsteranläggning en komplett ny högeranläggning. Där det inte gick att montera signalstolpar i sina rätta lägen hade gatukontorets ingenjörer funderat ut en "snabbkopplingsstolpe" som enkelt och på några få minuter kunde sättas på plats. Stockholms brandförsvar som tidigare skötte stadens trafiksignaler fram till 1963 hade kompetens kvar och hjälpte till genom att bygga om några anläggningar.
På själva dagen H sattes i Stockholm totalt 329 arbetslag igång som jobbade med bland annat nedtagning av vägmärken för vänstertrafik, avtäckning av vägmärken för högertrafik, skyltning av hastighetsbegränsningar, gatuarbete på större trafikplatser och markeringsmålningar. 15 arbetslag hade i uppgift att anpassa och avtäcka trafiksignalerna. Staben som dirigerade detta omfattande arbete var förlagd till Tekniska nämndhuset och ett hundratal kontrollanter övervakade arbetet ute på fältet. Man inrättade även en "klagomur" för tiden efter dagen H, via den fick gatukontoret in värdefulla tips från allmänheten.Omläggning av trafiksignaler verkställdes under dygnet då privat bilkörning var förbjuden, alltså klockan 10 lördagen den 2 september–klockan 15 söndagen den 3 september. Pessimister hade förutspått omfattande problem i Stockholmstrafiken, speciellt i innerstaden, men detta uteblev och efter några månader kunde man konstatera att trafiken flöt bättre än den gjorde under vänstertrafik och dessutom med färre olyckor.
Trafiksignaler för cyklande prövades första gången i Stockholm i mitten av 1970-talet. Särskilda signaler för cyklande sätts upp där separat cykelbana finns, annars får cyklister samsas med övriga trafiken och följa deras trafiksignaler. I vissa korsningar styrs cykelsignalen av cyklisten med hjälp av knapptryckning (liknande de för gående). Signallyktan är en mindre variant av den vanliga trafiksignalen för fordon och har samma signalomloppsfärger (rött-rött/gult-grönt-gult-rött). Lyktans lampfront, den så kallade linsen, har en diameter av 10 cm, jämfört med fordonssignaler och gåendesignaler, som har en lins med 20 cm diameter. Högst upp på lyktan finns en belyst cykelsymbol.
Rödljuskörning vid cykelsignaler är ett problem och förekom redan från början. En undersökning från 1977 gjord av Stockholms gatukontor visade att i en specifik tillfart med styrning genom knapptryckning (Stadsgården vid infart till Viking Lines terminal) cyklade 82 procent av cyklisterna mot rött och enbart 18 procent stannade och tryckte på knappen. Efter borttagning av knappfunktionen och omprogrammering med automatiskt grönt för cyklisterna minskade rödljuscyklandet kraftigt. I andra korsningar, till exempel Sveavägen/Kungsgatan, stannade däremot en överväldigande majoritet, där var det alltför farligt att cykla mot rött.År 2011 cyklade cirka 150 000 personer dagligen i Stockholms innerstad och trenden är stigande. Att signalreglera cykeltrafik med särskilda trafiksignaler är en svår utmaning. Bland många försvårande faktorer kan nämnas att cyklister helst undviker att stanna eftersom de då måste bromsa bort sin rörelseenergi, som de sedan själva måste arbeta upp igen, att cyklister ogillar omvägar och fördröjningar och att en del cyklister inte förstår att de inte är gångtrafikanter utan faktiskt framför ett fordon. Därtill kommer att vänster- och högersvängande fordon ökar risken för eventuell kollision med en cyklist. Dåligt planerade cykelvägar, vägarbeten som spärrar cykelbanan, bristande koordination av trafiksignaler och en låg disciplin av Stockholms cyklister (lägre än i till exempel Uppsala eller i storstaden Köpenhamn) är faktorer som ofta leder till cykling mot rött.För att underlätta för cyklisterna föreslog 2011 Per Ankersjö, som är miljöborgarråd i Stockholm att det borde vara möjligt att tillåta cykling mot rött ljus under vissa förutsättningar och även att tillåta dem att köra mot enkelriktat. Både trafikpolisen i Stockholm och Nationalföreningen för trafiksäkerhetens främjande (NTF) är däremot skeptiska till förslaget.
Tekniska system att ge den kollektiva vägtrafiken förtur före övrig trafik har utvecklats i Stockholm sedan mitten av 1970-talet. Olika system testades för bussar, som med hjälp av sändare eller detektorer i vägbanan kunde skapa en egen grön våg. Detektorlösningen, som hade framtagits i samarbete med L.M. Ericsson fungerade tillfredsställande och genomfördes 1976 utmed stråket Hantverkargatan–Tegelbacken–Karl XII:s torg–Norrmalmstorg.Sedan slutet av 1980 utvecklades ”Pribuss” av dåvarande Stockholms stads gatu- och fastighetskontor med hjälp av statligt stöd. Systemet var insatsklart 1992 och bygger på radiodetektering, det vill säga att en buss i kollektivtrafiken kan kommunicera med trafiksignalen och förkortar väntetiden framför en korsning. Pribuss förekommer bara i Stockholm och är en aktiv prioritering i så väl oberoende trafiksignalanläggningar som i samordnade system. I andra svenska städer finns liknande system för bussprioritet.
Återtagen start om bussens signalgrupp håller på att växla mot rött.Pribuss är bara aktiv när bussen ligger efter sin tidtabell. Systemet kan minska fördröjningen för bussar med 10–20 sekunder per korsning. Det låter inte mycket men är såväl företagsekonomiskt som samhällsekonomiskt lönsamt. De med Pribuss utrustade gatustråken känns igen genom den lilla bussymbolen på trafiksignalens topp. Nackdelen är att korsande trafik måste vänta längre. Ibland uppfattar väntande trafikanter en överhoppad grönfas som ett fel i anläggningen och kör mot rött.
Antalet trafiksignalanläggningar har ökat kraftigt sedan andra världskriget. Från 12 anläggningar 1945 steg antalet till cirka 200 i slutet av 1960-talet och till cirka 500 anläggningar 1980. Idag (2012) finns knappt 600 trafiksignalreglerade korsningar i  Stockholms kommun. Varje signalanläggning består av ett stort antal signallyktor på olika sidor om gatan och på olika höjd. Totalt räknar man med cirka 11 000 trafiklyktor. I ytterområden har även en del trafiksignalanläggningar plockats bort helt och ersatts av cirkulationsplatser. En cirkulationsplats är inte alltid bästa lösning för bra trafikflöde jämfört med en signalanläggning. Rondellen kräver stort utrymme och har högre initialkostnader men sparar sedermera i vissa fall in detta via en lägre driftkostnad.
Trafiksignalens gamla glödlampor förbrukade 75 watt, men LED-ljus förbrukar däremot endast 6–12 watt, varför glödlamporna åren 1998–2001 ersattes av LED-ljus vilket ökar livslängden och sänker energiförbrukningen. Därmed var Stockholm första stad i världen som införde LED-teknik i så gott som samtliga trafiksignaler. Ersättningen i alla 11 000 trafikljus kostade cirka 50 miljoner kronor men har resulterat i stora besparingar vad gäller kostnader för drift, underhåll och energi.Stockholms kommun beslutade även att införa en helt ny typ av signallykta som heter ”Alustar” och levereras av den världsledande trafiksignaltillverkaren Swarco. Företaget har utvecklat speciella högeffektiva diodlinser som har ett klarare sken och inte ger ett så "prickigt" LED-ljus som den första generationen. Chassit för diodlinserna är av svart lackerad aluminium. I Norge har Alustar erhållit ett designpris för utrustning i industriell miljö.
Av Stockholms trafiksignaler är cirka 70 procent trafikstyrda genom detektorer i körbanan. Under vissa tider på dygnet är signalerna längs ett trafikerat stråk samordnade så att bilarna ska få grönt ljus genom hela systemet. En samordnad trafiksignal väljer i ett ”bibliotek” av i förväg uppgjorda tidplaner. Detta val brukar i Stockholm göras enligt en tidtabell med en morgontidplan, exempelvis klockan 6–9, en dagtidplan klockan 9–15, en eftermiddagstidplan klockan 15–18 och en lågtrafiktidplan under övrig tid. På natten tar trafikstyrningen över. En del trafiksignaler står på grönt längs huvudtrafikens riktning, andra står på konstant rött och slår om till grönt bara när detektorerna indikerar att ett fordon är på väg.Gul blink har ofta framförts som ett alternativ på natten, men har visat sig ökat antalet olyckor. 1969–1975 testades ett 30-tal anläggningar i Stockholm med gul blink respektive helt släckt nattetid. Utvärderingen visade att helt släckta signaler var bättre ur säkerhetssynpunkt. Efter det släcktes många av stadens trafiksignaler på natten. Numera förskriver trafikförordningen att gul blink bara får användas tillfälligt när det är driftstörningar i anläggningen och att helt släcka signalerna skulle betyda att synskadade inte får höra ljudsignalen. Nattsläckning avslutades i mitten av 1990-talet.
Stockholms stads trafikkontor sköter driftövervakningen, projekteringen och programmeringen av stadens trafiksignaler. Trafikkontoret kan även styra signalerna i samband med speciella evenemang, exempelvis under Stockholm Marathon. Trafikkontorets ledningscentral finns i Tekniska nämndhuset vid Fleminggatan.
För närvarande (2012) diskuteras och utreds så kallad ”adaptiv” eller ”optimerad” styrning av Stockholms trafiksignaler. Många trafiksignaler i Stockholms stad är samordnade efter ett i förväg uppgjort tidsschema. Det är ett stelt system och funktionen skulle kunna förbättras med en form av adaptiv styrning. Adaptiv styrning fungerar så att signalväxlingen inte följer en i förväg bestämt tidplan, utan att trafiksignalerna i realtid skapar sin styrning själva. Systemet medför en bättre anpassning till det aktuella trafikläget, väntetiderna blir kortare och därmed reduceras skadliga emissioner.
I innerstaden är i princip alla signaler, förutom friliggande övergångsställen, anslutna till ett driftsövervakningssystem. I ytterstaden är anslutningsgraden lägre. Fram till 1 februari 2010 sköttes övervakningen av Stockholmstrafiken och skötsel av signalanläggningarna av Stockholms stads trafikkontor. Nu utför Swarco den uppgiften på entreprenad. I upphandlingen ingår för närvarande 123 trafiksignalanläggningar, varav 87 är signalreglerade korsningar, 36 är signalreglerade övergångsställen respektive cykelöverfarter och 4 är signalanläggningar för rampstyrning vid påfarter till Essingeleden. Till trafiksignalanläggningen räknas alla i signalanläggningen ingående delar som mätarskåp till styrutrustning, signallyktor, trycknappar och detektorer.Trafik Stockholm leder trafiken i Stockholmsområdet, i Mälardalen och på Gotland. Trafikledningen omfattar även större kommunala gator i Stockholm. Trafik Stockholm hanterar felanmälningar kring gator, torg och parker i Stockholms stad och ger trafikinformation till allmänheten. Ledningscentralen ligger för närvarande (2012) i Kristineberg. Stockholms stads trafikkontor kommer även fortsättningsvis att sköta driftövervakningen och utför projekteringen av nya anläggningar samt bestämmer detaljer såsom signalernas programmering.
Projektering enligt stockholmsstandard (utdrag/sammandrag, daterat 2012-10-01):
Trafiksignaler för gående skall utföras med akustiska tryckknappslådor. Undantag kan göras för en enskild signalstolpe om ljuden kan skapa oklarhet för synskadade.
Cykelöverfarter skall normalt även utföras med en sekundär cykelsignal (normalt på mittrefug).
Vid samordnad styrning får omloppstiden i innerstaden maximalt uppgå till 100 sekunder. Eventuella avsteg från detta beslutas av byrån för trafikstyrning.
Vid större korsningar i innerstaden med ”många” gående skall gångsignalerna normalt följa parallellöpande fordonssignaler till grönt under dagtid.
Dagtid är klockan 6–20. Byrån för trafikstyrning kan besluta eventuella avsteg.
Vid bussprioritering och detektering med radio skall det i busstillfarten finnas en särskild indikeringslampa, som tänds vid bussanmälan och släcks vid bussavanmälan.
Stolparna skall målas i mörkgrön kulör (NCS 8010 G10Y - glans 70) och förses med tre reflexband, som placeras på 30, 90, och 160 cm höjd över marknivån.
Dufwa, Arne, red (1985). Trafik, broar, tunnelbanor, gator. Monografier utgivna av Stockholms stad, Stockholms tekniska historia 1. Stockholm: Liber Förlag. Libris 513275. ISBN 91-38-08725-1 
Abrahamsson, Åke (2004). Stockholm: en utopisk historia. Stockholm: Bokförlaget Prisma. Libris 9604083. ISBN 91-518-4264-5 
Meurling, John; Jeans Richard (2000). Ericssonkrönikan: 125 år av telekommunikation. Stockholm: Informationsförl. Libris 8376452. ISBN 91-7736-480-5 (inb.) 
Wikström, Jeppe (1998). Perspektiv på Stockholm. Stockholm: Max Ström. ISBN 91-89204-05-0 
Cykeltrafik och trafiksignaler - Trafikteknisk utformningshandbok och anvisningar för drift och underhåll i Stockholms stad. Publikation 2004:1, Trafikkontoret.

Trollsländor (Odonata) är en ordning bland insekterna. Trollsländor hör till underklassen bevingade insekter och är en av de äldsta insektsordningarna bland nu levande insekter då fossil visar att gruppen uppträdde under karbontiden för cirka 300 miljoner år sedan. De har en livscykel med ofullständig metamorfos, honorna lägger ägg som kläcks till nymfer vilka utvecklas till imago (fulländad) utan ett mellanliggande puppstadium. Både nymfer och fullbildade trollsländor livnär sig på rov. Nymferna lever i vatten medan fullbildade trollsländor är skickliga flygare som vanligen håller till i närheten av vatten och lever av insekter som ofta fångas i luften.
Ordningen omfattar cirka 5 680 kända arter, varav 64 st har påträffats i Sverige. Störst är artrikedomen i områden med tropiskt klimat. En särskilt stor artrikedom finns i den orientaliska- och neotropiska regionen, men även i tempererat klimat. I de kallaste områdena norr om skogsgränsen klarar sig dock bara ett fåtal arter. Storleken inom ordningen varierar från ett vingspann på mindre än 20 millimeter till ett vingspann på över 160 millimeter. En av de minsta trollsländorna är Agriocnemis pygmaea med ett vingspann på bara 18 millimeter. Störst är Megaloprepus caerulatus som har ett vingspann på 190 millimeter.
Utmärkande för trollsländor är att de har ett stort och rörligt huvud med stora fasettögon, bitande mundelar och korta borstliknande antenner, en mellankropp där det första segmentet är ombildat till en halsring medan de två bakre segmenten är sammanväxta och bildar en enhet som benämns synthorax, samt två par stora vingar och en långsträckt och smal bakkropp. En indelning av trollsländorna i två stora taxonomiska grupper brukar göras: egentliga trollsländor och flicksländor och jungfrusländor. De kan skiljas åt på vingarnas utseende och på hur vingarna hålls vid vila. Hos egentliga trollsländor är bakvingarna bredare än framvingarna och vid vila hålls vingarna utfällda åt sidorna. Flicksländor och jungfrusländor har bakvingar och framvingar med nästan samma form och vid vila hålls vingarna sammanslagna. Egentliga trollsländor har även som regel en mer robust kroppsbyggnad än flicksländor och jungfrusländor som har en mer smäcker kroppsbyggnad.
Ett utmärkande drag för trollsländornas nymfer är att underläppen är ombildad till ett slags griporgan som kallas fångstmask. Fångstmasken är i vila tillbakavikt men kan skjutas fram mycket snabbt för att fånga byten. Nymfernas utseende varierar mellan olika grupper av trollsländor. Nymfer av flicksländor och jungfrusländor känns igen på att de har en långsmal kropp med tre stora gälblad vid bakkroppsspetsen. De egentliga trollsländornas nymfer har mer robust kroppsbyggnad och saknar yttre gälblad.
Ordningens vetenskapliga namn, Odonata, kommer av grekiskans odonto, som betyder "tandad". Det syftar på trollsländornas käkar, både på den fullbildade sländan och nymfens.
Hos trollsländor är den fullbildade imagon och nymfen mycket olika till utseendet. Det har sin förklaring i imagon och nymfens skilda levnadssätt, den fullbildade trollsländan lever på land i luften medan nymfen utvecklas i vatten. På grund av den stora olikheten mellan nymf och imago kallas ofta trollsländenymfer för larver.
Trollsländornas kropp delas in i tre delar, huvud, mellankropp och bakkropp. Huvudet är stort och rörligt med stora fasettögon och tre små punktögon, kraftiga bitande mundelar och korta borstliknande antenner. De stora fasettögonen ger trollsländorna ett stort synfält och god förmåga att uppfatta rörelser i omgivningen. Bland insekterna är trollsländor den grupp som har bäst syn och synen är det viktigaste sinnet för individens överlevnad eftersom trollsländor förlitar sig på synen för jakt och bytesfångsten. Fasettögonen hålls rena genom att trollsländan stryker över dem med frambenen. Ibland syns en liten mörk fläck i fasettögonen, en så kallad pseudopupill.
Hos egentliga trollsländor är huvudet rundat och fasettögonen är så stora att de möts, eller nästan möts, på huvudets ovansida. Undantaget är flodtrollsländor som har ett mer tydligt mellanrum mellan ögonen vilket brukar ses som ett basalt drag. Bland mosaiktrollsländor finns några av de trollsländor som har de största fasettögonen. Ett fasettöga hos en stor mosaiktrollslända kan bestå av upp mot 28 000 till 30 000 sexkantiga små delögon. Flicksländor och jungfrusländor har ett kortare och bredare huvud och fasettögonen är alltid tydligt åtskilda.Mellankroppen hos en insekt har tre segment. Hos trollsländor är det första segmentet (prothorax) ombildat så att det närmast ser ut som ett slags hals och kallas för halsring. Det andra och tredje segmentet är sammanväxta och bildar en enhet som benämns synthorax. På denna är trollsländans vingar fästade. Inuti synthorax finns flygmusklerna. Ett benpar är fästat på vart och ett av mellankroppssegmenten. Synthorax utformning gör att alla tre benparen är belägna jämförelsevis långt fram. Denna placering, nästan vid huvudet, gör att trollsländor har svårt att gå. Men benen är istället utmärkta fångstredskap när trollsländan är i luften. De är taggiga och har kraftiga klor och bildar, när de sträcks framåt, en fångstkorg. Genom att benen har olika längd, det främsta benparet är kortast och det bakre längst, är alla ben långa nog att nå till munnen och trollsländan kan därför både gripa och äta sitt byte i luften.
Bakkroppen är långsträckt och smal och har tio segment. Flicksländor och jungfrusländor har oftast särskilt lång och smal bakkropp, medan de egentliga trollsländorna, som i regel är robustare byggda‚ har något tjockare bakkropp. Några arter av de egentliga trollsländorna har en för insektsordningen en ovanligt bred bakkropp, som bred trollslända. Hos flodtrollsländor kan bakkroppen vara lite klubbformad, det vill säga vara bredare mot spetsen. Vid bakkroppens spets finns en sorts utskott som kallas analbihang. Honor har två små analbihang som möjligen har en funktion som känselorgan vid äggläggning. Hanarnas analbihang är större och används för att gripa tag om honan inför parningen. Hos egentliga trollsländor finns hos hanarna två övre och ett undre utskott som bildar en parningstång. Med parningstången fattar trollsländehanen tag i honans nacke inför parningen. Flicksländornas och jungfrusländornas hanar har två övre och två undre utskott. Med dessa utskott fattar hanen ett tag om honans halsring inför parningen. Könsöppningen finns hos både hanar och honor på undersidan av det nionde bakkroppssegmentet. På undersidan av åttonde och nionde bakkroppssegmentet har honan en äggläggare. Hanens parningsorgan för överföring av sperma finns på andra och tredje bakkroppssegmentets undersida, det vill säga på den främre delen av bakkroppens undersida.Trots den kraftiga synthorax, den långa bakkroppen och det faktum att trollsländor är relativt stora insekter väger de mycket lite. Inte ens de största trollsländorna väger mer än cirka ett gram. Detta beror på att det mesta av volymen i bakkroppen, förutom de vitala organen‚ utgörs av luftsäckar. Även inuti synthorax finns, förutom organ och flygmuskler, luftsäckar. Luftsäckarna skiljs från blodet och organen av tunna membran. Förutom att luftsäckarna gör kroppen lättare har luftsäckarna i synthorax en isolerade verkan som gör att flygmusklerna blir mindre känsliga för lägre temperaturer än vad de annars skulle ha varit.
Trollsländor har två par stora vingar som är långsträckta till formen och försedda med ett tydligt mönster av längsgående och tvärgående vingribbor. De längsgående vingribborna är grövre och ger vingen tillräcklig stadga för att flyga medan de tvärgående vingribborna är tunnare och ger vingen den elasticitet som behövs. De längsgående och tvärgående vingribborna delar in vingen i många mindre fält som kallas vingceller, eller bara celler, och det nät som bildas kallas ribbnät. Vingcellernas antal och utseende, och ribbnätets mönster varierar mellan olika familjer, släkten och arter av trollsländor och är därför en viktig bestämningskaraktär. Ett utmärkande drag för trollsländor är att de har en liten inbuktning och en särskilt grov tvärgående vingribba ungefär mitt på vingens framkant, som kallas vingnod. Vid framkanten av vingen, nära vingspetsen finns, undantaget hos jungfrusländor, ett tydligt vingmärke (pterostigma), vilket är en oftast långsmal och färgad vingcell vars utseende fungerar som en viktig bestämningskaraktär. Jungfrusländehanar saknar helt vingmärke, dock kan jungfrusländehonor ha ett falsk vingmärke, en färgad fläck som genomskärs av vingribbor, till skillnad från ett äkta vingmärke som består av en enda vingcell.
Framvingar och bakvingar hos flicksländor och jungfrusländor har nästan samma form och de har smal vingbas. Egentliga trollsländor har framvingar och bakvingar med mera olika form och bredare vingbas. Skillnaden mellan vingparen hos de egentliga trollsländorna är att bakvingarna är bredare än framvingarna. Det är särskilt tydligt för den inre delen av vingen. Vid vila håller egentliga trollsländor och flicksländor och jungfrusländor vingarna på olika sätt. Hos egentliga trollsländor hålls vingarna utfällda åt sidorna. Bland segeltrollsländor (en familj egentliga trollsländor) är det vanligt att vingarna riktas något snett framåt och nedåt. Vilande flicksländor och jungfrusländor håller istället vingarna sammanslagna över kroppen, förutom smaragdflicksländor av släktet Lestes som ofta vilar med halvt utslagna vingar.Vingparen hos trollsländor kan röras oberoende i förhållande till varandra då flygmusklerna verkar på vingarna genom direkt vingrörelse. Musklerna som sänker vingen är direkt kopplade till vingen och musklerna som höjer vingen fäster i ryggplåten och verkar på vingarna genom denna. Det gör att vingparen kan röras både i mottakt och i takt med varandra. Vingarna slår ungefär trettio slag per sekund, vilket är för långsamt för att det ska uppstå någon flygton, men ett frasande vingljud kan ibland höras beroende på att vingarnas kanter snuddar varandra. Särskilt egentliga trollsländor har en varierad flykt och kan stå stilla i luften, flyga snabbt framåt och plötsligt dyka nedåt eller ändra riktning tvärt. Manöverskickligheten är viktig för trollsländornas framgång vid bytesjakt. Flicksländor och jungfrusländor är inte riktigt lika goda flygare som egentliga trollsländor och jagar helst långsammare byten, eller tar byten som sitter stilla. En anledning till skillnaden i flygskicklighet är att kroppens tyngdpunkt är något olika hos de två grupperna. De egentliga trollsländorna har en för flygförmågan bättre balanserad tyngdpunkt medan jungfrusländor och flicksländor har en mindre gynnsam tyngdpunkt som gör dem något baktunga. Trollsländor är inte de snabbaste flygande insekterna men de egentliga trollsländorna kan ändå flyga i en för insekter relativt hög hastighet på 30 till kanske så mycket som 50 kilometer i timmen. Uthålligheten hos dessa trollsländor är också stor och de kan vid vackert väder flyga flera timmar utan att landa och vissa arter är kända för kunna göra långa vandringsflygningar.
Trollsländor uppvisar stor variation i färgteckning både vad gäller kropp och vingar. Kroppen kan vara allt från oansenligt brun till klart röd eller skimrande grön eller blå. Vingarna kan vara genomskinliga, eller helt eller delvis färgade. De färger som trollsländor uppvisar kan delas in i två olika typer, pigmentfärger och strukturfärger. Pigmentfärger är färger som kommer av färgämnen som finns i ytterhudens celler, eller celler strax under denna. Strukturfärger är färger som kommer av hur ljusets reflekteras mot ytterhudens mikrostrukturer vilket skapar interferens. Bruna, svarta, röda och gula färger beror ofta på pigmentfärg medan iriserande grönaktig eller kopparfärgad glans hos exempelvis glanstrollsländor eller blå färg hos mosaiktrollsländor, är exempel på strukturfärg.Könen har ofta olika färgteckning, så kallad könsdimorfism. Hanarna har ofta klarare färger medan honorna vanligtvis har mer oansenliga färger vilket leder till att honorna är bättre kamouflerade vid äggläggningen. Hos vissa arter förekommer det olika färgmorfer hos honorna, där en hona som har en annorlunda färgteckning gentemot hanen benämns heterokrom medan en hona som har en färgteckning som liknar hanens benämns homokrom.Nyligen kläckta, ännu inte könsmogna trollsländor, så kallade juveniler, är ofta inte fullt utfärgade och uppvisar vanligen vissa skillnader i utseendet gentemot könsmogna (adulta) individer.
Nymfen hos trollsländor är vattenlevande och livnär sig på rov. Den har sex ben, kraftiga käkar, två fasettögon, tre punktögon, två korta antenner och i senare stadier små vinganlag. Underläppen är ombildad till ett griporgan, som kallas fångstmask. Fångstmasken är då den inte används tillbakavikt. När nymfen upptäcker ett byte kan fångstmasken blixtsnabbt skjutas fram och gripa tag om bytet. Fångstmasken hos nymfen är anpassad till levnadssättet och ser olika ut hos olika arter.Nymfer av jungfrusländor och flicksländor har långsmal kropp med tre stora gälblad vid bakkropsspetsen. De egentliga trollsländornas nymfer har mer robust kroppsbyggnad och saknar yttre gälblad. Nymfer av mosaiktrollsländor har spolformad bakkropp medan nymfer av segeltrollsländor och glanstrollsländor har en bredare och plattare kroppsbyggnad.
Trollsländor har en livscykel med ofullständig metamorfos och tre huvudsakliga stadier: ägg, nymf och imago. Utvecklingstiden varierar från art till art men är också beroende av klimat. I varma delar av världen finns arter som kan ha mer än en generation under ett år, medan trollsländor i norr kan ha en utveckling som sträcker sig över flera år. Honan lägger ägg i vatten och nymfen kryper upp ur vattnet när den är redo att förvandlas till fullbildad trollslända. Som imago lever trollsländor oftast bara i några veckor, som mest omkring två månader eller tio veckor. Enstaka undantag finns, till exempel vinterflicksländan som övervintrar som imago och därför har ett ovanligt långt liv som fullbildad - omkring tio månader.Fullbildade trollsländor håller vanligen till i närhet av vatten där nymferna utvecklas. Undantaget är ej könsmogna trollsländor, framförallt egentliga trollsländor, vilka kan flyga iväg långt från vatten. När de blir könsmogna återvänder de till vatten för fortplantning. Flicksländor och jungfrusländor håller sig också som juveniler ganska nära vatten. Könsmogna honor hos egentliga trollsländor uppsöker vatten för parning och äggläggning men tillbringar annars vanligen mindre tid vid vatten än vad hanarna gör.
De flesta trollsländor föredrar lugna vatten för fortplantning, men det finns även trollsländor, som flodtrollsländor, som föredrar rinnande vatten. Sjöar, dammar, åar och kärr och andra våtmarker med öppna vattenytor är exempel på habitat som lockar många trollsländor. Trollsländor förekommer även vid kulturskapade eller anlagda småvatten, exempelvis vattenfyllda gamla märgelgravar, risfält och kanaler. De allra flesta trollsländor fortplantar sig bara i sötvatten, men några arter tål bräckt vatten med en lägre salthalt.
Könsmogna trollsländehanar försvarar ett revir i närheten av vatten. Reviret består vanligen av en bit strandkant som hanen patrullerar och försvarar mot andra hanar. Kommer honor in i reviret försöker hanen para sig med dem. Oftast är inte reviren permanenta till sin karaktär. Vilket område hanen försvarar kan förändras över dagen och kan delvis överlappa andra hanars områden. Jungfrusländor har det tydligaste revirbeteendet medan många små flicksländor inte verkar ha något särskilt bestämt revir. Hanarnas strider är häftiga men korta då en av hanarna snabbt brukar ge upp och det blir sällan större skador.
De flesta trollsländor har inget direkt uppvaktningsbeteende, undantaget jungfrusländor där hanen tydligt uppvaktar honan, och vissa flicksländor som utför en guppande flykt kring honan. Hanen hos jungfrusländor uppvaktar honan genom att stå stilla i luften nära henne och slå snabbt med vingarna samtidigt som han böjer upp sin bakkropp för att visa en fläck som fungerar som igenkänningssignal. Om fläcken inte har rätt utseende avvisar honan den uppvaktande hanen.
Innan parningen måste hanen föra över sperma från könsöppningen vid bakkroppsänden till parningsorganet på den främre delen av bakkroppen eftersom det saknas en inre förbindelse mellan könsorganen som producerar sperma och parningsorganet som ska överföra sperman till honan. Det gör han genom att böja in bakkroppen under sig och fylla upp parningsorganets sädesblåsa med sperma.
När hanen hos egentliga trollsländor sänker sig ner över honan placerar han först sina ben på hennes mellankropp och huvud och böjer in bakkroppen så att han kan fatta tag om honans nacke med sin parningstång. Flicksländor och jungfrusländor gör på samma vis, men hanen fattar tag om honans halsring. Då hanen fått grepp om honan på detta sätt släpper han taget om henne med benen. I detta skedet kan det sammankopplade paret flyga iväg. Den position som hanen och honan befinner sig i när de är sammankopplade så här kallas för tandemställning.Det nästa steget i parningen är att hanen får honan att böja upp bakkroppen för att hennes könsöppning ska kunna fästas vid hans parningsorgan. Därmed bildas det för trollsländorna typiska parningshjulet. Om paret lyckas med att bilda ett parningshjul kan hanen överföra sperma till honan och befruktning ske. Om inte honan är parningsvillig går det inte och hanen får avbryta parningsförsöket. Parningshjulet kan bildas i flykten eller sittande, exempelvis på en kvist eller ett strå. Parningshjulet kan bestå olika länge beroende på art. Hos vissa trollsländor varar parningshjulet inte i mer än några sekunder, andra är förenade i åtminstone ett par minuter och ibland närmare en halvtimme, och i något fall hos flicksländor så länge som upp till tre timmar.Under parningen försöker hanen förutom att överföra sin egen sperma ofta pumpa bort sperma från eventuella andra hanar som tidigare har parat sig med honan för öka chansen att det är han som befruktar äggen. Färgteckning och kroppens storlek och form samt beteende är karaktärer som hanar och honor av samma art kan känna igen varandra på. Analbihangen som hanen fattar tag om honan med är olika utformade hos olika arter och en karaktär på vilken honan kan avgöra om hanen är av rätt art. På motsvarande vis kan hanen med sina analbihang känna om honan är av rätt art på formen på området där han griper tag i henne.
Efter parningen följer äggläggningen. Den kan utföras av honan ensam, eller med hanen ledsagande honan i tandemställning. Hos trollsländor där hanen ledsagar honan håller paret ihop olika länge. Många arter inleder äggläggningen i tandemställning, men sedan släpper hanen taget om honan som fortsätter äggläggningen ensam. Hanen kan vakta honan en kort tid, något som är fallet hos flera segeltrollsländor vars hanar ryttlar en stund i luften nära den äggläggande honan. Om en annan hane närmar sig honan kör den vaktande hanen bort honom.
Äggläggningen kan vara endofytisk eller exofytisk. Endofytisk äggläggning innebär att äggen sticks in i växtdelar och exofytisk äggläggning att äggen släpps fritt i vattnet. Jungfrusländor, flicksländor och mosaiktrollsländor är tre grupper av trollsländor som har endofytisk äggläggning. Äggen läggs i vattenväxter, med enstaka undantag som flicksländan Lestes viridis vilken lägger ägg under barken på över vatten hängande grenar. När ägget kläcks faller nymfen i vattnet. Flodtrollsländor, glanstrollsländor och segeltrollsländor har exofytisk äggläggning. Kungstrollsländor sticker ner sina ägg i sandiga bottnar.Det är främst hos arter med endofytisk äggläggning som hanen ledsagar honan i tandemställning. Särskilt vanligt är det bland flicksländor. Hos vissa mosaiktrollsländor ledsagar hanen också honan, men hos de flesta gör han inte det. Jungfrusländornas hanar ledsagar inte honan i tandemställning, men kan visa henne en lämplig äggläggningsplats inom reviret. Hos arter med exofytisk äggläggning är inte hanen med under äggläggningen, utan honan lägger äggen ensam. Ett undantag är ängstrollsländor som börjar äggläggningen i tandemställning.Honor som lägger ägg fritt i vattnet lägger vanligen ett stort antal små ägg. Oftast doppas bara bakkroppsändan ner i vattnet när äggen avges. Det kan utföras under flykt och beteendet upprepas flera gånger i följd. Vid varje dopp avges ett eller flera ägg tillsammans i en liten klump. Tvåfläckad trollslända lägger dock sina ägg i en sträng. Äggen skyddas av ett geléartat hölje. Detta hölje gör att äggen fäster vid botten eller vid vattenväxter och slampartiklar som fastnar på höljet gör äggen svårare att upptäcka för predatorer. Honor som sticker in äggen i växter lägger vanligen ett färre ägg men äggen är större. Dessa kan delvis eller helt krypa ner i vattnet under äggläggningen. Äggen sticks in ett och ett i växtdelar och både död och levande växtvävnad kan utnyttjas. Beroende på vilken trollsländeart det rör sig om föredras olika sorters vattenväxter.
Den tid det tar innan äggen kläcks beror på temperatur och arten. I varmt tropiskt klimat går det fort och äggen kan kläckas redan efter en knapp vecka. I nordligare områden tar det längre tid, upp till ett år, eftersom utvecklingen av embryot stannar upp och går in i en diapaus över vintern.När nymfen först kläcker ur ägget är den larvliknande och kallas för prolarv. Ganska snart efter kläckningen spricker dock prolarvshuden upp och den egentliga nymfen framträder. Utvecklingstiden för nymfen kan variera från endast omkring en månad till fem år. Hur lång tid det tar beror på arten och på klimatet. Vid lägre temperatur växer nymfen långsamt och om temperatur går under 10 °C stannar tillväxten i princip av. Mest gynnsamma temperaturen för nymfens tillväxt är mellan 20 och 25 °C. Antalet hudömsningar som nymfen genomgår under sin utvecklingstid är mellan nio och femton. Det varierar beroende på art, dock är inte antalet hudömsningar för en art helt bestämt eftersom det också kan förekomma en variation inom arterna.Nymferna söker efter byten genom att röra sig långsamt fram över bottnen eller bland vattenväxter, eller genom sitta stilla i hopp om att upptäcka ett byte. För nymfer som är dagaktiva och rör sig fritt i jakten på byte är synen det viktigaste sinnet för bytesfångsten. Nymferna reagerar framförallt på bytets rörelser. För trollsländenymfer som sitter mer stilla eller är nattaktiva är känseln ett viktigt sinne. Nymfer tar alla sorters byten de klarar av att fånga. Mygglarver är vanliga byten, men andra sorters vattenlevande insektslarver, till exempel dagsländelarver fångas också, liksom små kräftdjur. Större nymfer kan ta grodyngel eller fiskyngel. Till nymfernas fiender hör framförallt fiskar. Större vattenlevande rovinsekter som vattenbi och olika sjöfåglar är andra hot. Kannibalism har observerats vid hållande av nymfer i fångenskap, men om och i vilken omfattning det förekommer kannibalism i naturen finns det inte mycket kunskap om.Nymfer av jungfrusländor och flicksländor andas med de gälblad som finns vid bakkroppsändan. Nymfen klarar av att förlora ett eller flera gälblad eftersom den också kan ta upp syre genom huden, men den kommer då bli känsligare för syrebrist. Även om nymfen sällan gör det kan den simma genom vickande rörelser. Gälbladen fungerar då nästan som en fena. Andningen hos nymfer av egentliga trollsländor sker genom att nymfen pumpar vatten in och ut ur ändtarmen på vars insida det finns trakéförsedda utskott som tar upp syre. Om nymfen blir skrämd kan den genom att häftigt stöta ut vatten kvickt förflytta sig bort från faran. Flodtrollsländornas nymfer gräver under dagen ner sig i bottensedimentet där de är mer skyddade mot faror.
När nymfen ska genomgå sin sista hudömsning och förvandlas till fullbildad slända kryper den upp ur vattnet. Nymfen klättrar upp och håller sig fast med benen vid något strå, eller vid en sten. De flesta trollsländor kläcker i närmast lodrät position eller hänger nedåt men hos flodtrollsländor kan kläckningen även ske i horisontellt läge. Den tomma huden, exuvium, blir kvarsittande, sedan den fullbildade trollsländan krupit ut.
Efter att huden spruckit upp arbetar sig den nykläcka trollsländan först fri med framkroppen och benen. Därefter blir det en paus då benen måste hårdna något för att bli användbara. Hos egentliga trollsländor hänger i den här fasen den nya sländan ofta med framkropp och huvudet nedåt, undantaget flodtrollsländor som inte hänger på det viset. När benen är användbara kan trollsländan krypa ur den spruckna huden som var nymfen och dra ut bakkroppen. Bakkroppen är i det här skedet kort och mjuk och vingarna är små och ligger tätt hopvikta. Processen att pressa ut kroppsvätska i vingarna och bakkroppen för att de ska få sin fulla storlek är nästa steget i förvandlingen.
Vingarna är när de börjar vecklas ut mjölkaktigt färgade, men klarnar när de fått sin fulla storlek och styvnat. Något som är viktig är att det inte finns något i vägen när vingarna spänns ut, eftersom vingarna i så fall kan bli krokiga. Då även bakkroppen fått sin fulla längd syns ofta en droppe överskottsvätska vid spetsen.Kläckningsprocessen tar olika lång tid beroende på art men också beroende på temperaturen. Om det är varmt går det snabbare. Det kan variera mellan någon halvtimme och ett par timmar. Under den här tiden är trollsländan mycket sårbar eftersom kroppen är mjuk och den ännu inte kan flyga. När det yttre hudskelettet hårdnat och vingarna torkat och styvnat kan trollsländan göra sin första flygtur. Den första flygturen, eller jungfruflygningen, är osäker eftersom flygskickligheten ännu inte är uppövad och det kan hända att trollsländan hamnar i vattnet. I bästa fall lyckas den ta sig upp på exempelvis ett flytblad av någon vattenväxt och kan torka och flyga iväg igen.Trollsländans första tid som bevingad imago är riskfylld. Dåligt väder är ett hot, om det är regnigt, blåsigt och kallt en längre tid dör många trollsländor innan de hunnit para sig. Predatorer är ett annat hot och unga trollsländor med osäkrare flykt är extra sårbara för predatorer. Flygskickligheten övas dock upp snabbt, redan andra dagen är trollsländornas flykt mycket säkrare. Tack vare sin flygskicklighet kan de egentliga trollsländor undgå många fåglar men det finns en del fåglar som klarar att fånga dem. Dit hör bland annat lärkfalk, tornfalk, aftonfalk, kungsfiskare och biätare. Flicksländor som inte riktigt flyger lika bra kan fångas av exempelvis rörsångare och sävsångare. Andra rovlevande insekter, som rovflugor, är ett annat hot för mindre trollsländor. Mot mindre trollsländor är också andra större trollsländor ett hot. Små trollsländor kan även fastna i spindelnät.
Fullbildade trollsländor uppvisar två olika huvudstrategier vid jakt. En strategi är att aktivt flyga omkring och spana efter byten som mosaiktrollsländor gör. Dessa trollsländor jagar ofta över land, till exempel längs skogsbryn. Ängar är ett annat exempel på biotop som drar till sig många insekter som trollsländorna kan fånga. Den andra strategin är att sitta stilla på en utkiksplats och spana efter byten. Detta gör exempelvis  segeltrollsländor. Då den spanande trollsländan upptäcker ett byte flyger den snabbt upp för att fånga det (med sina ben). I segeltrollsländornas fall återvänder trollsländan när den fångat bytet ofta till sin tidigare utkiksplats. Flicksländor som jagar genom att spana från en utkiksplats återvänder endast sällan till samma utkiksplats när de har fångat bytet. Dessa små trollsländor kan även ta stillasittande byten.Trollsländor är inte specialiserade i sitt val av byten utan vilka andra insekter som fångas beror mest på trollsländans storlek och på hur lätt bytet är att fånga. Små flicksländor och jungfrusländor tar mindre byten. Egentliga trollsländor kan ta större byten. Flugor och myggor är vanliga byten. Bladlöss och bladloppor fångas av små trollsländor. Dagsländor och nattsländor är ganska vanliga byten, liksom nätvingar. Små fjärilar och skalbaggar fångas ibland. Gaddförsedda steklar fångas sällan. Skinnbaggar som kan smaka illa är också mindre vanliga byten.Forskare på Sveriges Lantbruksuniversitet och Åbo Universitet har kartlagt dieten hos tre arter genom att analysera bytets DNA i trollsländornas avföring. Arterna var Pudrad smaragdflickslända (Lestes sponsa), sjöflickslända (Enallagma cyathigerum) och svart ängstrollslända (Sympetrum danae). Det visade sig att de har tiotals olika insektsgrupper på menyn. En stor del av dieten var tvåvingar såsom harkrankar och spyflugor, men de hade också skalbaggar, steklar med mera bland sina favoritbyten. De tre trollsländearterna äter ungefär samma arter – och de har samma diet som vissa fåglar och fladdermöss.Bytesjakten sker i regel på dagen men det finns också arter som jagar i skymningen, framförallt i tropiska delar av världen. Under natten söker trollsländorna skydd i vegetationen. I vegetationen tar de också skydd vid dåligt väder då de inte kan flyga och jaga.
Trollsländornas ursprung går tillbaka till yngre karbon för cirka 300 miljoner år sedan. Till den grundläggande uppbyggnaden liknar dagens trollsländor fortfarande sina tidiga förfäder vilket syns på de bevarade fossil som hittats. Genom evolutionshistorien har trollsländor som ordning förändrats jämförelsevis lite och de anses därför ofta som en av de primitivaste ordningarna av bevingade insekter.
Under karbon och perm existerade jättesländor (Protodonata) och dessa tros vara trollsländornas äldsta förfäder. Jättesländorna var dock mycket större än dagens trollsländor. Som exempel kan nämnas arten Meganeura monyi som kunde ha ett vingspann på upp till 70 centimeter. Ett skäl till att jättesländor kunde bli så stora tros vara att syrehalten i atmosfären var mycket högre under karbon än idag.Fynd av fossil visar att det senare utvecklades flera olika underordningar av trollsländor som är utdöda idag. Under perm för 299 till 251 miljoner år sedan uppkom Protanisoptera och Archizygoptera och under trias för 251 till 200 miljoner år sedan uppkom Triadophlebiomorpha. Protozygopthera, en annan tidig underordning anses ibland ingå i Archizygoptera. Under trias och krita för 251 till 65,5 miljoner år sedan utvecklades Anisozygoptera. Från jura finns fossil från en utdöd underordning med namnet Tarsophlebioptera. Vingens utveckling är viktig i studiet av trollsländornas evolution, dels för att många bevarade fossil är avtryck av just vingar och dels genom att vingens karaktärer kan skilja grupper åt. Jättesländor hade exempelvis ingen vingnod och inget vingmärkte. Protanisoptera visar en antydan till vingnod och ett diffust vingmärke. Archizygoptera var den första gruppen där vingnoden och vingmärket blev mer tydliga.
De två stora grupper av trollsländor som finns idag, (egentliga trollsländor) och (flicksländor och jungfrusländor), utvecklades för 150 till 200 miljoner år sedan och dagens arter uppvisar fortfarande stora likheter med sina föregångare, särskilt från och med tertiär för cirka 50 miljoner år sedan. Båda grupperna uppvisar stor mångfald med nära 2 900 recenta arter. Av egentliga trollsländor har det därtill funnits minst fem numera utdöda familjer och av flicksländor och jungfrusländor två numera utdöda familjer.
Systematiskt delades dagens trollsländor länge in i tre underordningar, Anisoptera (motsvarande egentliga trollsländor), Zygoptera (flicksländor och jungfrusländor) och Anisozygoptera. Den tredje underordningen Anisozygoptera var mycket liten och innehåll bara två recenta arter (Epiophlebia laidlawi i östra Himalaya och Epiophlebia superstes i Japan. De två arterna sågs som en sista kvarlevande rest av en mellanform mellan Anisoptera och Zygoptera, eftersom de uppvisar drag som påminner om båda grupperna. Enligt nyare kladistiska studier har dessa två trollsländor dock en gemensam förfader med egentliga trollsländor och i indelningar som följer kladistiken förs dessa två arter därför ihop med egentliga trollsländor i underordningen Epiprocta.
Denna översikt visar en indelning ner till familjenivå för nu levande trollsländor. Översikten utgår från en indelning med åtta överfamiljer och 27 familjer enligt F.M. Carpenter (1992) och C.A. Bridges (1993). men även andra familjer beskrivs nedan denna då indelningen i familjer är inte helt stabil och andra indelningar förekommer, exempelvis en indelning med 33 familjer. Sammantaget finns det över 600 släkten. Det antal arter som anges för familjerna i översikten avser beskrivna arter och utgår i huvudsak från World Odonata List. Då det kan råda delade meningar om artstatus är siffrorna att betrakta som ungefärliga.
familj Hemiphlebiidae - en art Hemiphlebia mirabilis i sydöstra Australien (delstaten Victoria och Tasmanien)
familj Coenagrionidae - dammflicksländor, cirka 1 133 arter, spridda världen över
familj Isostictidae - cirka 45 arter, i Australien, Nya Kaledonien och Nya Guinea
familj Platycnemididae - flodflicksländor, cirka 226 arter, Afrika, Asien, Europa, Australien
familj Platystictidae - cirka 217 arter, i Asien, Centralamerika och Sydamerika
familj Protoneuridae - cirka 260 arter, spridda världen över, utom i Europa och norra Asien
familj Pseudostigmatidae - nitton arter, alla i neotropiska regionen utom en art som förekommer i Afrika
familj Lestoideidae - fyra arter i Australien (om arten Chorismagrion risi inte räknas hit, med C. risi fem arter)
familj Megapodagrionidae, cirka 310 arter, främst i tropiska områden, spridda världen över utom i Europa
familj Perilestidae - cirka 19 arter i neotropiska regionen, främst Centralamerika, en art Nubiolestes diotima i Afrika
familj Pseudolestidae - en art Pseudolestes mirabilis i Asien (osäker systematik, förs ibland till Megapodagrionidae)
familj Synlestidae - cirka 35 arter, i Afrika, Asien, Australien och på Hispaniola
familj Amphipterygidae - cirka tolv arter, i Sydostasien, Afrika, Sydamerika och Centralamerika
familj Epiophlebiidae - två arter, Epiophlebia laidlawi och Epiophlebia superstes i Asien
familj Neopetaliidae - en art Neopetalia punctata i Chile och Argentina (placeras i överfamiljen Libelluloidea enligt Carle och Louton, 1994)
familj Petaluridae - elva arter, i Australien, Nya Zeeland, Japan, Nordamerika och Chile
familj Cordulegastridae - kungstrollsländor, cirka 51 arter, spridda över norra halvklotet
familj Corduliidae - skimmertrollsländor, cirka 250 arter (om Macromiidae och Synthemistidae räknas som egna familjer, annars med dessa cirka 400), spridda världen över
familj Libellulidae - segeltrollsländor, cirka 985 beskrivna arter, det räknas ofta med att det finns över 1 000 arter i denna grupp, spridda världen överInom underordningen flicksländor och jungfrusländor har släktena Diphlebia med fem arter och Philoganga med fyra arter som förekommer i Sydostasien och Australien tidigare (1980-talet) ofta förts till familjen Amphipterygidae, men senare (från 1990-talet) ofta till en egen familj med det vetenskapliga namnet Diphlebiidae. En synonym för Diphlebiidae är Philogangidae. Flicksländan Chorismagrion risi som ibland räknas till familjen Lestoideidae har av andra auktoriteter placerats som ensam art i släktet Chorismagrion och familjen Chorismagrionidae. Arten Thaumatoneura inopinata som förekommer i Costa Rica och Panama har också en varierande placering, antingen i familjen Megapodagrionidae i överfamiljen Lestoidea eller i en egen familj, Thaumatoneuridae, inom överfamiljen Calopterygoidea.För underordningen egentliga trollsländor finns utöver familjer i indelningen ovan familjerna Austropetaliidae, Chlorogomphidae, Macromiidae och Synthemistidae beskrivna. Familjen Austropetaliidae innehåller elva arter som finns i Australien och Sydamerika och ingår i överfamiljen Aeshnoidea. Denna familj upprättades 1994 i och med Carle och Loutons uppdelning av Neopetaliidae. Deras uppdelning innebar att fyra släkten, Archipetalia, Austropetalia, Hypopetalia och Phyllopetalia placerades tillsammans i en ny familj, Austropetaliidae. Kvar i Neopetalidae blev arten Neopetalia punctata som Carle och Louton placerade i överfamiljen Libelluliodea. Chlorogomphidae är en familj trollsländor om 45 arter som förekommer i Asien. Gruppen har haft varierande placering, men räknas nu till överfamiljen Libelluloidea. Tidigare placerades familjens största släkte Chlorogomphus i underfamiljen Chlorogomphinae som ingående i Cordulegastridae. Macromiidae med 123 arter världen över och Synthemistidae med 43 arter i Australien behandlas om de inte ses som egna familjer som tillhörande Corduliidae.
Trollsländor är ganska stora insekter och de uppmärksammas lätt genom sina färger och skickliga flykt. De kan också betraktas som för människor nyttiga djur, eftersom de äter många för människor besvärliga insekter, som flugor och myggor som kan göra skada på odlade grödor och sprida sjukdomar. Det finns skildringar av trollsländor inom konst och litteratur och trollsländor omtalas i folktro på olika vis i världen.
Innan kristendomen kom till Nordeuropa associerades trollsländor med gudinnan Freja som stod för fruktbarhet. Efter införandet av kristendomen sågs dock trollsländor på med större misstro. Det framgår bland annat av många äldre namn som trollsländor har i olika länder. På tyska ska det ha funnits åtminstone omkring 150 olika folkliga namn, av vilka flera som exempelvis "Wasserhexe" (hexe betyder häxa, det kan sägas betyda "vattenhäxa") och "Teufelsnadel" (Teufel betyder djävul) antyder samröre med onda makter. I England kallas de egentliga trollsländorna för "dragonfly" (dragon betyder drake) och i Danmark är ett av många namn på trollsländor "Fandens ridehest" (den ondes ridhäst). Det svenska namnet "trollsländor" kommer troligen av att trollsländor sades vara trollens spinnverktyg. En vanlig skröna förr var att trollsländor kunde sticka ut ögonen eller sy ihop ögonlocken på sovande människor. Ett gammalt svenskt namn på trollsländor som speglar detta är "blindsticka". Från samma tro kommer det norska "öyenstikker".Till äldre folktro om trollsländor hör också tron om att trollsländor var Skams besman (Skam var ett namn den onde, besman är ett äldre redskap för att väga föremål). Man trodde att när en trollslända flög över huvudet på en människa vägdes människans själ och det var ett farligt tecken som kunde leda till olycka. En annan föreställning var att trollsländor som flög över sädesfält bet av axens korn. I verkligheten jagar trollsländorna insekter som dras till sädesfälten. Om trollsländor flög kring kreatur sades det att trollsländorna stack kreaturen. Men egentligen jagar trollsländorna flugor som dras till kreaturen.
Ett dialektalt namn på trollsländor i Sverige är braisna-mack — mack är en variant av mark som betyder mask — vilket antyder att trollsländor används som bete vid braxenfiske.
Bengt-Olov Nordin (1999). Insekter (10. uppl.). Liber. Libris 12126607. ISBN 91-47-01607-8 
Sahlén, Göran (1996). Sveriges trollsländor: [en bestämningsbok för trollsländor i Sverige och övriga Norden] ([2., rev. uppl.]). Stockholm: Fältbiologerna. Libris 7745413. ISBN 91-85094-43-9 .
Sandhall, Åke; Norling Ulf, Nielsen Peter (2000). Trollsländor i Europa (2., rev. uppl. /[fackgranskning av text och bilder: Ulf Norling och Göran Sahlén]). Stockholm: Interpublishing. Libris 7758175. ISBN 91-86448-39-0 (inb.) 
Sandhall, Åke; Norling Ulf, Svensson Bo W., Lind Mats (1977). Sländor: naturguide i färg om sländornas utseende, utveckling, levnadssätt och beteende. Västerås: Ica bokförl. Libris 7413271. ISBN 91-534-0417-3 (inb.) Den här artikeln är helt eller delvis baserad på material från Nordisk familjebok, Trollsländor, 1904–1926.

Tullgarns slott är ett kungligt slott vid Tullgarnsviken i Hölö socken, söder om Södertälje i Södermanland. Platsen har anor från 1200-talet. En första slottsliknande anläggning, Stureborgen, byggdes i slutet av 1500-talet. Nuvarande slott uppfördes genom Magnus Julius De la Gardies initiativ och stod klart 1727. 
Tullgarns slott och flera av byggnaderna på området är sedan 1935 ett statligt byggnadsminne. Slottet tillhör de elva Kungliga slotten i Sverige. Det ägs av Svenska staten och förvaltas av Statens fastighetsverk medan kung Carl XVI Gustaf innehar dispositionsrätten. 
Tullgarn (Tullegarti) nämns tidigast i en bulla från 1262. Namnet "tullgarn" har inget med "tull" att göra utan härleds från tylle, talldunge och "garn" är ett namn för en smal vik. På 1400-talet utgjordes Tullgarn av en by med sex gårdar. Slottets första säkert kända ägare var Tord (Röriksson) Bonde och hans son, riddaren Knut Tordsson Bonde. Han gav det 1408 i morgongåva åt sin fru Margareta Karlsdotter.
Den ursprungliga slottsliknande anläggningen uppfördes på initiativ av Carl Sture. Slottet eller Stureborgen placerades längst ut på en bergig udde i Tullgarnsviken och var uppförd i vasarenässans, troligen omkring år 1600.I mitten av 1600-talet bestod det av en större huvudbyggnad i tre våningar med två runda och ett fyrkantigt torn. Från huvudbyggnaden fanns det två flyglar. Dessa anslöt sedan till ytterligare en byggnad, vilket medförde att det bildades en borggård i mitten. Slottets exteriör är känd från en avbildning i Sveciaverket efter en förlaga av Erik Dahlbergh år 1686. 
Under greve Per Larsson Sparres tid på Tullgarn upprustades slottet och fick bland annat ett nytt tak. År 1685 tillföll Tullgarn Axel Julius De la Gardie och greve Sparre tog med sig allt som kunde föras bort. Det innebar att Axel Julius De la Gardie fick nymöblera slottet. Sedan stod Tullgarns slott tämligen orört och överlevde till och med Rysshärjningarna 1719 tack vare en krigslist av prosten P. Scharff.
År 1713 tillträdde greve Magnus Julius De la Gardie det gamla slottet som han ärvt av sin far Axel Julius. Anläggningen var då omodern och i dåligt skick. Genom sitt gifte med Hedvig Catharina Lillie förfogade Magnus Julius De la Gardie över en betydande förmögenhet, som gav honom möjlighet att låta uppföra ett helt nytt slott. Om det äldre slottet revs fullständigt är inte klarlagt men troligen finns bara några grundmurar och källarutrymmen kvar från den tidigare byggnaden.Nyare forskning visar att det kan finnas ännu fler byggnadsdelar från Stureborgen bevarade i den nuvarande byggnaden. Exempelvis har de tre byggnadskropparna  (huvudbyggnad och flyglarna)  sinsemellan olika utförande och teknik i murverken. Flyglarnas längd och breddmått varierar också. Spår i huvudbyggnadens putsskikt samt andra invändiga spår talar för att nuvarande planformen kan ha ett tidigare ursprung.Vid byggarbetena anlitades en rad framstående Stockholmshantverkare som tillsammans med fortifikationsingenjören och arkitekten Joseph Gabriel Destain uppförde det nya slottet mellan 1720 och 1727. Byggnaden består av en 43 meter lång och 15 meter bred huvuddel. Från den utgår två åtta meter breda flyglar, vilka bildar en öppen borggård mot syd och Gälöfjärden. Huvudbyggnaden restes i tre våningar med inredd vind, flyglarna innehåller två våningar på grund av terrängens sluttning. Ursprungligen var taken troligen utförda som säteritak eller brutna tak. Den nuvarande takutformningen med balustrad tillkom vid en ombyggnad kring 1800.
År 1772 inköptes Tullgarns slott av staten och blev ett kungligt lustslott. Tullgarns slott präglas idag av sin nyklassicistiska inredning. Denna tillkom under 1700-talets senare del, då Gustav IIIs yngste bror hertig Fredrik Adolf erhöll den kungliga dispositionsrätten för slottet. Fredrik Adolfs inredningar tillhör de finaste gustavianska interiörerna i Sverige. För utformningen svarade bland annat bröderna Louis Masreliez och Jean Baptiste Masreliez, Pehr Ljung samt Ernst Philip Thoman och hovmålaren Anders Hultgren. Bröderna Masreliez arbetade nästan samtidigt med interiörarbeten för Gustav III:s paviljong i Hagaparken.
Under Fredrik Adolf höjdes flygelbyggnaderna som då fick flacka tak med balustrader. För denna ombyggnad, som genomfördes i början av 1800-talet, finns en omfattande dokumentation i form av akvareller och teckningar utförda av Anders Hultgren och Ernst Philip Thoman som i kronologisk ordning visar olika byggnadsetapper. De upprättades tydligen som en sorts arbetsrapporter till hertig Fredrik Adolf, som då befann sig utomlands. Den unika bildserien tillhör Stenbockska fideikommissbiblioteket (numera deponerat i Nordiska museet). Men Fredrik Adolf fick aldrig se det färdiga resultatet i verkligheten. Han dog i december 1803 i Montpellier i Frankrike.
Efter Fredrik Adolfs död drogs slottet in till kronan och stod tomt till 1805. Hans syster, Sofia Albertina av Sverige, flyttade tillfälligt ut till Tullgarn och 1807 fick hon nyttjanderätten till slottet där hon sedan tillbringade alla somrar fram till sin död 1829. 1818 beslöt Riksdagen att Tullgarn skulle tillfalla kronprins Oscar (sedermera Oscar I) efter Sofia Albertinas död. Åren 1830 till 1859 förfogade Oskar I över slottet och han lät genomföra en pietetsfull renovering. Oscar I lät även nybygga respektive ombygga Stallet vid värdshuset, Orangeriet och Kavaljershuset (det tidigare stallet) med Georg Theodor Chiewitz som arkitekt. Vid stranden på Båtholmen ritade han även bryggan och badhuset. Badhuset ersattes senare av två badhus genom Gustaf V.Under denna tid vistades kungaparet nästan alla somrar på Tullgarn. Den 3 oktober 1853 drabbades slottet av en eldsvåda som förstörde bland annat taket. Ett minne från Oscar I:s tid är kungens och drottningens sammanflätade namnchiffer över huvudentrén.
Under kung Gustaf V och drottning Victoria upplevde Tullgarn en ny blomstringstid när slottet blev deras sommarslott. Redan 1881 överlät Oscar II nyttjanderätten till kronprinsen Gustav, som kallade sig Greven av Tullgarn när han reste utomlands inkognito. I byggnadens inre skedde stora förändringar, men redan vid entrén syns den första förnyelsen; en ny ytterportal av ek med Gustafs och Victorias sammanflätade monogram GV skuret i ek, som uppsattes omkring 1890. 
Mycket av dagens inredningar tillkom under Gustaf V:s och drottning Victorias tid, bland annat vestibulen. Väggarna är klädda med handmålat holländskt kakel. Frukostrummet inreddes 1887–1893 som en sydtysk "Bierstube", möjligen för att drottning Victoria kom från Baden i Tyskland. Kungens privata våning lät han inreda i bottenvåningen till höger om vestibulen.
Huvudbyggnaden inreddes mer som ett modernt fungerande sommarhem än som ett kungligt lustslott. Den 28 juni 1909 besöktes Tullgarn av Rysslands kejsare Nikolaus II med familj, samma familj som mördades nio år senare. Från Gustaf V:s tid står flera rum i princip helt orörda, medan andra återställdes på 1950-talet till sitt ursprungliga utseende. Sedan 1975 disponeras Tullgarns slott av Carl XVI Gustaf och en våning inrättades för honom.
Som kuriosum kan nämnas att det var i samband med hemfärden från en jakt på Tullgarn i september 1946, som Gustaf V:s chaufför körde med hela jaktsällskapet vid Segeltorp i ett vattenfyllt dike. Platsen fick därefter heta Kungens kurva.
Under 1950-talet inleddes stora interiöra och exteriöra underhållsarbeten. Flera av rummen som omgestaltades under kung Gustaf V:s och drottning Victorias tid, återställdes till sitt ursprungliga utseende enligt tidens rådande restaureringsideologi.Åren 2009 till 2011 genomfördes en omfattande fasadrenovering genom Statens fastighetsverk (SFV). Den cementputs som påfördes vid senaste renoveringen på 1950-talet höll inte måttet och har ramlat ner på en del ställen. Fasadrenoveringen omfattade omputsning av den 2 300 m² stora fasaden.
Den nya putsen, som består av kalkbruk, samverkar bättre med slottets tegelmurar. De nyputsade fasaderna avfärgades med kalkfärg och samtliga fönster målades om med linoljefärg. Eftersom arbetena enbart kunde utföras under sommarmånaderna tog hela renoveringen tre år.Under tidsperioden 2009 till 2011 passade SFV även på att åtgärda de fuktproblem i grunden som slottets ägare i århundraden har kämpat emot. Problemet skapades redan när Stureborgen byggdes på en berghäll längst ute på udden. Nederbördsvatten sökte sig alltid från inre gården ner till flygelbyggnadernas fundament som blev genomblöta. Ett tidigare försök med ny dränering som utfördes på 1950-talet misslyckades. Enligt SFV skall det nu vara torrt, för första gången på 400 år.
Den äldsta trädgårdsanläggningen går tillbaka till Stureborgens 1600-tal. Anläggningen hade en rektangulär form och syns på en karta från 1682. Enligt ett inventarium fanns 1701 två trädgårdar som huvudsakligen innehöll nyttoväxter och blommor. 
När Magnus Julius De la Gardies nya slott stod färdigt 1727 anlitades trädgårdsarkitekten Carl Hårleman att se över parken. Hårlemans plan kan studeras på en karta från 1773 (se avsnittet “Nuvarande slottet 1700-talet“). Längs en nord-sydlig centralaxel kantad med lindar fanns en mindre trädgård närmast slottet och två avlånga fiskdammar (så kallade ruddammar som innehöll den tåliga fisken ruda). Mitt i anläggningen fanns en större trädgård (“Trädgårdarne”) och längst i norr “Lilla Djurgården”. 
Under hertig Fredrik Adolfs tid försvann troligen fiskdammarna men han lät anlägga en barockträdgård med stjärnboskén och lövteatern, strax nordost om slottet och han påbörjade en engelsk park som slutfördes under prinsessan Sofia Albertinas tid. Den engelska parken med kanalsystem, små broar och slingrande vägar omfattade i sitt färdiga skick en areal av 44 tunnland. Det fanns även ett numera försvunnet lusthus vid stranden (uppfört 1820) som var ett av Fredrik Bloms tidigaste "flyttbara hus".Nästa slottsherre var Oskar I och hustrun drottning Josefina av Leuchtenberg. Båda hade ett stort, dokumenterat trädgårdsintresse. Under deras tid på Tullgarn som varade från 1830 till 1859 skapades mycket av det som fortfarande finns kvar idag. Med hjälp av arkitekt Georg Theodor Chiewitz uppfördes även nya byggnader i parken som Drottning Victorias stall, Oscar I:s orangeri och Kavaljersflygeln. På Båtholmen (tidigare en ö) tillkom en ny brygga med badhus samtidigt borttogs den gamla båtbryggan på slottets sydsida och en rund bassäng för småbåtar anlades. Floran, rundeln bakom Kavaljersflygeln samt rika blomsterrabatter, är delar som tillkom samtliga under första halvan av 1800-talet.I den av Josefina planterade blomsterrabatten framför slottet lät Gustaf V bygga en fontän som dock togs bort 1969 eftersom den var i dåligt skick. Den inbitne tennisspelande kungen, känd som Mr. G, hade en tennisplan vid slottet. Under det sena 1900-talet har parken genomgått förändringar och 1800-talets rika växtlighet lättades upp och blev mer enhetlig. Samtidigt genomfördes restaureringar av de äldre delarna av parken både med syfte att återskapa delar av 1700-talet men också att ge parken ett modernare formspråk.Sedan 1996 driver Statens fastighetsverk Tullgarns biologiska dammar i parkens nordöstra del. Enligt verket kan anläggningen kontinuerligt rena avloppsvattnet från 150–200 personer per dag. Det orenade avloppsvatten renas stegvis genom olika biologiska processer. Dammanläggningen är tänkt att vara ett första steg mot en kretsloppsanpassning av hela Tullgarnsområdet.
Gården Bellevue (sköna utsikten) ligger vid den tidigare grindstugan, där den två kilometer långa lindallén leder från gamla landsvägen ner mot Tullgarns slott. Huset uppfördes omkring 1788 på initiativ av hertig Fredrik Adolf för hertigens officiella mätress Sophie Hagman. Senare användes huset som sommarnöje av Sofia Albertina. Sofie Hagman hade en bostad även i Lilla Kina vid Kina slott. Sofia Albertina bodde här flera gångar för att "dricka brunn". Där allén och landsvägen idag korsar varann fanns då en välsmakande källa, där även slottet hämtade sitt färskvatten.
Nedanför Bellevue låg Tullgarns grindar som uppfördes samtidigt med Bellevue. Här fanns fram till 1870-talet två likadana grindstugor eller vaktstugor. Numera är enbart den norra kvar. Det finns även en uthuslänga bevarad som tillhörde Bellevue. Den är byggd i liggtimmer och bestod av två delar. I den norra delen fanns ett rum och kök, medan den södra delen innehöll stall för hästar och nötkreatur.
Intill Tullgarns Värdshus ligger den före detta stallbyggnaden. Efter att Oscar I tillträdde tronen behövdes ett kavaljershus och ett större stall. Tidigare var nuvarande Kavaljershuset slottets stall. Nuvarande stallanläggning är en nybyggnad från 1844–1846 som ritades av Georg Theodor Chiewitz. Stallets gavelportar, fönsterramar och hela spiltinredning är tillverkade av gjutjärn och levererades från Brevens bruk. Frontespisen med tre stora portar mot vägen är en tillbyggnad från 1856. Namnet härrör från Victoria av Baden, kung Gustaf V:s hustru.
Vid nordöstra sidan om huvudaxeln står Kavaljersflygeln eller Kavaljershuset. Byggnaden fick sitt nuvarande utseende på 1840-talet under Oscar I med Georg Theodor Chiewitz som arkitekt. På platsen fanns en tidigare stallbyggnad som byggdes om och inreddes med gästrum för hovets kavaljerer. Sedan 1960-talet används huset som semesterhem för hovets anställda.
Tullgarns orangeri ligger i parkens norra del. Byggnaden tillkom under Oscar I:s tid (därav namnet) och ritades av arkitekt Georg Theodor Chiewitz. Orangeriets mittenparti är utformat som en oktogon rotunda med taklanternin som bärs upp av åtta marmorkolonner. Orangeriet var i bruk till 1950 och har sedan dess renoverats ett flertal gånger. De rika fasaddekorationerna finns dock inte kvar längre. Numera disponeras orangeriet av Tullgarns Värdshus och innehåller ett kafé med presentbutik och konstutställning.
Mittemot Kavaljersflygeln ligger Tullgarns Värdshus. Byggnaden tillkom under hertig Fredrik Adolfs tid på 1790-talet som slottsfogdens bostad. Huset har timmerstomme med putsade fasader. År 1845 blev det ett värdshus och sedan 1970-talet är värdshuset öppet för allmänheten. Under 2004 byggdes övervåningen (tidigare krögarens bostad) om till B & B.
Det badhus som finns idag vid slottets brygga är det kvarvarande av två badhus som flankerade bryggan på Gustaf V:s tid. Den ursprungliga bryggan med badhus och båthus ritades 1844 av Georg Theodor Chiewitz. Då hade den tidigare ön “Båtholmen” förenats med fastlandet. Det första badhuset hade badsump, förrum och omklädnadsrum med pompejianska motiv på väggarna. Sedan 1940-talet har bryggan sitt nuvarande utseende. Det båthus som finns intill uppfördes troligen på 1880-talet.
Tullgarns biologiska dammar är en vattenreningsinläggning som Statens fastighetsverk driver sedan 1996 på slottsområdet. Enligt verket kan anläggningen kontinuerligt rena avloppsvattnet från 150–200 personer per dag. Dammanläggningen är vackert utformad med vattentrappor och promenadstigar. Den är tänkt att vara ett första steg mot en kretsloppsanpassning av hela Tullgarnsområdet.
Kjellberg, Sven T.; Artur Svensson och Boo Malmborg, (1966–1971). ”De kungliga slotten, band 2”. Slott och herresäten i Sverige: ett konst- och kulturhistoriskt samlingsverk. Malmö: Allhems Förlag AB. Libris 8207997

Tvättbjörn, även sjubb eller nordamerikansk tvättbjörn (Procyon lotor), är ett medelstort däggdjur, och den största arten inom familjen halvbjörnar. Den mäter ungefär 70 cm och väger vanligtvis cirka 9 kg. Den är till största delen en nattaktiv allätare som lever på växter, ryggradslösa djur, fisk, kräldjur, mindre däggdjur och fågelägg. Den har gråaktig päls med en tät underull. Två av dess mest distinkta karaktäristika är dess tydliga mörka ansiktsmask och att den är så fingerfärdig med sina framtassar. Den har gott minne och kan upprepa komplicerade uppgifter efter lång tid.
Den levde ursprungligen i mellersta och norra Amerika i löv- och blandskog, men dess goda anpassningsförmåga har gjort att den spridit sig till bergsområden, kustnära våtmarker och urbana miljöer. Sedan mitten av 1900-talet finns det även introducerade populationer i Japan, mellersta Europa och i Kaukasus, vilka härstammar från pälsfarmer.
Det svenska trivialnamnet har den fått utifrån sin vana att doppa sin föda i vatten, som om den tvättade den.
Tvättbjörnen har ett utvecklat socialt beteende och lever inte ensam, som man trodde tidigare, utan ofta i mindre grupper. Revirstorleken varierar starkt, mellan 3 hektar för honor i urbana områden och 50 kvadratkilometer för hannar på prärien. Efter dräktigheten, som varar i ungefär 65 dagar, föder honan en till fem ungar per kull. De flesta tvättbjörnar dör tidigt på grund av jakt, svält, trafikolyckor och andra faror. Individer i fångenskap blir upp till tjugo år gamla.
Tvättbjörnen beskrevs taxonomiskt första gången 1758 av Carl von Linné i tionde upplagan av hans Systema Naturae. Han beskrev arten som Ursus lotor och placerade därmed tvättbjörnen i björnsläktet Ursus. 1780 beskrev Storr släktet Procyon dit han förde tvättbjörnen. Procyon kommer från de grekiska orden προ-, "före" och κύων som betyder "hund", och artepitetet "lotor" är latin för "tvättare". Det är inte klarlagt om släktnamnet Procyon ska tolkas som "hundliknande" eller om det syftar på stjärnbilden Lilla hunden (Procyon) som en hänvisning till tvättbjörnens nattaktiva vanor. Artepitetet och det svenska trivialnamnet "tvättbjörn" har den fått på grund av sin vana att doppa sin föda i vatten, som om den tvättade den.
Utifrån fossil funna i Frankrike och Tyskland antas familjen halvbjörnar ha uppkommit för ungefär 25 miljoner år sedan, under yngre oligocen i Europa. Likheter i skallens och tändernas konstruktion tyder på att halvbjörnar och mårddjur har en gemensam anfader men molekylärgenetiska undersökningar indikerar ett närmare släktskap mellan halvbjörnar och björnar. För cirka 6 miljoner år sedan vandrade tvättbjörnens förfäder över den region som idag täcks av Berings hav. Därefter hade familjen troligen sitt starkaste fäste i Centralamerika. Möjligen bildades dagens näsbjörnar (Nasua och Nasuella) och tvättbjörnar (Procyon) för 5,2 till 6,0 miljoner år sedan från en art i släktet Paranasua, vilket skulle förklara flera morfologiska likheter. En genetisk analys från 2006 betraktar däremot tvättbjörnar och cacomixtler (Bassariscus) som systertaxon. Medan de flesta medlemmar av familjen, som den krabbätande tvättbjörnen (Procyon cancrivorus), stannade kvar i södra Amerikas tropiska och subtropiska delar, vandrade tvättbjörnens förfäder för cirka 2,5 miljoner år norrut. De äldsta fossilen av tvättbjörn i Nordamerika har hittats vid Great Plains och dateras till mellersta pliocen.
Fem populationer av tvättbjörn, som förekommer endemiskt på centralamerikanska och karibiska öar, kategoriserades först som självständiga arter. Morfologiska och genetiska studier indikerade att merparen av dessa taxon bättre borde beskrivas som underarter av den nordamerikanska tvättbjörnen, vilket också skedde i standardverket Mammal Species of the World från 2005. Enda undantaget är cozumeltvättbjörnen (Procyon pygmaeus) som kännetecknas av påfallande små tänder. Utöver dessa två arter omfattar släktet tvättbjörnar (Procyon) även den sydamerikanska krabbätande tvättbjörnen (Procyon cancrivorus).De fyra isolerade ölevande underarterna är:
† P. l. gloveralleni - förekom på Barbados, den sista individen iakttogs 1964, listas som utdöd.Även det kontinentala beståndet delas upp i 19 underarter. Tvättbjörnens fyra minsta underarter, exempelvis Procyon lotor marinus med en genomsnittlig vikt på 1,8-2,7 kg, förekommer alla utmed Floridas södra kust. De andra underarterna på fastlandet skiljer sig bara obetydligt vad gäller storlek, pälsfärg och andra fysiska kännetecken. De båda underarterna med det största utbredningsområde är Procyon lotor lotor och Procyon lotor hirtus som båda har en jämförelsevis mörk päls med långa hår. Utbredningsområdet för P. l. lotor sträcker sig från South Carolina och Tennessee till södra Kanada. I öst möts dess utbredningsområde med utbredningsområdet för P. l. hirtus, som sträcker sig från Louisiana, Texas och New Mexico till södra Kanada.
Tvättbjörnen är 70–85 centimeter lång vilket inkluderar en 20–25 centimeter lång svart- och brunrandig svans. Vid skuldrorna är den ungefär 25 centimeter hög. Det vuxna djuret väger vanligtvis 4–9 kilogram men vissa exemplar kan väga över 13 kilogram. Hannar är oftast något tyngre (15 till 20 procent). Inför vinterdvalan kan de väga upp till 50 procent mer än normalvikten. Den kan då väga så mycket som 20 kilogram, men det är sällsynt bland vilt levande tvättbjörnar. Den tyngsta kända individen i naturen hade en vikt av 28,4 kilogram.Karakteristiskt för arten är den svarta masken kring ögonen (som den har gemensam med bland annat mårdhund), som skiljer sig från resten av det ljusa ansiktet och öronen. Svansen har mörka ringar och liknar svansen hos ringsvanslemur. Man antar att både ansiktsmasken och svansens kontrastrika teckning förenklar för tvättbjörnen att avläsa andra individers sinnesstämning genom att ansiktsuttryck och kroppshållning visuellt förstärks. Masken kan även minska risken för att djuret bländas av solljus och reflektioner i vatten, och förbättrar mörkerseendet. I övrigt är pälsens täckhår bruna eller gråaktiga. Mörkare tvättbjörnar förekommer huvudsakligen i Europa, eftersom de tidigare var eftertraktade i pälsfarmar och därför var överrepresenterade bland dem som släpptes fria. Den täta underullen som utgör nästan 90 procent av hela pälsen isolerar mot kallt väder och består av 2 till 3 cm långa hår.Tvättbjörnar går i normal passgång endast på fotsulorna varför de betecknas som hälgångare. Benen är jämförelsevis tunna och de kan inte göra några större hopp eller snabba rörelser. De kan ställa sig på bakfötterna och använda sina framfötter som gripverktyg. Tassarna har liksom hos primater fem fingrar som är omslutna av tunna valkar. Klorna är vassa och kan inte dras in. De är försedda med små hår som fungerar som känselorgan.
Djuret har 40 tänder som är anpassade till att de är allätare. Som hos andra rovdjur har hannarna ett penisben som mäter ungefär 10 centimeter och är böjt.
Tvättbjörnen är färgblind. Dess syn fungerar ganska bra under gryning och skymning men i allmänhet har synen mindre betydelse då det främst är luktsinnet som används för orientering och kommunikation. Förutom urin och avföring har de också speciella luktämnen som avsöndras av specifika analkörtlar för markering av reviret. Hörseln är mycket välutvecklad och de förmår höra ljudet av grävande daggmask i marken. Hörselomfånget sträcker sig från 50 hertz till 85 kilohertz.Trots dessa egenskaper är känselsinnet det viktigaste hos tvättbjörnen och den undersöker föremål med tassarna för att bilda sig en uppfattning om dem.
Tvättbjörnens ursprungliga utbredningsområde är Central- och Nordamerika, det sträcker sig från Panama över Mexiko och hela Förenta Staterna till södra Kanada. Undantag är bara öken och de höga fjällen i Klippiga bergen.Tvättbjörnen har introducerats till Europa, Kaukasus (till exempel Azerbajdzjan), Uzbekistan och Japan. Den europeiska populationen av tvättbjörn härstammar från förrymda och utsläppta individer från pälsfarmer. På grund av detta kategoriseras den huvudsakligen som introducerad art, men i Tyskland kategoriseras den numera som inhemsk art. I stora delar av Tyskland finns numera stabila populationer. Det finns även bestånd i norra Frankrike. Anmärkningsvärt är att de flesta tvättbjörnar i Tyskland härstammar från två par som släpptes ut 1934 av en jägmästare i Hessen. Den andra tyska populationen uppkom 1945 när en pälsfarm i brandenburgiska Altlandsberg (nära Strausberg) skadades under en bombning och flera individer hade tillfället att rymma. Fram till 2002 var båda populationer skilda från varandra. Den 5 mars 2014 påträffades för första gången en vild tvättbjörn på svensk mark, den hittades död i Falsterbo i Skåne. Denna tvättbjörn är en av många som tagit sig från Tyskland till Danmark, och den här gången ända till Sverige. Sedan dess har det förekommit flera rapporter om att tvättbjörnar synts i Sverige.Den tidigaste uppgifterna om tvättbjörnar i urbana områden härstammar från 1920-talet, ifrån förorter till Cincinnati, Ohio. Vid 1950-talet fanns även populationer i Washington, Chicago och Toronto. På 1960-talet observerades tvättbjörnar i Kassel. Idag lever där 50 till 150 individer per kvadratkilometer, vilket är det tätaste beståndet i Europa.
Tvättbjörnar är allätare och lever av en blandad diet av vegetabilier som bär, frukt, nötter och frön, ryggradslösa djur som insekter och maskar samt ryggradsdjur som fiskar, kräldjur, mindre däggdjur och fågelägg. På våren lever de mer av animalisk föda och under hösten huvudsakligen av vegetabilier. Under vintern kan de ha svårt att finna föda och i utbredningsområdets nordliga delar är tvättbjörnar mindre aktiva under denna period för att kompensera bristen på föda.Tvättbjörnen uppvisar ett beteende vars orsaker fortfarande är oklara för vetenskapen. Innan den äter doppar den födan i vatten, men även om vatten inte finns i närheten, doppar den ändå födan mot marken. Det är från detta beteende som den fått sitt svenska trivialnamn.
Tvättbjörnen föredrar löv- och blandskog som är rik på vattendrag, där det finns tillräckligt med föda och gömställen. De undviker öppna biotoper och behöver träd för att klättrar upp i vid hot eller när de ska sova. Därför är områden med bokar inte lämpliga för tvättbjörnen då bokens bark är för mjuk för att klättra på. Tvättbjörnar är bra simmare och vistas ofta i närheten av floder eller sjöar. På grund av dess goda anpassningsförmåga sprider sig djuret i Amerika till områden som tycks olämpliga, exempelvis stäpper, urbana miljöer, kustnära våtmarker, bergsområden och regioner som ligger långt norrut.
Tvättbjörnen är aktiv under gryningen och på natten vilket gör att man sällan stöter på dem i naturen. De är bra på att klättra och sover dagtid uppe i gamla träd. Vid vandringar vilar de även i buskar, i stenbrott och i övergivna bon av exempelvis grävling. Andra möjliga viloplatser är vägtrummor och tät undervegetation. Populationer i utbredningsområdets nordligare delar håller en slags vintervila som dock inte är en vinterdvala. Under denna viloperiod reduceras ämnesomsättningen men kroppstemperaturen är nästan konstant.
Studier har visat att tvättbjörnens inlärningsförmåga liknar rhesusapans. Den har en mycket väl utvecklad minnesförmåga, speciellt kopplad till känselsinnet. Försöksdjur har efter flera års träning kunnat öppna lås. Andra individer har kunnat upprepa uppgifter som de lärde sig tre år tidigare. Stanislas Dehaene beskriver i sin avhandling The number sense att tvättbjörnar kan skilja mellan behållare som rymmer två, tre eller fyra vindruvor.
Studier i USA har klargjort att tvättbjörnen har ett utvecklat socialt beteende och inte lever ensamma, som man trodde tidigare. Besläktade honor delar ofta revir samt vilo- och födoplatser. Unga hannar lever ofta i grupper tillsammans. Grupperna består av två till fyra individer.
Utformningen och storleken av tvättbjörnens revir beror på individens ålder och kön samt på biotopens beskaffenhet. En vuxen tvättbjörn gör anspråk på ett revir som är mer än dubbelt så stort som ungdjurens revir. Revirstorleken på den för tvättbjörnen ogästvänliga prärien i North Dakota varierar mellan 7 och 50 km2 för hannar, respektive 2 och 16 km2 för honor, medan ett genomsnittligt revir vid Eriesjöns marskland bara är 0,49 km2 stort. När födotillgången är god, kan revir överlappa varandra, men det förekommer också strider, som i sällsynta fall leder till smärre skador. Vid sovplatser eller andra specifika platser utbyter tvättbjörnar information genom att utsöndra luktämnen.
Parningen sker när dagarnas längd ökar, vanligen från slutet av januari till mitten av mars. Det finns dock stora regionala skillnader som inte helt kan förklaras med solljusets påverkan. Till exempel parar sig tvättbjörnar i USA:s södra stater senare än genomsnittet, och i kanadensiska Manitoba sker de flesta parningar senare än i mars, och parningsperioden pågår här fram till juni. Under parningstiden strövar hannarna genom sitt revir och letar efter honor. Hannen försöker eskortera honan under de tre-fyra dagar när hon är parningsberedd. Paren träffas vanligen vid centrala mötesplatser. Parningen omfattar förspel, parningsakt och vilopauser, vilket upprepas, ibland under flera nätter. En del honor parar sig med flera hannar. De undergivna hanarna i gruppen får troligen också tillfälle att para sig då den dominerande hannen inte kan para sig med alla tillgängliga honor. När honan inte blir dräktig vid första tillfället eller när hon förlorar sina ungar tidigt, blir hon i vissa fall åter parningsberedd efter 80 till 140 dagar.Efter parningen lever honan återigen ensam. Dräktigheten varar vanligtvis 63 till 65 dagars, men allt mellan 54 och 70 dagar har rapporterats, och hon föder två till fem ungar. Stora kullar är vanligast i regioner med hög mortalitet, vilket kan bero på högt jakttryck eller kalla vintrar. Ungarna är vid födelsen blinda och täckta med gulaktiga fjun. De cirka tio centimeter långa ungarna väger 65-75 gram. Första månaden lever de bara av modersmjölk. Efter två till tre veckor öppnar de ögonen. När de är sex till nio veckor, och väger ungefär ett kilogram, lämnar ungarna boet men fortsätter dia i en till två månader till. På hösten skiljs de långsamt från modern. Honor blir vanligtvis könsmogna ungefär ett år senare men för hannarna tar det något längre tid. Medan honorna vanligtvis bosätter sig i närheten av födelseplatsen, letar hannarna efter ett revir längre bort. Det antas vara ett instinktiv beteende för att undvika inavel. I kalla regioner kan honan dela sitt bo med ungarna under den första vintern.
I fångenskap kan tvättbjörnen uppnå en ålder av 20 år, men i naturen blir de sällan äldre än 12 år. Unga tvättbjörnar har en ganska hög mortalitet varför dess genomsnittliga livslängd ligger på mellan 1,3 och 3 år. Det är inte ovanligt att bara hälften av alla ungar som föddes under ett visst år överlever ett helt år. Sedan minskar den årliga dödligheten med 10 till 30 procent. Unga tvättbjörnar är känsliga när de förlorar sin moder eller när de utsatts för svält, särskilt under kalla och långa vintrar. En av de vanligaste dödsorsakerna i Nordamerika är valpsjukan, som kan bli en epidemi och som kan utrota en hel population i ett begränsat område. I regioner som kännetecknas av mycket fordonstrafik och utsträckt jakt på tvättbjörnar kan trafikoffer och jaktoffer utgöra 90 procent av alla omkomna vuxna tvättbjörnar. Naturliga fiender som rödlo och prärievarg spelar en mindre betydande roll, särskild efter att de på flera platser utrotats.
Tvättbjörnar kan bosätta sig och leva i urbana områden. De föredrar skogrika områden, med ängsmark i närheten av tätorter. Ett vanligt revir kan vara flera kvadratkilometer stort (se ovan), men vid tätorter minskar storleken till endast 3 till 40 hektar för honor och 8 till 80 hektar för hannar. Vid tätorter ligger reviren också tätare. Detta beror huvudsakligen på det stora utbudet av föda. Köksavfall, rester av djurfoder och komposthögar är goda källor till föda. Sedan finns också ett stort antal sov- och födelseplatser. Här föredrar tvättbjörnen stugor, garage och övergivna hus, men den använder också vindar, skorstenar och liknande. För att komma in i huset klättrar den upp för stuprör och närliggande träd.
Sammanfattningsvis kan man säga att de inte ställer några höga krav på föda och boplatser och har lätt att anpassa sig. Därför har de stora framgångar med att bosätta sig i nya områden.
Förhållningssättet till tvättbjörnar i människans närhet varierar. Vissa uppskattar dessa djur och ger dem föda medan andra ogillar deras framfart i urbana miljöer. Experter och myndigheter avråder ofta från att utfodra tvättbjörnar men det finns också böcker med råd hur dessa djur kan matas. Medan tömda fruktträd och genomrotade soptunnor vanligtvis ter sig ganska harmlöst är intrång och skadegörelse i hus och andra lokaler ett större problem. Det tjänar nästan inget till att fånga eller döda enskilda djur. Bättre är att skydda sig och sitt hus i förväg, till exempel genom att avlägsna trädgrenar som finns i husets närhet eller genom galler i fönstren.
Till skillnad från det amerikanska beståndet bär europeiska djur på många parasiter. I mellersta Tyskland har exempelvis cirka 70 procent en parasitisk mask som lever i tvättbjörnens tunntarm. I Amerika bär tvättbjörnen istället på en speciell form av rabies som uppkom under 1950-talet i Florida och Georgia. Den sjukdomen har bara uppträtt vid enstaka tillfällen i Europa.
Många människor uppfattar tvättbjörnar, speciellt ungarna, som söta. Eftersom de inte är domesticerade är de mycket olämpliga som husdjur. Även djur som lever länge tillsammans med människor biter och klöser när de känner sig hotade. Vuxna hannar måste kastreras för att klara av att hållas i fångenskap men det kan ändå vara svårt att hålla dem i bur. I flera delstater i USA och Tyskland behövs tillstånd från myndigheten. Tvättbjörnens nyfikenhet resulterar ofta i stor förstörelse när de inte hålls under uppsikt.
Tvättbjörnen har stor betydelse i indiansk mytologi. I sagor och berättelser beskrivs ofta dess goda förmåga att fånga kräftor. I andra sagor hade tvättbjörnen ofta funktionen som trickster som lurade andra djur som prärievargar eller vargar. Folkgruppen Sioux trodde att tvättbjörnen hade övernaturliga krafter och artens ansiktsmask återgavs i ansiktsmålningar med svart-vita tecken när de utförde rituella kontakter med andarna. Aztekerna tillskrev övernaturliga krafter främst honorna, på grund av deras starka engagemang för ungarna jämfördes de med kloka gummor i indianernas samhälle. Det engelska namnet för tvättbjörnen, raccoon, härstammar från ordet aroughcun eller ahrah-koon-em, som skapades av algonkinindianerna och betyder ungefär "den som skrapar med händerna".En historiskt känd tvättbjörn är "Sjupp" som Carl von Linné fick som present av kronprins Adolf Fredrik.Det finns många berättlser om kattrasen Maine Coon, dess ursprung och tänkta förhållande till tvättbjörnen. Amerikanska nybyggare spekulerade i att dessa katter måste ha uppstått då en tvättbjörn parade sig med en katt. Eftersom tvättbjörn kallades för "Racoon" i området där katten först observerades, och man befann sig i staten Maine, fick katten trivialnamnet Maine Coon. En hybrid mellan en katt och tvättbjörn är naturligtvis en biologisk omöjlighet.
I samtida kulturyttringar förekommer tvättbjörn främst i barn- och ungdomslitteratur. Den amerikanske författaren Sterling North beskriver i sin bok Min tvättbjörn Slarver hur han som barn födde upp en tvättbjörn under första världskriget. Sedan 1980-talet har det förekommit ett antal mer eller mindre antropomorfa tvättbjörnar i filmer och andra massmedier, som i den kanadensiska tecknade serien The Raccoons, i tecknade filmen På andra sidan häcken och i videospelet Sly Raccoon.
Tvättbjörnen har jagats för sin päls skull. Pälsen, som kallas "sjubb", används för jackor och mössor, som den typiska trappermössan. En annan känd huvudbonad av tvättbjörnspäls används av det brittiska Royal Regiment of Fusiliers (RRF) men betecknas felaktig som sealskin (sälskin). Nordamerikas indianer förarbetade pälsen till vinterkläder och använde svansen som ornament. Sedan slutet av 1700-talet avlade man i USA fram olika härdiga jakthundar vilka hade förmåga att driva tvättbjörnar upp i träd och hålla bytet kvar där tills jägaren kom fram. Denna typ av hundraser kallas coonhound. Under 1800-talet användes tvättbjörnspäls ibland som betalningsmedel i Förenta staterna och varje år dödades tusentals individer. Under tidiga 1900-talet ökade antalet ännu mer när pälsjackor blev populära bland bilister. Omkring 1920 blev jackor av tvättbjörnspäls en statussymbol för collegestudenter.Försök att föda upp tvättbjörnar i pälsfarmer, som gjordes under 1920- och 1930-talet i Nordamerika och Europa, visade sig inte vara lönsamt. Detta övergavs helt när priserna för långhåriga pälsar sjönk under 1940-talet. Dessutom blev vilda tvättbjörnar under 1930-talet mer sällsynta. Under jaktsäsongen 1934/35 fälldes ungefär 388 000 individer. Under 1940-talet ökade beståndet igen. Säsongen 1946/47 fälldes cirka en miljon individer och under säsongen 1962/63 ungefär två miljoner individer. 1976/77 fälldes 5,2 miljoner individer vilket hittills är det största antalet. Antalet minskade sedan till mellan 3,2-4,7 miljoner individer under största delen av 1980-talet. 1982 kostade en tvättbjörnspäls genomsnittligen $20. Under första hälften av 1990-talet dödades bara 0,9-1,9 miljoner tvättbjörnar under en vanlig jaktsäsong på grund av sjunkande priser för pälsen. Idag utförs jakt på tvättbjörnar i Förenta staterna främst på natten med de beskrivna hundraserna.
Det finns inga större hot för tvättbjörnen som art, och hela beståndet ökar på grund av artens goda anpassningsförmåga. I viss mån förekommer jakt med gevär och fällor för pälsens skull. Dessutom faller individerna offer för trafikolyckor och utlagd gift men det hela kompenseras av tvättbjörnens stora population och utbredningsområde. IUCN listar arten därför som livskraftig (least concern).
Den här artikeln är helt eller delvis baserad på material från tyskspråkiga Wikipedia, Waschbär, 5 september 2011.Den här artikeln är helt eller delvis baserad på material från engelskspråkiga Wikipedia, Raccoon, 11 november 2011.
Bartussek, Ingo (2004) Die Waschbären kommen. - Wissenswertes und praktische Tipps für den Umgang mit unseren neuen, wilden Nachbarn., Cognitio-Verlag, Niedenstein, ISBN 3-932583-10-8
Hohmann, Ulf, & Bartussek, Ingo (2001) Der Waschbär, Oertel+Spörer Verlags-GmbH, Reutlingen, ISBN 3-88627-301-6
Holmgren, Virginia C. (1990) Raccoons in Folklore, History and Today's Backyards. Capra Press, Santa Barbara (Kalifornien), ISBN 978-0-88496-312-7
Lagoni-Hansen, Anke (1981) Der Waschbär, Mainz, Germany: Verlag Dieter Hoffmann. ISBN 3-87341-037-0
MacClintock, Dorcas (1981) A Natural History of Raccoons, Caldwell, New Jersey: The Blackburn Press. ISBN 978-1-930665-67-5
Michler, Frank-Uwe (2004) Waschbären im Stadtgebiet. I: Wildbiologie. vol.2, Infodienst Wildbiologie & Oekologie, WB-Artikel 5/12 (Art.-Nr. 3220), ISSN 0250-3832
Riechelmann, Cord (2004) Wilde Tiere in der Großstadt., Nicolaische Verlagsbuchhandlung GmbH, Berlin, ISBN 3-89479-133-0
Zeveloff, Samuel I. (2002) Raccoons: A Natural History, Smithsonian Books, Washington, DC, ISBN 1-58834-033-3

Ulriksdals slott är ett kungligt slott som med byggnader och park ingår i Kungliga Nationalstadsparken vid Edsviken i Solna kommun, Stockholms län. Slottet uppfördes cirka 1638–1645 för Jakob De la Gardie med Hans Jacob Kristler som arkitekt och byggmästare. Det döptes ursprungligen till Jacobsdal men fick senare sitt nuvarande namn efter Karl XI:s son Ulrik.
Det nuvarande utseendet gestaltades av Nicodemus Tessin den äldre och fullbordades av Carl Hårleman under mitten av 1700-talet. De bevarade rummen har återställts med ursprunglig möblering. Anläggningen disponeras idag av det svenska kungahuset.
Slottet ägs av svenska staten och förvaltas av Fastighetsverket. Ulriksdals slott är sedan 1935 ett statligt byggnadsminne. Förutom slottet finns flera byggnader, bland annat Ulriksdals slottsteater (Confidencen), Ulriksdals slottskapell, Ulriksdals Wärdshus och Orangerimuseet, ett skulpturmuseum som är inrymt i slottets gamla orangeri. Sedan 1986 är slottet öppet för allmänheten maj-oktober och med guidad visning.
Jacobsdal anlades i en ödslig och bergig terräng intill Edsviken. Byggherre var Jakob De la Gardie och hans arkitekt och byggmästare var Hans Jacob Kristler från Strasbourg. Kristler arbetade vid samma tid med palatset Makalös i Stockholm, varifrån han hämtade arbetskraft till Jacobsdal. Huvudbyggnaden stod färdig 1644 och arbetena med flygelbyggnaderna avslutades troligen 1645. Slottet var uppfört i senrenässans och huvudbyggnaden bestod av två våningar och vindsvåning.Slottet blev snabbt ett populärt besöksmål för adel och kungligheter och gästades ofta av drottning Kristina. Hon uppskattade det så mycket att hon lät sin kröningsprocession 1650 utgå därifrån.Slottet såldes 1669 till änkedrottningen Hedvig Eleonora. År 1684 skänkte hon det som faddergåva till sin sonson prins Ulrik efter vilken det erhöll namnet Ulriksdal. Efter hans död 1685 återgick det till Hedvig Eleonora och blev vid hennes död 1715 statens egendom.
Under Lovisa Ulrikas och Gustav III:s tid hölls på slottet lysande fester. Det beboddes av änkedrottning Sofia Magdalena som dog där 1813 och stod därefter obebott fram till 1821. Mellan 1822 och 1849 använde Karl XIV Johan slottet som invalidinrättning för krigsveteraner från bland annat finska kriget  och all värdefull inredning flyttades till andra lustslott. Som mest fanns samtidigt 82 invalider på Ulriksdal. Av de avlidna begravdes cirka 200 personer på Invalidkyrkogården som fortfarande ligger i sydöstra delen av slottsområdet.
Slottet förvandlades till ett museum av Karl XV och drottning Lovisa med antika möbler, porsliner och konstsamlingar av alla slag. Detta testamenterade kungen till staten och tillhör till större delen statens samlingar i Nationalmuseum. Efter hans död lämnades Ulriksdal länge åt sitt öde och bar en tid spår av förfall. Drottning Sofia uppehöll sig där vanligen vintertid och hade det enligt riksdagens beslut 1885 som änkesäte till sin död 1913.Kronprinsparet Gustaf Adolf och Louise Mountbatten disponerade slottet från 1923 och bodde där ofta resten av livet. Under finska vinterkriget inrättade drottning Louise ett barnhem på slottet för finska krigsbarn.
Sedan 1986 är slottet öppet för allmänheten med visningar maj-oktober. De rum som ingår i visningen är bland annat Karl XV:s matsal och inredningen från Gustaf VI Adolfs och drottning Louises tid på slottet. De bevarade rummen har återställts med ursprunglig möblering. Dessutom används vissa av de tidigare bostadsrummen för att visa delar av Gustaf VI Adolfs samlingar av konst och konsthantverk och delar av Gustaf V:s silversamling. I den södra flygeln har Världsnaturfonden WWF sitt svenska huvudkontor.
Slottsbyggnaden uppfördes cirka 1638–1645, men slottet genomgick redan tidigt flera påkostade ombyggnader. Hedvig Eleonora hade stora planer för Ulriksdals slott och lät Nicodemus Tessin d.ä. utarbeta diverse skisser och förslag eftersom slottets renässanskaraktär inte längre motsvarade tidens smak. Men penningbrist stoppade projektet och bara mindre ombyggnader genomfördes. För utsmyckningen av slottet anlitades en stab av skickliga hantverkare som även var sysselsatta med arbeten vid Drottningholms slott. Bland dem fanns stuckatören Carlo Carove, förgyllaren Magnus Medelwijk och hovmålaren Hans Georg Müller.  ..
År 1728 återupptogs byggprocessen under Carl Hårlemans ledning. Hårleman förverkligade bland annat ett av de allra första brutna mansardtaken i Sverige. I mitten av 1700-talet disponerades slottet av kung Adolf Fredrik och drottning Lovisa Ulrika. Lovisa Ulrika inrättade i det gamla beridarehuset sin första teater, idag kallad Confidencen.
Slottets nuvarande yttre härrör från 1700-talets mitt. Men dess inre har förändrats vid flera tillfällen. I synnerhet efter invalidtiden var rummen mycket slitna. Under Karl XV:s tid på slottet nyinreddes stora delar av slottet i en historieromantisk stil med hjälp av arkitekten Fredrik Wilhelm Scholander. Han gestaltade bland annat "Riddarsalen", slottets största rum, där han prydde den stora öppna spisen med en riddarrustning. Han lade även fram förslag till nygestaltning av fasaderna men det kom inte till utförande. Karl XV hade en stor konstsamling som troligen var den största enskilda i Sverige. Kungen, själv målare, hade köpt en omfattande samling målningar av främst samtida nordiska konstnärer. I ett särskilt rum fanns kungens samling av fajanser. Under Karl XV:s tid tillkom även Ulriksdals slottskapell (1864–1865) och Ulriksdals Wärdshus (1868).
Till slottets särart hör något så ovanligt som en sentida kunglig inredning. Carl Malmsten iordningställde bland annat den gamla Riddarsalen till vardagsrum för kronprins Gustaf VI Adolf i början av 1920-talet. Riddarsalens innertak återställdes med grova bjälkar, en enklare öppen spis installerades och väggarna ströks vita. Rummet, som även kallas Stora salongen, inreddes med möbler som i huvudsak var en gåva av 8000 stockholmare till kronprinsens bröllop. De nygiftas önskan var att interiören skulle ge en representativ bild av svensk, speciellt stockholmsk, konstslöjd från 1900-talets början.År 1923 gifte sig den blivande kungen med Louise Mountbatten och Ulriksdals slott har i hög grad kommit att förknippas med dem. Deras namnchiffer GAL pryder grinden till slottsparken.
Vapenbilderna på slottsfasaden är endast fragmentariskt beskrivna i äldre och modern litteratur. Det rör sig om vapnet ovanför portalen mot borggården samt vapnet i de triangulära gavelfälten på huvudbyggnadens väst- och östsida. Vapenbilderna berättar bland annat historien om Karl XV som slottsherre på Ulriksdal, först som kronprins och sedan som kung.
Det nuvarande Ulriksdals slottskapell uppfördes i början av 1860-talet på initiativ av Karl XV, som då bebodde slottet. Kapellet ritades av kungens vän, arkitekten Fredrik Wilhelm Scholander, som även ansvarade för Karl XV:s nyinredningar av slottet. Ulriksdals slottskapell är idag en av Sveriges mest eftertraktade vigselkyrkor.
Det första orangeriet på Ulriksdal byggdes 1662-64 efter Jean de la Vallées ritningar. Då odlades bl. a. pomeranser, citroner och apelsiner i huset. Sommartid flyttades växterna ut i slottsparken. I början av 1700-talet uppfördes det nuvarande orangeriet, arkitekt var Nicodemus Tessin d.y.. Byggnaden uppfördes i sten istället för trä, vilket var ovanligt för tiden. Under 1987–91 restaurerades och ombyggdes orangeriet för att man här skulle kunna öppna ett skulpturmuseum. De ursprungliga orangerigallerierna är sedan 1988 ett museum där Nationalmuseums samlingar av svensk bildhuggarkonst från 1700-talets början till 1900-talet visas. Bland verken finns arbeten av Tobias Sergel, Bengt Erland Fogelberg, Johan Niklas Byström och Christian Eriksson.
Museet för drottning Kristinas kröningsekipage är ett museum i stallbyggnaden på Ulriksdals slottsområde. Museet visar bland annat den rekonstruerade kröningskarossen från drottning Kristinas kröning den 20 oktober 1650 med dess originaltextilier. Stallet med kröningsvagnen är öppet några veckor varje sommar samt när som helst vid bokade gruppbesök.
Vid Ulriksdal ligger också Sveriges äldsta bevarade teater Ulriksdals slottsteater eller Confidencen,  som är en juvel bland teatrar. Den inreddes på initiativ av drottning Lovisa Ulrika och invigdes 1753. Teatern användes även av Gustav III och Carl Michael Bellman, och på 1980-talet återupptäcktes den av operasångerskan Kjerstin Dellert. I samband med en omfattande renovering 1994–1997 genom Peter von Knorrings arkitektkontor har den unika Confidencematsalen återuppstått; det är spegelsalen med det magiska bordet, som gett namn åt teaterbyggnaden på Ulriksdal. Rekonstruktionen byggde på arkeologiska undersökningar och på arkivuppgifter om utförandet på 1700-talet samt jämförande studier av Kina slotts Confidencemaskineri och av andra liknande anläggningar i Europa. Under sommarsäsongen visas opera och balett och ges konserter. Teatern ingår i det nordiska avsnittet av Europavägen historiska teatrar. Sommartid ges visningar av interiörerna.
Mittemot Confidencen finns Ulriksdals Wärdshus, en träbyggnad med mycket snickarglädje. Värdshusföreståndare A G Carlsson hemställde år 1867 till Ståthållarämbetet och kung Karl XV att få uppföra en ny byggnad där. Idag ägs värdshuset av Gunnar Ström sedan år 2000 och arrangerar allt från bröllop till julbord.
Smedjan placerades något avskild från övriga byggnader i södra delen av slottsparken eftersom verksamheten var eldfarlig. Byggnaden är stocktimrad och rödfärgad och flyttades till sin nuvarande plats omkring år 1860. Troligen stod den tidigare vid fogdebostaden ovanför Ulriksdals slottskapell.
I Ulriksdals slotts område ligger ett tjugotal privatvillor som uppfördes huvudsakligen under 1800-talets andra hälft. De var avsedda som sommarnöjen för förmögna stockholmare eller för av hovet närstående personer. Villorna står på arrenderad mark och utmärker sig för sin tidstypiska panelarkitektur med torn, glasverandor,  lövsågerier och amerikansk stick style. Några ritades av framstående arkitekter, som exempelvis Villa Skogsborg, där Magnus Isæus var upphovsman.
Vid södra infarten till slottsområdet ligger Villa Berglunda. På platsen fanns ursprungligen slottets vaktstuga. Huvudbyggnaden uppfördes år 1831 på initiativ av destillatören J.D. Leufvenmark och fick sitt nuvarande utseende på 1860-talet under vinhandlaren Johan Daniel Grönstedt som hade Berglunda som sommarvilla. Under Grönstedt tillkom även två stora verandor, som gav upphov till namnet ”punschveranda”.
Villa Beylon (även Beylonshof) ligger väster om Ulriksdals slottsteater och byggdes 1803. Villan har fått sitt namn efter den schweiziske lektören Jean Francois Beylon som var vän och rådgivare till Gustav III och Lovisa Ulrika. Beylon är en envåningsbyggnad i putsat tegel med åt norr utskjutande flyglar. Den har sadeltak, på huvudbyggnaden valmat. Statens fastighetsverk förvaltar fastigheten och ståthållarämbetet har dispositionsrätten och väljer hyresgäster.
Villa Skogsborg ligger i södra delen av Ulriksdals slottsområde och uppförd 1877 som sommarnöje för Theodor Blanch efter ritningar av Magnus Isæus. Utformningen är amerikanskinfluerad lövsågeriarkitektur samt olika nystilar med en del fornnordiska inslag. Huset används som privatbostad.
I norra delen av Ulriksdals slottspark, vid Edsviken och mittemot Kaninholmen ligger Villa Sköntorp. Byggnaden uppfördes på mark som  arrenderades ut under Karl XV:s tid på Ulriksdal. Sköntorps byggherre var grosshandlaren Anders C. Lundström. Huset formgavs i tidstypisk Schweizerstil med riklig lövsågerier kring fönster, dörrar och längs takfoten.  Byggnaden är ett bra exempel på sommarhus som vid 1800-talets mitt uppfördes av en ny förmögen borgarklass.
Parken på Ulriksdal var ursprungligen en typisk barockträdgård som formades under 1600-talets andra hälft. Den innehöll bland annat flera skulpturgrupper. I lustträdgården anlades en markerad mittgång som ledde från slottet till den "Stora Grottan". Framför grottan restes en triumfbåge flankerad av boskéer. I centralgångens mitt placerades en rund bassäng med en vattensprutande triton i brons, formgiven 1664 av Jean Baptista Dieussart. Han stod även bakom en skulpturgrupp söder om grottan, den så kallade Andromedaklippan. Där fanns Perseus på sin bevingade häst som skulle befria sin Andromeda, fastkedjad i klippan och bevakad av draken. 1704 var draken "gammal och söndrig" och plockades bort, men själva klippan finns kvar.
Längst i norr på en kulle, "Mons Mariae", placerades ett lusthus. På Jacob De la Gardies tid fanns även påfåglar, svanar och duvor i parken och i den nordvästra delen låg en djurgård för hjortar, påfåglar och fasaner.
Under Hedvig Eleonoras tid fortsatte utbyggnaden av parken efter ritningar av Nicodemus Tessin d.ä..  Hon lät även uppföra ett nytt orangeri byggt i sten och ritat av Tessin d.ä. omkring 1705. Byggnaden finns fortfarande kvar och innehåller idag Orangerimuseet. På hennes initiativ flyttades den stora fontänen till en central plats i parken. Den var prydd med 14 delfinhuvuden, som ursprungligen var avsedda för Drottningholms slottspark.  1704 kom parken under slottsträdgårdsmästaren Johan Hårleman. Han genomförde en del moderniseringar av slottsträdgården.År 1801 anlades en engelsk trädgård i trakten kring Igelbäcken. Till parken flyttades 1863 även en skulpturgrupp från Hagaparken föreställande Nätdragande morianer. Under Karl XV revs allt i lustträdgården utom orangeriet, mittfontänen och de av Carl Hårleman anlagda boskéerna. Efter hans död förföll parkanläggningen. Huvudparten av de nuvarande planteringarna tillkom på 1930-talet under Gustaf VI Adolfs tid. För arbetet anlitades 1935 trädgårdsarkitekten Gösta Reuterswärd. En del av parken ingår i Igelbäckens naturreservat och kulturreservat.
Ulriksdals slottsträdgård ligger i slottsparkens norra del. Sedan 1600-talet odlades växter för Ulriksdals slott och park, med då låg trädgården på  ”värdshusängen” nedanför Ulriksdals värdshus. I början av 1800-talet flyttades trädgården till sitt nuvarande läge. Då uppfördes även den så kallade Direktörsbostaden som står strax söder om slottsträdgården. År 1916 tillkom ytterligare ett hus, Arbetarbostaden, ritad av arkitekt Sigge Cronstedt.
I början på 1950-talet övertogs driften av slottsträdgården av familjen Rappne. Nuvarande ägaren är trädgårdsmästaren Bosse Rappne som 1985 fortsatte verksamheten tillsammans med sin mor och utvecklade trädgården till dagens handelsträdgård med försäljning till butiker och privatpersoner. Idag finns här ett femtiotal medarbetare och omkring 5 000 m² inglasade odlingsytor. Till anläggningen hör även en visningsträdgård och trädgårdscafé med restaurang.
Kvarnvretens koloniområde omfattar 34 000 m² mark som ligger strax väster om Ulriksdals slotts huvudbyggnad. Kvarnvreten som kallades tidigare ”Mjölnarens åkervret”. Vid bildandet av föreningen år 1954 medverkade Solna kommun som arrenderade marken av ståthållarämbetet. Även dåvarande kungen Gustaf VI Adolf visade stort intresse för koloniområdets tillkomst och vidare utveckling. Idag finns här 108 kolonilotter och markägaren är Statens fastighetsverk.
I parken finns Carl Milles skulpturgupp Två vildsvin. Skulpturerna gjordes 1929 för Lord Melchett i England och föreställer två sittande vildsvin i brons. Vänner till Stiftelsen Världsnaturfonden WWF lät gjuta en pandaskulptur som står framför slottet för att hedra sin "Ordförande HM KONUNGEN CARL XVI GUSTAF på 50-årsdagen den 30 april". Strax öster om Slottskapellet finns den liggande "Gepard", skapad av Carina Wallert 1991.
I parken finns en skulpturgrupp föreställande två Nätdragande morianer (även Morianbron), som skapades 1845 av konstnären Per Henrik Lundgren. Gruppen placerades ursprungligen på ömse sidor om en bro över en av kanalerna framför Haga slott i Hagaparken. Efter sänkningen av vattennivån i Brunnsviken 1863 hamnade bron och morianerna på torra land, varför skulpturerna samma år flyttades till Ulriksdals slottspark och placerades vid Igelbäcken. Varje skulptur står på en fem cm hög gjutjärnsplatta, vilande på en gråsten.
Mons Mariae, även kallad Lusthuskullen är en kulle på norra sidan om parken. På kullen fanns en vattenreservoar för parkens fontäner och bevattningen av dammarna. På den gamla lusthuskullen uppfördes ett nytt lusthus som kallades Mons Mariae efter Magnus Gabriel De la Gardies hustru Maria Euphrosyne. Nedanför kullen byggdes ett orangeri. Anläggningen syns på kopparsticket av Adam Perelle i Suecia antiqua et hodierna från 1668. Lusthuset är numera borta  och orangeriet ersattes omkring 1705 av en ny orangeribyggnad som idag innehåller Orangerimuseet. Vattenbassängens ovala fördjupning finns kvar men är kraftigt överväxt.
Invalidkyrkogården tillkom i samband med att Ulriksdals slott 1822 uppläts av Karl XIV Johan som invalidinrättning, alltså som vårdhem för krigsveteraner från krigen 1788 till 1814. Gravplatsen ligger i ett skogsparti strax sydöst om Ulriksdals Wärdshus. Den inrättades 1824 och den sista begravningen skedde här 1905.
I skogsområdet som ansluter söder om parken ligger Ulriksdals kvarnkulle. Kullen är 43 meter hög och var tidigare platsen för en väderkvarn. Den finns avbildad på 1600-talet i Suecia antiqua et hodierna. Så sent som 1865 är det dokumenterad att det fanns en kvarn här. Idag återstor bara en stor kvarnsten.Kvarnkullen är en del av Stockholmsåsen som är intressant såväl ur botanisk som geologisk och kulturhistorisk aspekt. Kulturen har påverkat växtligheten på kullen sedan lång tid tillbaka, troligen sedan järnåldern. Tallheden utgör här den naturliga vegetationstypen liksom på Stockholmstraktens grusåsar. Den närmast stäppartade floran innehåller bland annat backsippa, ängshavre, femfingerört, tjärblomster och den sällsynta tallriksröksvampen.
Kvarnkullens södra sluttning var under lång tid en grustäkt som fylldes igen med tippmassor under 1970- och 1980-talen. Gränsen mellan ursprunglig ås och fyllnadsmaterial syns tydligt på vegetationen, som är lågväxt på den ursprungliga norra delen, medan den är frodig och högväxt på den nya södra delen. Området ingår i Ulriksdals naturreservat.
Strax norr om slottet återfinns Kaninholmen som hör till slottsområdet Ulriksdal och är Edsvikens största ö. Redan på 1660-talet förekom namnet ”Canyneholmen”, anledning till namnet är okänd. På en karta från 1709 framgår att det fanns en siktlinje mot slottet i form av en uthuggen allé. Kaninholmen var ett omtyckt utflyktsmål för kungligheterna. Karl XV med familj använde lustbåtarna Galten och Delfinen vid sina utflykter på Edsviken.
Under Karl XV:s tid gick en liten färja över till ön och på ön låg tre byggnader: Schweizerstugan, ett kallbadhus och en lekstuga. Schweizerstugan var formgiven i schweizerstil av arkitekt Pehr Johan Ekman och var en gåva från Drottning Lovisa till Karl XV. Huset tillverkades av AB Ekmans Mekaniska Snickerifabrik i Stockholm och fraktades hit i delar i slutet av 1860-talet. På en illustration av Carl Johan Billmark från 1871 syns Schweizerstugan.
Ibland firades midsommarafton på Kaninholmen, där även Fritz von Dardel var närvarande. Midsommaren 1861 beskrev han på följande sätt:
Kjellberg, Sven T.; Artur Svensson och Boo Malmborg, (1966–1971). ”De kungliga slotten, band 1, Kungliga slottet i Stockholm”. Slott och herresäten i Sverige: ett konst- och kulturhistoriskt samlingsverk. Malmö: Allhems Förlag AB. Libris 8207997 
Holm, L & Schantz, P. (red.) 2002. Nationalstadsparken – ett experiment i hållbar utveckling. Studier av värdefrågor, lagtillämpning och utvecklingslinjer. Forskningsrådet för miljö, areella näringar och samhällsbyggande (FORMAS, Stockholm.
Schantz, P. 2006. The Formation of National Urban Parks: a Nordic Contribution to Sustainable Development? I: The European City and Green Space; London, Stockholm, Helsinki and S:t Petersburg, 1850-2000 (Ed. Peter Clark), Historical Urban Studies Series (Eds. Jean-Luc Pinol & Richard Rodger), Ashgate Publishing Limited, Aldershot.

Umeå stads kyrka är en kyrkobyggnad i centrala Umeå, mitt emot Vänortsparken vid Ume älvs norra strand. Den är församlingskyrka i Umeå stadsförsamling i Luleå stift.
Kyrkan är en treskeppig hallkyrka i nygotisk stil med tornet placerat på sidan av långskeppet, vid den norra fasaden. Den är ritad av dåvarande stadsarkitekten Fredrik Olaus Lindström och byggd i tegel med stenfot. Kyrkan uppfördes mellan 1892 och 1894 och är den tredje i raden av kyrkor på samma plats. Tre restaureringar med om- och tillbyggnad av kyrkan har delvis ändrat kyrkans ursprungliga utseende. Kyrkan invigdes i advent 1894.
Den första kyrkan på den aktuella platsen började byggas 1646. Kyrkan placerades i utkanten av staden, vilket kan bero på att man ville ha en begravningsplats intill kyrkan. Kunglig Majestät beviljade 100 daler i bidrag till bygget och resten stod stadsborna för. Efter tre år var kyrkan så pass klar att den kunde tas i bruk. Kyrkan var till konstruktionen en enskeppig blockpelarkyrka, där långväggarnas stockar var intimrade i fyra parvis ställda blockpelare. Västra gaveln var försedd med torn och ingång och hela tomten omgavs av en bogårdsmur.Den nybildade stadsförsamlingen, som då var en kapellförsamling till Umeå landsförsamling, delade kyrkoherde med landsförsamlingen och kyrkoherden predikade i stadskyrkan var tredje söndag, samt vid de stora högtiderna.                                                                               
Kyrkan fick två klockor åren 1656 och 1659, som placerades i en stapel på tomtens nordvästra hörn.
Under 1694 deltog kung Karl XI i en gudstjänst i kyrkan och borgarna passade på att framföra att de behövde en större kyrka, i och med att antalet invånare hade ökat. Kungen skänkte själv en större summa och staden fick rätt till att ta upp kollekt i stiftets alla kyrkor för kyrkans ombyggnad. För dessa pengar byggdes sedan kyrkan ut, till formen av en korskyrka.                                                                                                                                                                                      
De sista åren av det stora nordiska kriget härjade ryska styrkor vid den svenska Östersjökusten, i vad som kommit att kallas för rysshärjningarna. Hösten 1714 brände ryssarna ned Umeå till stora delar, men kyrkan klarade sig. I maj 1720 kom ryssarna igen och kyrkan brändes då ner efter att den plundrats och staden drabbades hårdare än vid förra besöket. Även kyrkogårdens kistor grävdes upp och plundrades på det som fanns av värde. I juni 1721 var det dags igen för ryssarna och de få hus som hade hunnit byggas upp brändes ned. Befolkningen i den omkringliggande landsbygden drabbades hårt av ryssarnas framfart. Dock klarade sig kyrkans klockstapel vid samtliga tre tillfällen.
År 1720 beviljade Kunglig Majestät att det skulle tas upp kollekt i både Härnösands och Uppsala stift för en ny kyrka i Umeå stad, men dessa pengar räckte inte långt. En vädjan gick ut till länsborna som trots att de drabbats hårt av ryssarna bidrog generöst. En rikskollekt togs upp 1723 men det krävdes en ekonomisk uppoffring av borgarna i Umeå innan en ny kyrka kunde börja byggas, på samma plats som den gamla. Även denna kyrka var en timrad korskyrka, men den var något rymligare än den tidigare.
Kyrkan var något längre i öst–västlig riktning, men i övrigt hade korsarmarna samma mått som tidigare. Taken på korsarmarna hade likadana spetsiga, rakt avslutande, tjärade och spåntäckta sadeltak och över korsmitten satt en takryttare med en spira av järn. Ytterväggarna var täckta av rödmålade brädor. Innertaket var indelat i fem trävalv, vars bågar vilade på fyra fristående pelare. Insidan var vitmenad med några rosor i taket som dekoration och inredningen var brungrundad. Sakristian låg innan ombyggnaden 1781 i den östra korsarmen, bakom altaret.En ny rikskollekt år 1731 och ytterligare donationer krävdes innan en predikstol, som beskrivs som ”belastad med bildhuggeri”, kunde installeras 1735. De inventarier som saknades i kyrkan skänktes av välbeställda privatpersoner. Bland andra landshövding Gabriel Gyllengrip som skänkte altartavlan med förgylld snidad ram. Kyrkans lokalt byggda och problemfyllda orgel från 1740 byttes ut 1776 mot Backenkyrkans gamla orgel från 1535 som genomgick en grundlig renovering innan den installerades. År 1781 byggs en separat sakristia på norra sidan.                                                                             
I en reseskildring från år 1800 beskrivs kyrkan som ”den aldra fulaste stadskyrka man kan göra sig begrepp om.” Och i jämförelse med Skellefteå landsförsamlings kyrka ”skulle denna ej en gång kunna anses för benhög”.Mellan februari 1808 och september 1809 pågick det finska kriget. En rysk armékår gick över isen i kvarken mot Umeå och ockuperade staden i två omgångar. Under slaget vid Hörnefors (5 juli 1809) stupade överstelöjtnant Joakim Zakarias Duncker och den ryske kosacköversten Aerekof. Båda begravdes av den ryska hären under militära högtidligheter vid södra sidan om koret. År 1897 restes en minnessten intill kyrkan vid platsen för graven.År 1843 beslutades det att hela kyrkan skulle restaureras från grunden. En segsliten tvist om hur denna kostnad skulle fördelas uppstod mellan Umeå socken, med den nye borgmästaren Johan Gustaf Rothoff å ena sidan och landshövding Gustaf Adolf Montgomery å den andra. År 1846 gav Kunglig Majestät slutligen Umeå socken rätt i tvisten.År 1848 väcktes förslag om att istället för restaurering skulle kyrkan rivas och en ny kyrka byggas upp av sten, men det ansågs bli för dyrt. Kostnaden för en grundlig restaurering blev även det för mycket för kyrkostämman, så istället skulle kyrkan nödtorftigt repareras i avvaktan på möjligheten att bygga en helt ny kyrka i sten. I augusti 1851 togs frågan om ombyggnad upp igen och än en gång beslutades det att hela kyrkan skulle grundligt restaureras. De gamla förslagen togs fram och arbetet påbörjades efter en omarbetning i Överintendentsämbetet av arkitekt Carl-Gustaf Blom-Carlsson.Kyrkan förlängdes i öster och fick nytt golv, nya bänkar, nytt tak, ny predikstol, ny altartavla och vitmålade ytterväggar. Klockstapeln revs 1852 och ersattes med ett kyrktorn över västra gaveln. Den 19 september 1852 beslutade kyrkostämman att snygga upp kyrkokvarteret och plantera buskar och träd. I kyrkostämmans protokoll står det att ämbets- och tjänstemän, handlare, hantverkare, näringsidkare, arbetskarlar, hemmavarande sjömän samt gårds- och fastighetsägare inom staden skulle ansvara för ett dagsverke var. År 1856 återinvigdes kyrkan och omdömet om kyrkans nya utseende var så pass positivt att det inte fördes någon ny diskussion om att ersätta den med en stenkyrka. Mellan 1886 och hösten 1887 skedde ytterligare en restaurering, både på utsidan och på insidan. I samband med restaureringen ansökte kyrkoherden om att få måla kyrkans yttre i samma vita färg som den tidigare haft. Kyrkoherden fick avslag, för enligt 1874 års byggnadsstadga fick byggnader inte målas med helt vit färg, då det ansågs kunna vara skadligt för ögonen. Istället blev det en gråvit färg med vita hörnpilastrar.Julaftonen den 24 december 1887 brann kyrkan ner; det var ”Ett hemskt men grant skådespel”, enligt kyrkoherden. Branden var ett mycket hårt bakslag för stadsborna. Förutom att kyrkan var brandförsäkrad för endast 50 000 kr förlorades även klockorna från 1650-talet, vilka hade klarat sig ifrån branden i den tidigare kyrkan.
Församlingen var enig om att denna gång bygga en bestående kyrka i sten och järn, även om en sådan kyrka kostade mycket.
Den 8 januari 1888 tillsatte kyrkostämman en byggnadskommitté och den 22 januari samma år antog kyrkostämman följande byggnadsprogram: ”Kyrkan, som skall hafva form af korskyrka och inrymma sittplatser för 1 500 personer, skall byggas af tegel på en sockel af huggen granit och vara försedd med hvalv af tegel samt i sin vestra ända, der tornet väl lämpligast bör ligga, en orgelläktare med plats för en orgel om cirka 25 stämmor och framför orgeln plats för en sångkör.”Onsdagen den 18 januari 1888 inlämnades vid Umeås stadsfullmäktiges sammanträde två gåvobrev, ett av Umeås borgmästare Johan Gustaf Rothoff på 50 000 kronor och ett av grosshandlaren Carl Oscar Scharin på 25 000 kronor, för att bilda fonder för allmännyttiga ändamål. I första hand skulle pengarna användas till kyrkans återuppbyggnad. Strax efteråt fick församlingen ytterligare 50 000 kronor av Carl Oscar Scharin.Våren 1888 utlystes en arkitektpristävling för kyrkan, men den bojkottades av Sveriges 65 ledande arkitekter, då tävlingsbestämmelserna ansågs allt för svävande. Dock fick Kyrkobyggnadskommittén in 13 ritningar. Överintendentsämbetet förmedlade då arkitekt Carl Möller från Stockholm som sakkunnig för bedömningen av de inlämnade förslagen. Alla förslag förkastades av Möller och istället fick Möller uppdraget att själv ge ett kostnadsförslag. Möller, som en kort tid innan färdigställt Sankt Johannes kyrka i Stockholm, tänkte först återanvända ritningarna för denna kyrka ”och ge de begge templen en viss likhet med varandra”, men det gick inte på grund de dåliga grundförhållandena. Hans kostnadsförslag på 250 000 kr var för kostsamt enligt kyrkostämman. Planerna förenklades och arkitekt Fredrik Olaus Lindström fick i juni 1889 uppdraget att rita nya skisser, vilka blev klara i juli 1890. Kostnaden var då beräknad till 227 000 kr. Kyrkobyggnadskommittén hade önskemål om en kopia av Bertel Thorvaldsens nyklassicistiska Den uppståndne Kristus på altaret, men det avvisades av Lindström då det enligt honom bröt stilen.Den 25 juni 1888 brann Umeå stad som nästan helt förstördes. För församlingen blev det en tung börda att återuppbygga både kyrkan och övriga staden.Den tredje augusti 1892 lades grundstenen i sydöstra hörnet av koret under stor högtidlighet. I ett kopparskrin placerades ett grundläggningsdokument samt föremål och tidningar från den tiden, innan det igenlöddes och murades in i en uthuggen fördjupning i grundstenen. Under denna ceremoni spelade regementsmusiken psalm 500, kyrkoherden läste Herrens bön, kontraktsprosten läste välsignelsen och psalm 3 sjöngs. Slutligen hurrade man för Hans Majestät Konungen och det hela avslutades med Folksången.År 1893 ändrade Lindström ritningarna för tornet där vimpergerna i varje hörn ersattes med oktagona tureller.På den första söndagen i advent 1894 invigdes den nya kyrkan, dock var orgeln ej klar förrän året därpå. Kostnaden för kyrkan, inventarier och terrassering utanför kyrkan inräknat, hade då stigit till 270 000 kronor.År 1896 skedde en särskild insamling bland umeborna till ”den nya kyrkans värdiga prydande”. Bland annat innebar detta att de utvändigt putsade ytorna kring fönstren blev dekormålade med trebladsmotiv och friser i gotisk stil med brunröd kulör mot en grågrön botten.
År 1929 tog kyrkorådet upp frågan om en restaurering av kyrkan. Endast mindre reparationer hade utförts på kyrkan tidigare, och ett läckande tak som skadat målningen i taket och andra brister krävde en större restaurering. Man ville även utplåna 1890-talskaraktären då kyrkan ansågs vara resultatet av ”den svåraste dekadensperiod arkitekturhistorien känner”. Slottsarkitekt Knut Nordenskjöld fick i uppdrag att besiktiga och ge förslag för restaureringen vilket han lämnade 1930. Hans förslag ledde till många diskussioner, speciellt frågan om att ta upp en mittgång bland bänkraderna. Den 27 december 1935 fattade till slut kyrkofullmäktige beslutet att genomföra slottsarkitektens förslag. Den 17 januari påbörjades arbetet med kyrkan. Orgelläktaren byggdes ut, korplanet förlängdes, värmekanalerna flyttades, dörrar sattes upp innanför ingångsporten, en del av golvet fick kalkstensplattor, orgeln byggdes ut och interiören ommålades i en mjuk vit ton. Kyrkan återinvigdes första advent 1937 under medverkan av bland annat dåvarande biskopen för Luleå stift, Olof Bergqvist.
År 1971 beslöts det att en tredje bro, Kyrkbron, över Ume älv skulle placeras i förlängningen av Östra Kyrkogatan. Då man började gräva invid kyrkan för den nya bron hittades ett gravfält. Med stöd av fornminneslagen stoppades bygget sommaren 1972 till dess att området hade genomgått en arkeologisk utgrävning. De gamla gränserna för kyrkogården var okända och en gravkarta saknades. I utgrävningen hittades fyrtio kistgravar med omkring sextio skelett. I den sista graven hittades läsliga namnplåtar som visade att det var landshövding Pehr Adam Strombergs familjegrav. Ingen gravsten hittades. Troligtvis fanns det en gravsten som förstördes vid branden 1887 och att alla papper som beskrev familjegravens placering förstördes i branden. Efter att benen undersökts återlämnades de till kyrkan i plastsäckar. Kyrkovaktmästaren grävde ner plastsäckarna utan att markera platsen och en kort tid därefter avled han.
Den 20 december 1979 beslutade kyrkofullmäktige att kyrkan skulle restaureras igen. Bland annat utgjorde de gamla elledningarna en fara och dessutom behövde kyrkan en tillbyggnad för församlingens verksamhet. Denna tillbyggnad blev föremål för debatt i och med att Umeå kommun beslutat att kyrkans exteriör inte skulle få ändras, och därmed fördröjdes restaureringen. Tvisten löstes med att Riksantikvarieämbetet godkände tillbyggnaden med förbehåll att Västerbottens museum skulle ansvara för de arkeologiska utgrävningarna, då den aktuella marken tidigare varit begravningsplats.Utgrävningen visade sig inte behöva gå så pass djupt ned att gravfriden stördes, men under pågående grävning upptäckte kyrkovaktmästaren de försvunna plastsäckarna med Strombergs och hans familjs kvarlevor. Dessa grävdes då ner på en väl dokumenterad plats i slänten mot Ume älv och den 31 augusti 1996 restes ett minnesmärke där de ligger begravda.Ursprungligen låg huvudentrén mot norr, men efter ombyggnationen används istället den västra ingången, som även handikappanpassades. Högaltaret flyttades fram och därmed skapades en lillkyrka bakom altaret. Ansvarig för tillbyggnad och restaurering var arkitekt Rolf Bergh. Konstnären Pär Andersson stod för färgsättningen. Första advent 1984 återinvigdes kyrkan under medverkan av bland annat dåvarande biskopen för Luleå stift, Olaus Brännström.
Mellan september 2004 och januari 2006 byttes den kopparmålade galvaniserade takplåten till koppar. Endast tornet hade koppartak tidigare. I samband med ommålning av putsen runt fönstren restaurerades det dekormåleri i gotik som tillkom 1896. Även rötskador i tornet åtgärdades och det fasadtegel som fått frostskador byttes ut. Arbetet skedde i etapper så att riksantikvarieämbetet kunde följa arbetet.
Kyrkan är en treskeppig hallkyrka i nygotisk stil med enskeppiga korsarmar. Tornet är placerat på sidan av långskeppet, vid den norra fasaden, dels för att bättre klara markens bärighet, dels för att nordfasaden mot Storgatan är huvudfasad. Kyrkans utvändiga mått är 41 meter lång, 25 meter bred, 21 meter hög till ryggåsen och 50 meter till tornets spets. När kyrkan byggdes var stilen helt i enlighet med överintendent Helgo Zettervalls Anvisningar rörande kyrkobyggnader från 1887.Vid planeringen av den nya kyrkan, väcktes det frågor om markens bärighet. Byggnadsplatsen var placerad på Umeå älvs norra brink och marken bestod av ett djupt lager av mycket fin slamsand. Ett förslag var att gräva bort tjugo fot (nästan sex meter) av sanden, lägga på ett lager grus och därefter betong, i en tjocklek anpassad för kyrkans tyngd. Ett annat förslag och det som slutligen antogs, var att först ta bort matjorden och sedan lägga två lager med 45 centimeter tjocka stenhällor av granit i skift. Förutom stenfoten är kyrkan byggd i tegel och murad i kryssförband. Bland annat gavelavtäckningar, krön och korsblommor var först tänkta att utföras i sandsten men av kostnadsskäl så blev det saltglaserat tegel med brun glasyr från Skromberga i stället. Listverk och fönster- och portomfattningar är av maskinpressat formtegel från Minnesberg. Både det maskinpressade formteglet och det saltglaserade teglet hade speciella gjutformar efter Lindströms ritningar. Redan efter ett år fick man problem med vatteninträngning och frostsprängning i det saltglaserade teglet, som fick bytas ut. Även det utsatta teglet i sydfasaden har motstått vädret dåligt.Kyrkans valv och väggar är målade i en mjuk vit ton och korvalvets arkitektoniska form är förstärkt med målningarna inspirerade av renässanskonstnären Giotto di Bondone. I övrigt är färgerna, enligt konstnären Yngve Lundström, i "en tidlös skala, byggd på gamla svenska kyrkors brygd av färger". Mittersta korfönstret och rosettfönstret på västra gaveln är dekorerade i klara och livliga färger, övriga fönster är dekorerad med grisaillemålningar.När kyrkan byggdes valdes mittgången bort, för att maximera antalet sittplatser. Enligt uppgift ska det ha funnits 1 042 bänkplatser vid invigningen och ytterligare ett hundratal platser kunde ordnas med hjälp av bänkar, stolar och taburetter.
Kyrkan är skyddad som kulturminne, då kulturmiljölagen skyddar alla Svenska kyrkans kyrkor som tillkommit före 1940.
Vid restaureringen i början av 1980-talet så flyttades högaltaret fram och därmed skapades lillkyrkan bakom altaret med plats för 40 personer. Lillkyrkan nyttjas vid morgonmässor och vid andra mindre gudstjänster.
Då lillkyrkan skapades 1984, genom att högaltaret flyttats fram, fick det nya utrymmet ett eget altare i trä. Högaltaret, som är ritat av Fredrik Olaus Lindström, har en altaruppsats bestående av ett krucifix med Kristus, Jungfru Maria och Johannes med änglar på sidorna. 1984 restaurerades altaruppsatsen och den målades om med en ny förgyllning. 1989 fick det stora kyrkorummet ett till altare.
Dopfunten är av rödbrun polerad kalksten från Gusta i Jämtland, utförd enligt slottsarkitekt Knut Nordenskjölds ritningar. Dopfunten invigdes 1940 och har text hämtad från Matteusevangeliet 19:14. På en av pelarna i anknytning till dopfunten hänger en relief av ek, Tre konungars tillbedjan, snidad av David Wretling 1955. Baldakinen ovanför skulpturen är gjord av Gunilla Schildt-Stuart.
Predikstolen med tak är ritad av Fredrik Olaus Lindström. En  ambo tillkom 1984, som en anspråkslösare form av predikstol.
Den ursprungliga orgeln med 24 stämmor byggdes 1895 av Åkerman & Lund Orgelbyggeri i Knivsta. Vid restaureringen 1937 byggdes den om till 35 stämmor. De nuvarande orglarna,  läktar- och kororgeln, byggdes 1962 av Grönlunds Orgelbyggeri i Gammelstad. Den stora orgeln på bakre läktaren är helmekanisk med 36 stämmor; rörstämman i dess huvudverks fasad är en så kallad spansk trumpet. Under 2010 och 2011 uppfördes en ny kororgel på den främre läktarens vänstra sida, med 18 stämmor i svensk-romantisk stil. Även denna byggdes av Grönlunds.
En ljusbärare med sfärisk form, symboliserande jordklotet, ger besökare möjlighet att tända ett ljus. I mitten av sfären är ett Kristusmonogram.
Det ursprungliga tornuret sattes upp 1895 efter att kyrkan skänkts pengar till detta. Tornuret drogs upp varje vecka. 1975 ersattes detta med ett helautomatiskt tornur.
Kyrkan har kvar de tre ursprungliga ringklockorna från 1894 som väger 1 002, 513 respektive 295 kilogram. Klockringningsmaskineriet byttes ut 1937 och 1973 inköptes ett maskineri för mekaniskt öppnande av tornluckorna.
Stadskyrkan ligger i Kyrkparken, som kom till under slutet av 1700-talet när träd planterades runt kyrkan och runt Kyrktorget, det som idag är Vänortsparken. På 1850-talet får den nybildade trädgårdsföreningen till uppgift att sköta planteringarna runt kyrkan, kyrktorget och begravningsplatsen Västra Kyrkogården.Kyrkparken är en smått kuperad, lummig park som sluttar ner mot älven i söder. Parken avgränsas i norr av Storgatan, i öster av Östra Kyrkogatan, i söder av Västra Strandgatan och i väster av Västra kyrkogatan. I parken växer bland annat skogslönn, flikbladig al, rödbladig virginiahägg, poppel, pelarasp, hägg, skogsalm, lind, cembratall och ornäsbjörk.I parken finns det två minnesstenar och en skulptur.
Eriksson, Karin (1975), Studier i Umeå stads byggnadshistoria : från 1621 till omkring 1895, Umeå universitets bibliotek, ISBN 91-7174-000-7 
Lindholm, Simon (1994), Umeå stads kyrka 100 år : jubileumsskrift, ISBN 91-630-3164-7 
Olofsson, Sven Ingemar (1972), Umeå stads historia 1888-1972, Umeå kommunfullmäktige 
Rosén, Bo (1997), Pehr Adam Stromberg : omstridd landshövding i Västerbottens län under finska kriget 1808-1809, ISBN 91-971050-9-0

Uranus ringar är ett system av tretton distinkta ringar kring gasjätten Uranus. Uranus ringar är mindre komplexa än det omfattande ringsystemet runt Saturnus, men mer komplexa än de enklare ringsystemen kring Jupiter och Neptunus.
Nio av de tretton ringarna upptäcktes den 10 mars 1977 av James L. Elliot, Edward W. Dunham och Douglas J. Mink. 1789 rapporterade emellertid William Herschel att han observerat ringar runt Uranus. Moderna astronomer är dock skeptiska till om han verkligen kunde se dem, då ringarna är mörka och svaga. Rymdsonden Voyager 2 tog 1986 bilder av ringsystemet, vilket ledde till upptäckten av två ringar till. Ytterligare två yttre ringar upptäcktes 2003–2005, i foton tagna av rymdteleskopet Hubble.
Uranus tretton ringar har getts beteckningarna 1986U2R/ζ, 6, 5, 4, α, β, η, γ, δ, λ, ε, ν samt μ listat från ringen närmast planeten och utåt. Deras radie spänner från cirka 38 000 km för 1986U2R/ζ-ringen till 98 000 km för μ-ringen. Därtill kommer de stoftband och icke kompletta bågar, som kan finnas mellan huvudringarna. Ringarna är extremt mörka — partiklarna som bygger upp ringarna har ett albedo (Bondalbedo avses) som inte överstiger 0,02. De består troligtvis av vattenis samt något mörkt strålningsbehandlat organiskt ämne. Uranus ringar är cirka 600 miljoner år gamla, vilket innebär att de är relativt nybildade. Förmodligen har de bildats vid kollisioner mellan två eller flera månar som tidigare kretsat kring planeten. Efter kollisionerna har sedan en del av resterna brutits upp i partiklar, som samlats i områden där de uppnått maximal stabilitet och som nu kan ses som optiskt täta ringar.
Majoriteten av Uranus ringar är ogenomskinliga och endast ett fåtal kilometer breda. Majoriteten av ringarna innehåller endast begränsade mängder stoft, utan består främst av beståndsdelar i storleksordningen 0,2–20 m i diameter. En del av ringarna är dock optiskt tunna: de breda och matta 1986U2R/ζ-, μ- och ν-ringarna består av små stoftpartiklar, medan de smalare och matta λ-ringen även innehåller större beståndsdelar. Den relativa frånvaron av stoft i ringsystemet beror på aerodynamiskt motstånd från Uranus utvidgade exosfär — koronan.
De mekanismer som håller de smala ringarna på plats är inte särskilt väl förstådda. Ursprungligen antogs det att de smala ringarna hade ett par närliggande herdemånar, som skulle hjälpa till att hålla dem samman. När Voyager 2 undersökte Uranus år 1986 upptäcktes dock endast ett par herdemånar: (Cordelia och Ophelia) runt den ljusaste ringen (ε).
Det första omnämnandet av Uranus ringsystem var i William Herschels anteckningar från 1700-talet rörande hans observationer av Uranus. Anteckningarna innehåller följande avsnitt: ”Den 22 februari 1789: En ring anades”. Herschel ritade ett litet diagram av ringen och noterade att den var ”lite benägen åt rött”. Keck-observatoriet i Hawaii har sedan dess bekräftat att så är fallet, åtminstone för ν-ringen. Herschels anteckningar publicerades i Royal Societys tidskrift år 1797. Under de två efterföljande århundradena, mellan 1797 och 1977, nämns ringarna knappt. Detta skapar tvivel om Herschel verkligen kunde ha sett något sådant när hundratals andra astronomer inte såg någonting. Det har dock hävdats att Herschel gav en korrekt beskrivning av ν-ringens storlek i förhållande till Uranus, hur den förändras när Uranus färdas runt solen, samt dess färg.
Den slutgiltiga upptäckten av Uranus ringar gjordes av astronomerna James L. Elliot, Edward W. Dunham och Douglas J. Mink den 10 mars 1977 med hjälp av Kuiper Airborne Observatory genom serendipitet. De planerade att använda ockultationen mellan Uranus och stjärnan SAO 158687 för att studera planetens atmosfär. När de sedan analyserade sin insamlade data insåg de dock att stjärnan kortvarigt var utom synhåll vid fem tillfällen, både före och efter att den förmörkades av planeten. De slöt sig till att detta måste bero på att ett ringsystem med smala ringar måste finnas där. De gav var och en av de fem observerade ockultationerna en beteckning bestående av en grekisk bokstav: α, β, γ, δ och ε. Detta sätt att ange ringarna har använts sedan dess. Senare fann de ytterligare fyra ringar: en mellan β- och γ-ringarna och tre stycken inom α-ringen. Den förstnämnda namngavs till η-ringen medan de övriga tre angavs med siffrorna 4, 5 och 6 — enligt numreringen av ockultationen i en artikel. Uranus ringsystem var det andra ringsystemet som upptäcktes i solsystemet, efter Saturnus ringsystem.När rymdsonden Voyager 2 år 1986 flög igenom Uranus närområde avbildade sonden ringarna. Två svagare ringar avslöjades och det totala antalet kända ringar uppgick då till elva. Hubbleteleskopet upptäckte ytterligare ett par oupptäckta ringar åren 2003–2005 och det totala antalet kända ringar uppgår nu till 13. Genom upptäckten av dessa tidigare okända ringar dubblerades den radie som ringsystemet tidigare troddes ha. Hubbles avbildade även två små satelliter för första gången, varav en av dem, månen Mab, delar sin bana med den yttersta ringen.
År 2011 känner man till tretton klart avgränsade ringar i Uranus ringsystem. Ordnade utifrån deras ökade avstånd från planeten betecknas ringarna i tur och ordning: 1986U2R/ζ, 6, 5, 4, α, β, η, γ, δ, λ, ε, ν samt μ. Ringarna kan delas in i tre grupper: nio smala huvudringar
(6, 5, 4, α, β, η, γ, δ, ε), två stoftringar (1986U2R/ζ, λ) och två yttre ringar (μ, ν). Uranus ringar består huvudsakligen av makroskopiska partiklar och endast lite stoft, även om det är känt att 1986U2R/ζ-, η-, δ-, λ-, ν- och μ-ringarna innehåller stoft. Utöver dessa välkända ringar kan det vara ett flertal optiskt tunna stoftband och ljussvaga ringar mellan dem. Dessa ljussvaga ringar och stoftband kan existera endast kortvarigt eller bestå av ett antal separata bågar, vilka ibland upptäcks genom ockultation. En del av dem blev synliga vid en serie av händelser då ring-planen korsade varandra år 2007. Ett antal stoftband mellan ringarna har iakttagits i framåtspridd geometri av Voyager 2. Alla Uranus ringar påvisar skillnader i azimutal ljusstyrka.Ringarna består av ett extremt mörkt material. Den geometriska albedon av ringarnas partiklar överstiger inte 5–6 procent medan bondalbedon är ännu lägre — cirka 2 procent. Ringarna är något röda i ultraviolett och i det synliga delen av spektrumet och grå nära det infraröda. Ringarna visar inga identifierbara spektrala särdrag. Den kemiska sammansättningen av ringarnas partiklar är inte känd. Till skillnad från Saturnus ringar kan de dock inte vara helt gjorda av vattenis, då de är för mörka. De är till och med mörkare än de inre av Uranus månar. Detta indikerar att de troligtvis består av en blandning av is och ett mörkt material. Vad detta material är för något är oklart men det kan vara kolföreningar som avsevärt förmörkats av de laddade partiklar (det vill säga antingen subatomära partiklar eller joner) som strålat ut från Uranus magnetosfär. Ringarnas partiklar kan bestå av samma material som de inre månarna och ursprungligen liknade de troligtvis varandra, men partiklarna har med tiden bearbetats avsevärt.På det stora hela skiljer sig Uranus ringar åt från både de svaga och dammiga ringarna runt Jupiter, såväl som de breda och komplexa ringarna runt Saturnus, av vilka vissa består av vattenis och är väldigt ljusa. Det finns dock likheter mellan vissa delar av Saturnus ringsystem. Saturnus F-ring och Uranus ε-ring är båda smala, relativt mörka och har ett par herdemånar vardera. Uranus yttre ringar liknar Saturnus yttre G- och E-ringar. De smala ringar som finns i de breda ringarna runt Saturnus liknar de smala ringarna runt Uranus. Därtill liknar de stoftband som observerats mellan Uranus ringar de ringar som finns runt Jupiter. I motsats till detta är Neptunus ringsystem relativt likt Uranus ringsystem, även om det är mindre komplext, mörkare och innehåller mer stoft. Neptunus ringsystem ligger även längre ifrån planeten än vad Uranus ringar gör.
ε-ringen, epsilonringen, är den ljusstarkaste och tätaste delen av Uranus ringsystem och står ensam för cirka två tredjedelar av det ljus som reflekteras från ringarna. Även om det är den av Uranus ringar som avviker mest från en perfekt cirkel så har den en försumbar inklination. Att ringens bana inte är en perfekt cirkel får dess ljusstyrka att variera över tid. Den radiellt strukturerade ljusstyrkan från ε-ringen är starkast närmast apsis och svagast närmast periapsis.Förhållandet mellan den maximala och den minimala ljusstyrkan är cirka 2,5–3,0. Dessa variationer hänger samman med variationer i ringens bredd, vilken är 19,7 km vid periapsis och 96,4 km vid apsis. Då ringarna blir bredare minskar mängden skugga från de övriga partiklarna och fler av dem blir synliga, vilket leder till en högre integrerad reflexförmåga. Skillnaden i bredd mättes direkt från bilder tagna av Voyager 2. Endast två av ringarna kunde urskiljas på bilderna från Voyagers kamera och ε-ringen var en av dem. Detta indikerar att ringen inte är optiskt tunn. Faktum är att observationer av ockultationen både från marken och från rymdsonden visade att dess normala optiska djupet varierar mellan 0,5 och 2,5, det högsta närmast periapsis. ε-ringen ekvivalenta djup  är cirka 47 km och är konstant runt banan.
ε-ringens geometriska tjocklek är inte exakt känd även om ringen med säkerhet är väldigt tunn—enligt vissa uppskattningar så tunn som 150 meter. Trots sin ringa storlek innehåller den flera lager med partiklar. ε-ringen är en rätt välfylld plats med en fyllnadsfaktor nära apsis som är beräknad till, beroende på källa, att vara mellan 0,008 och 0,06. Genomsnittsstorleken på partiklarna i ringen är 0,2–20,0 m, och det genomsnittliga mellanrummet mellan dem är omkring 4,5 gånger deras radie. Ringen saknar nästan kosmiskt stoft, möjligtvis på grund av luftmotståndet från Uranus vidsträckta atmosfäriska korona. På grund av den är så tunn försvinner ε-ringen när den iakttas rakt framifrån.Vid ett experiment med radioockultation upptäckte rymdsonden Voyager 2 en underlig signal från ε-ringen. Signalen såg ut att vara en skarp stigning av framåtspritt ljus av våglängden 3,6 cm nära ringens apsis. En sådan skarp stigning av framåtspritt ljus kräver att det finns en sammanhållen struktur. Att ε-ringen har en sådan finstruktur har bekräftats vid många observationer av dess ockultation. ε-ringen tycks bestå av ett nummer smala och optiskt täta små ringar, av vilket vissa av dem kan ha okompletta cirkelbågar.Två herdemånar är kända runt ε-ringen: en inre, Cordelia; och en yttre, Ophelia. Den inre kanten av ringen har banresonansen 24:25 med Cordelia, och den yttre kanten har banresonansen 14:13 med Ophelia. Månarnas massor måste vara minst tre gånger ringens massa för att avgränsa dem effektivt. ε-ringens massa beräknas vara cirka 1016 kg.
δ-ringen, deltaringen, är cirkelformad och något böjd. Ringen förevisar en ännu oförklarlig azimutal avvikelse i det normala optiska djupet och bredden. En möjlig förklaring till detta är att ringen har en azimutal vågliknande struktur, exciterad av en liten måne precis innanför den. Den skarpa yttre kanten av δ-ringen är i resonans 23:22 med herdemånen Cordelia. δ-ringen har två beståndsdelar: en smal del som är optiskt tät, och en bred del med en introvärt axel med ett lågt optiskt djup. Den smala delens bredd är 4,1–6,1 km och det ekvivalenta djupet är cirka 2,2 km, vilket motsvarar ett normalt optiskt djup av cirka 0,3–0,6. Ringens breda del är cirka 10–12 km bred och det ekvivalenta djupet är cirka 0,3 km. Detta indikerar ett lågt normalt optiskt djup av 3 × 10−2. Detta är känt endast genom ockultationsdata eftersom Voyager 2:sbildexperiment misslyckades med att analysera δ-ringen. När ringen observerades i framåtspridd geometri av Voyager 2 framstod ringen som relativt ljusstark. Något som kan förklaras med stoft i den breda beståndsdelen. Den breda delen är geometriskt tjockare än den smala delen. Detta stöds av de observationer som gjordes vid en serie av händelser då ringarnas plan korsade varandra år 2007. Då ökade δ-ringen i ljusstyrka vilket är ett beteende som är i linje med vad som förväntas av en ring som samtidigt är geometriskt bred och optiskt tunn.
γ-ringen, gammaringen, är smal, optiskt kompakt och har viss banexcentricitet. Dess baninklination är närmast noll. Ringens bredd varierar mellan 3,6 och 4,7 km, även om det likvärdiga optiska djupet är konstant på 3,3 km. Det normala optiska djupet hos γ-ringen är 0,7–0,9. Då några av ringarnas plan korsade varandra år 2007 försvann γ-ringen vilket betyder att den är geometriskt tunn precis som ε-ringen, och utan stoft. Bredden och det normala optiska djupet hos γ-ringen visar stora azimutala variationer. Mekanismen för hur en sådan smal ring hålls avgränsad är inte känd men det har noterats att den skarpa inre kanten av γ-ringen är i resonans med 6:5 med herdemånen Ophelia.
η-ringen, etaringen, saknar omloppsexcentricitet och inklination. Precis som δ-ringen består den av två beståndsdelar: en smal och optiskt tät del och ett brett yttre utsprång med lågt optiskt djup. Den smala delens bredd är 1,9–2,7 km och det ekvivalenta djupet är cirka 0,42 km, vilket motsvarar till det normala optiska djupet av omkring 0,16–0,25. Den breda delen är cirka 40 km bred och dess ekvivalenta djup är nära 0,85 km, vilket indikerar ett lågt normalt optiskt djup av 2 × 10−2. Bilder från Voyager 2 avgjorde det hela. I framåtspritt ljus framstår η-ringen som ljusstark vilket indikerar att stora mängder stoft finns i den ringen, troligtvis i den breda delen. Den breda delen är mycket tjockare (geometriskt) än den smalare. Denna slutsats stöds av de observationer som gjordes 2007 då några av ringarna korsade varandra. Då uppvisade η-ringen ökad ljusstyrka och blev den näst ljusstarkaste delen i ringsystemet. Detta överensstämmer med uppförandet hos en geometriskt tjock, men samtidigt optiskt tunn ring. Likt majoriteten av de övriga ringarna så visar η-ringen signifikanta azimutala variationer i det normala optiska djupet och bredden. Den smala delen försvinner rent av på vissa ställen.
α- och β-ringarna, alfa- och betaringarna, är efter ε-ringen de ljusstarkaste av Uranus ringar. Precis som ε-ringen uppvisar de regelbundna variationer i ljusstyrka och bredd. De är ljusstarkast och bredast 30° från apoapsis och blekast och smalast 30° från periapsis. α- och β-ringarna har ansenlig banexcentricitet och icke negligerbar inklination. Bredden hos dessa ringar är 4,8–10 km respektive 6,1–11,4 km. Det ekvivalenta optiska djupet är 3,29 km och 2,14 km vilket resulterar i ett normalt optiskt djup av 0,3–0,7 respektive 0,2–0,35. År 2007 korsade några av ringarna varandra och α- och β-ringarna försvann då vilket betyder att de precis som ε-ringen är geometriskt tunna och saknar stoft. Denna händelse avslöjade dock även ett tjockt och optiskt tunt lager med stoft i ett band precis utanför β-ringen. Stoftbandet hade tidigare observerats av Voyager 2. α- och β-ringarnas massor beräknas till att vara cirka 5 × 1015 kg (vardera) — hälften av ε-ringens massa.
Ringarna 6, 5 och 4 är de innersta och blekaste av Uranus smala ringar. De är de mest inklinerade ringarna och de har den största banexcentriciteten om ε-ringen exkluderas. Faktum är att deras inklination (0,06°, 0,05° och 0,03°) var stor nog för att Voyager 2 skulle kunna studera deras elevation ovanför Uranus ekvatorialplan, vilket var 24–46 km. Ringarna 6, 5 och 4 är också Uranus smalaste ringar och respektive ring mäter endast 1,6–2,2 km, 1,9–4,9 km och 2,4–4,4 km i bredd. Deras ekvivalenta djup är 0,41 km, 0,91 och 0,71 km vilket resulterar i ett normalt optiskt djup på 0,18–0,25, 0,18–0,48 och 0,16–0,3. På grund av att de var så smala och då de saknar stoft var de tre ringarna inte synliga då ringarnas korsade varandra år 2007.
λ-ringen, lambdaringen, var en av de två ringar som upptäcktes av Voyager 2 år 1986. Ringen är smal och ljussvag och lokaliserade precis innanför ε-ringen på ena sidan och herdemånen Cordelia på den andra. Månen Cordelia röjer upp en mörk bana inuti λ-ringen. När ringen observeras i bakåtspritt ljus , framgår det att ringen är extremt smal – cirka1–2 km – och har ekvivalent optiskt djup på 0,1–0,2 km vid våglängden 2,2 μm. Det normala optiska djupet är 0,1–0,2. Det optiska djupet hos λ-ringen visar stor avhängighet gentemot våglängden, vilket avviker från det övriga ringsystemet. Det ekvivalenta djupet är så högt som 0,36 km i den ultravioletta delen av spektrumet. Detta förklarar varför λ-ringen ursprungligen endast påvisades av Voyager 2 genom ockultation i det ultravioletta stjärnljuset. Upptäckten av ringen vid ockultation av stjärnljus vid våglängden 2,2 μm tillkännagavs först 1996.Ringens apparition förändrades dramatiskt när den observerades i framåtspritt ljus år 1986. I denna geometri blev ringen den ljusstarkaste delen av Uranus ringsystem, överglänsande ε-ringen. Denna iakttagelse tillsammans med våglängdens avhängighet av det optiska djupet tyder på att λ-ringen innehåller betydande mängder av mikrometerstort stoft. Stoftet normala optiska djup är 10−4–10−3. Observationer från 2007 utförda av Keck-observatoriet bekräftade denna slutsats då λ-ringen blev en av de ljusaste delarna i ringsystemet.Ingående analyser av Voyager 2:s bilder avslöjade azimutala variationer i ljusstyrka hos λ-ringen. Variationen tycks vara periodisk och påminner om en stående våg. Upphovet till denna finstruktur i λ-ringen är ännu en gåta.
År 1986 upptäckte Voyager 2 en bred och ljussvag skiva med material inuti ring 6. Denna ring gavs det provisoriska namnet 1986U2R. Ringen hade ett normalt optiskt djup på 10−3 eller lägre och var extremt ljussvag. Den var synlig i en enda av bilderna som Voyager 2 tog. Ringen var belägen mellan 37 000 och 39 500 km från Uranus mittpunkt, cirka 12 000 km ovanför planetens molntäcke. Ringen observerades inte igen förrän 2003–2004 då Keck-observatoriet åter fann en bred och ljussvag skiva med material precis innanför ring 6. Denna kallades för ζ-ringen, zetaringen. ζ-ringens återfunna position skiljer sig dock markant från de observationer som gjordes 1986. Nu ligger den mellan 37 850 och 41 350 km från planetens mittpunkt. Det finns en gradvis avtagande vidgning inåt mot planeten som når så långt ned som 32 600 km.ζ-ringen observerades åter under år 2007 då några av ringarna korsade varandra och den blev då den ljusaste delen av ringsystemet och lyste starkare än alla de övriga ringarna sammantaget. Det ekvivalenta optiska djupet hos denna ring är nära 1 km (0,6 km för utvidgning inåt), medan det normala optiska djupet än en gång är under 10−3. Det förändrade utseendet på ringen kan bero på hur den studerades geometriskt då olika tekniker användes 1986 respektive 2003–2007. Förändringar under de senaste 20 åren i hur stoftet distribuerats, vilket ringen tros bestå av, kan inte uteslutas.
Utöver ringarna 1986U2R/ζ och λ finns det andra extremt svaga stoftband i Uranus ringsystem. Stoftbanden är osynliga under ockultationer då de har försumbart optiskt djup, även om de är ljusstarka i framåtspritt ljus. Bilder tagna av Voyager 2 i framåtspritt ljus avslöjade stoftbandens existens mellan λ- och δ-ringarna, mellan η- och β-ringarna, samt mellan α-ringen och ring 4. Många av stoftbanden upptäcktes åter 2003–2004 av Keck-observatoriet samt 2007 i bakåtspritt ljus, men deras exakta position och relativa ljusstyrka skiljde sig åt från de observationer som gjordes av Voyager. Det normala optiska djupet hos stoftbanden är cirka 10−5 eller mindre. Distributionen av stoftpartiklarnas storlek tros lyda en potenslag med index p = 2,5 ± 0,5.
Efter att ha analyserat bilder tagna av Rymdteleskopet Hubble åren 2003–2005 upptäcktes ett par tidigare ringar som varit okända fram till dess. Detta ökade antalet kända ringar till 13. Dessa två ringar kallas nu för de yttre ringsystemet. Ringarna gavs namnet μ och ν. μ-ringen är den som ligger ytterst av de två och ligger på det dubbla avståndet från planeten jämfört med den ljusstarka η-ringen. De yttre ringarna skiljer sig från de inre smala ringarna på ett flertal sätt: de är breda, 17 000 och 3 800 km breda och mycket ljussvaga. Det högsta normala optiska djup som de har är 8,5 × 10−6 och 5,4 × 10−6. Det resulterande ekvivalenta optiska djupet är 0,14 km och 0,012 km.μ-ringens högsta ljusstyrka ligger nästan exakt på den lilla månen Mabs bana. Månen är troligtvis källan till partiklarna i ringen. ν-ringen ligger mellan månarna Portia och Rosalind och har inga månar inom sig. En andra analys av Voyager 2:s bilder i framåtspritt ljus visar tydligt μ- och ν-ringarna. I denna geometri är ringarna mycket ljusare vilket indikerar att de innehåller mycket mikrometerstort stoft. De yttre ringarna runt Uranus kan vara liknande G- och E-ringarna runt Saturnus. G-ringen saknar även den alla tecken på en ännu observerbar källa till ringens material. E-ringen är däremot extremt bred och mottar stoft från Enceladus.μ-ringen kan bestå helt av stoft och inte innehålla några större partiklar över huvud taget. Denna hypotes stöds av de observationer som gjorts av Keck-observatoriet. Teleskopet misslyckades med att upptäcka μ-ringen med hjälp av infraröd strålning i 2,2 μm, men upptäckte ν-ringen. Att detta misslyckades betyder att μ-ringen har en blå färg, vilket betyder att den huvudsakligen består av mycket små stoftkorn (mindre än en mikrometer i storlek). Stoftet kan bestå av vattenis. ν-ringen är däremot något röd i färgen.
Det saknas ännu en ordentlig förklaring på hur Uranus smala ringar kan hållas isolerade. Utan en fysikalisk mekanism som håller dess partiklar samman skulle ringarna snabbt spridas ut radiellt och livstiden för Uranus ringsystem skulle inte vara mer än 1 miljon år. Den modell som oftast anförs för att förklara hur de hålls isolerade föreslogs ursprungligen av Peter Goldreich och Scott Tremaine. Den går ut på att ett par närligande månars gravitation, en yttre och en inre herdemåne, interagerar med en ring. Månarnas respektive gravitation håller kvar ringens partiklar på plats mellan sig, men gradvis flyttar månarna sig själva från ringen. För att detta skall ske på ett effektivt sätt måste herdemånarnas samlade massa överstiga ringens massa med en faktor på minst två till tre. Det är känt att denna mekanism sker i fallet med ε-ringen där herdemånarna Cordelia och Ophelia påverkar den. Cordelia är även den yttre herdemånen för δ-ringen och Ophelia den yttre herdemånen för γ-ringen. Ingen måne större än 10 km är dock känd i närheten av någon av de andra ringarna. Det nuvarande avståndet till Cordelia och Ophelia från ε-ringen kan användas för att uppskatta ringens ålder. Beräkningarna visar att ε-ringen inte kan vara äldre än 6 × 108 år.Eftersom Uranus ringar tycks vara unga måste de konstant fyllas på av de fragment som bildas när större kroppar kolliderar. Uppskattningar pekar på att livstiden för en måne likt Puck är ett fåtal miljarder år innan den slits sönder av kollisioner. Livstiden för mindre objekt är mycket kortare. Alla de mindre månarna såväl som ringarna som existerar idag kan vara resultatet av sönderslitningen av ett flertal drabanter i Pucks storlek som skett under de senaste 4,5 miljarder åren. Varje sådan sönderslitning skulle då ha lett till en kaskad av nya kollisioner som snabbt malde ner alla större kropparna till en mycket mindre storlek, ända ned till stoftpartiklar.Att förklara stoftbandets ursprung är mindre problematiskt. Stoft har en mycket kort livstid, mellan 100 och 1 000 år. Banden tillförs kontinuerligt stoft som härrör från kollisioner med större partiklar i ringarna, små månar och meteoroider som kommer utifrån Uranus system. Bältet med de små månarna som gett upphov till dem samt partiklarna är dock osynliga på grund av deras låga optiska djup. Stoftet visar sig dock i framåtspritt ljus. De smala huvudringar och bältet med de små månarna som skapade stoftbanden tros skilja sig åt när det kommer till distributionen av partiklarnas storlek. De smala huvudringarna fler beståndsdelar som är mellan en centimeter och en meter i storlek. En sådan fördelning ändrar ytan av materian i ringarna, vilket leder till en högre optisk densitet i bakåtspritt ljus. I motsats till detta har stoftbanden relativt få större partiklar, vilket leder till ett lågt optiskt djup.
Ringarna undersöktes noggrant av Voyager 2 då rymdsonden flög förbi Uranus i januari 1986. Två ljussvaga ringar — λ och 1986U2R — upptäcktes vilket ökade det totala antalet kända ringar till elva. Ringarna studerades genom att analysera den data som insamlades genom ockultationer från radio, ultraviolett strålning såväl som optiska ockultationer. Voyager 2 observerade ringarna i olika geometri i förhållande till solen och tog bilder i flera olika ljus. Analyser av dessa bilder möjliggjorde derivation av de kompletta fasernas funktioner, geometrisk samt Bondalbedo av ringarnas partiklar. Två ringar — ε och η — kunde analyseras med hjälp av bilderna och de avslöjades då ha en komplicerad finstruktur. Analyser av Voyager 2:s bilder ledde även till upptäckten av de tio inre månarna som färdas runt Uranus, inklusive ε-ringens två herdemånar — Cordelia och Ophelia.
Denna tabell sammanfattar de olika ringarnas egenskaper. Ett ? markerar att data saknas om ringen.
^  Framåtspritt ljus är det ljus som sprids i en snäv vinkel i förhållande till solljuset (fasvinkel nära 180°).
^  Bakåtspritt ljus är det ljus som sprids i en vinkel nära 180° i förhållande till solljuset (fasvinkel nära 0°).
^  En rings normala optiska djup τ är förhållandet av den totala geometriska tvärsnittet av ringens partiklar och ringens yta. Den antar värden från noll till oändlighet. En ljusstråle som under normala förhållanden passerar genom ringen kommer att försvagas med en faktor av e−τ.
^  Det motsvarande djupet ED av en ring definieras som en integral av det normala optiska djupet tvärsöver ringen. Med andra ord ED=∫τdr, där r är radie.
^  Ringarnas excentricitet och inklination togs från Stone et al., 1986 samt French et al., 1989.
^  6-,5-,4-, α-, β-, η-, γ-, δ-, λ- och ε-ringarnas radier togs från Esposito et al., 2002. Bredden på 6-,5-,4-, α-, β-, η-, γ-, δ-, λ- och ε-ringarna togs från Karkoshka et al., 2001. ζ- och 1986U2R-ringarnas radier togs från Pater et al., 2006. Bredden för λ-ringen togs från Holberg et al., 1987. Radierna och bredderna för μ- och ν-ringarna togs från Showalter et al., 2006.
^  Det ekvivalenta djupet hos 1986U2R-ringen är ett resultat av dess bredd och det normala optiska djupet. Det ekvivalenta djupet hos 6-, 5-, 4-, α-, β-, η-, γ-, δ- och ε-ringarna har tagits från Karkoshka et al., 2001. Det ekvivalenta djupet hos λ- och ζ-, μ- och ν-ringarna har härletts genom att använda μEW-värdet från de Pater et al., 2006 samt de Pater et al., 2006b. μEW-värdet för dessa ringar multiplicerades med faktorn 20, vilket motsvarar den förmodade albedon på 5 procent för ringarnas partiklar.
^  Det normala optiska djupet för alla ringarna förutom 1986U2R, μ och ν beräknades genom förhållandet av de ekvivalenta djupen mot bredden. Den normala optiska djupet hos 1986U2R-ringen togs från de Smith et al., 1986. Det normala optiska djupet för μ- och ν-ringarna är de högsta värdena från Showalter et al., 2006.
Den här artikeln är helt eller delvis baserad på material från engelskspråkiga Wikipedia, Rings of Uranus

V för Vendetta är en brittisk dystopisk thriller från 2005 i regi av James McTeigue och producerad av Joel Silver, Grant Hill och syskonen Wachowski, där de senare även skrev manus. Filmen bygger på serieromanen V for Vendetta, skriven av Alan Moore och illustrerad av David Lloyd, som publicerades 1982–1989. Filmen utspelas i London i en nära framtid där det totalitära och fascistiska partiet Norsefire har tagit makten över landet. Hugo Weaving spelar rollen som V, en maskerad och karismatisk frihetskämpe som söker hämnas de personer som vanställt honom. Natalie Portman spelar rollen som Evey Hammond, en arbetarklassflicka som blir indragen i V:s planer och som måste avgöra huruvida han är god eller ond. Stephen Rea spelar rollen som Eric Finch, en poliskommissarie som är medlem i Norsefire och som har i uppdrag att finna och stoppa V. John Hurt spelar rollen som Adam Sutler, den diktatoriska partiledaren för Norsefire som inte skyr några medel för att få sin vilja igenom.
Filmen skulle från början ha världspremiär den 4 november 2005 (dagen innan Guy Fawkes Night och 400-årsjubileet av krutkonspirationen), men blev försenad till den 17 mars 2006 istället och mottogs då med främst positiv kritik. Moore, som efter att ha blivit besviken på de två tidigare filmatiseringarna av sina serieromaner From Hell och The League, valde att distansera sig från denna film efter att ha läst igenom manuskriptet. Lloyd var dock mer välvilligt inställd till filmen och har sagt att han tycker att den är "underbar".
Politiska grupper har tolkat V för Vendetta som en allegori för statligt förtryck; såväl libertarianer som anarkister har använt filmen för att främja sina åsikter. Aktivisterna i Anonymous har gjort Guy Fawkes-masken, som används av V i filmen, populär genom att bära den när de protesterar offentligt. Masken har även använts av deltagarna i Occupy-rörelsen. Moore och Lloyd har båda sagt att de är glada över att masken har använts i syfte att protestera mot tyranni och förtryck.
V för Vendetta utspelar sig under 2020- eller 2030-talen i ett Storbritannien som nyss tagit sig igenom en ekonomisk kris och vars makt gripits av det totalitära och fascistiska partiet Norsefire. Partiet har öppnat koncentrationsläger över hela landet, i vilka de fängslar politiska aktivister, homosexuella och andra av partiet icke-önskvärda människor. Evey Hammond (Natalie Portman), en flicka som arbetar för det statligt ägda TV-företaget British Television Network, räddas en kväll från ett våldtäktsförsök utfört av medlemmar av den hemliga polisen. Hennes räddare är V (Hugo Weaving), en vigilant bärande Guy Fawkes-mask, som tar med Evey upp på ett hustak och där ser de tillsammans på när V spränger byggnaden Old Bailey i luften. Partiledningen i Norsefire väljer att bortförklara explosionen med att den var planerad sedan länge och skyller på att byggnaden inte längre var säker att vistas i, men V övertar samma dag kontrollen över sändningen på British Television Network, varifrån han avslöjar för folket partiets lögner. V uppmanar även det brittiska folket att bekämpa Norsefire och att möta honom ett år senare, den 5 november, utanför Westminsterpalatset som han lovar att – även den – spränga i luften. Evey hjälper sedan V att fly från byggnaden, men blir själv slagen medvetslös i processen.
V tar med Evey till sitt hem, där han sedan berättar för henne att hon måste vistas fram till den 5 november för hennes egen säkerhet. När hon får reda på att V har mördat några av Norsefires högt uppsatta medlemmar flyr hon hem till sin chef Gordon Deitrich (Stephen Fry), och när Deitrich märker att Evey litar på honom väljer han att även lita på henne och han visar upp sin hemliga gömma som innehåller flera, av Norsefire, förbjudna föremål såsom subversiva målningar, en Koran och även homoerotiska fotografi tagna av Robert Mapplethorpe. Deitrich avslöjar att han gömmer sig bakom en fasad; en fasad där han umgås och dejtar yngre kvinnor, men att hans innersta känslor visar på att han egentligen dras till det andra könet. Han håller uppe denna fasad för att inte själv tvingas bli skickad till ett av Norsefires koncentrationsläger.
En kväll beslutar sig Deitrich dock för att håna partiet i sitt TV-program, och detta får som följd att den hemliga polisen fångar in både honom och Evey. Hon sitter fängslad i flera dagar och pressas på att avslöja information om V. Som tröst finner hon ett papper i sin cell, skrivet av en skådespelerska med namnet Valerie Page (Natasha Wightman). Page blev fängslad på grund av sin homosexualitet, och i pappret uppmanar hon läsaren att inte ge upp, varefter hon avslutar med att skriva att hon älskar den som läser detta. Under ett av förhören säger förhörsledaren att Evey nu har två val: att berätta vad hon vet om V eller att bli avrättad. Evey säger att hon hellre väljer att bli avrättad, och i och med detta släpps hon fri.
Hon får reda på att det var V som hade fängslat henne och att han gjorde det för att hon skulle övervinna sina rädslor. Evey får även reda på att Deitrich blev avrättad när den hemliga polisen fann hans gömma och att Page var en riktig person som satt i cellen bredvid V på Larkhills koncentrationsläger. Till en början hatar Evey honom för vad han gjort mot henne, men hon förstår snart att hon blivit starkare som person, och innan hon lämnar honom lovar hon att återvända till hans hem en sista gång innan den 5 november.
Eric Finch (Stephen Rea), polischefen för Scotland Yard, upptäcker under sin utredning hur Norsefire fick makten över Storbritannien och han får även reda på delar av V:s bakgrund. Fjorton år tidigare hade USA kollapsat i ett inbördeskrig, och för stunden äger ett andra inbördeskrig rum, i mellanvästern. Kaoset som spred sig på grund av detta nådde Storbritannien och landet var i en djup kris. En reaktionär kamp påbörjades av Norsefire och flera av de som inte höll med om partiets värderingar eliminerades. Det brittiska folket led nu på grund av sin förlorade frihet, och strax efteråt ägde tre biokemiska attacker rum i landet: en mot en skola, en mot ett reningsverk och slutligen en mot en tunnelbanestation, vilket resulterade i att 80 000 människor miste livet. På grund av detta spred sig en rädsla bland landets befolkning och detta utnyttjade Norsefire, som vann det efterföljande parlamentsvalet och grep makten. Till partiledare valdes Adam Sutler (John Hurt) och han förvandlade Storbritannien till en totalitär stat där all opposition tystades. Ett botemedel till det under de biokemiska attackerna utsläppta viruset upptäcktes strax efteråt av ett läkemedelsföretag med kopplingar till partiet. Finch kom att förstå att de biokemiska attackerna var planerade av Sutler och hans säkerhetschef Peter Creedy (Tim Pigott-Smith). Experimenten för botemedlet utfördes på "socialt avvikande" eller politiskt dissidenta människor i koncentrationslägerna, däribland V. Till skillnad från de övriga människorna som utsattes för experimenten fick V nästintill övermänskliga krafter och han lyckades fly koncentrationslägret när det förstördes i en rad explosioner. Finch kom även underfund med att de nyligen mördade partimedlemmarna från Norsefire faktiskt hade mördats av V i hans personliga vendetta mot de som utsatte honom för experimenten på Larkhills koncentrationsläger.
Allteftersom den 5 november närmar sig, börjar folket i Storbritannien göra små uppror mot Norsefire, och kaos utbryter. V utnyttjar detta för att skicka ut tusentals Guy Fawkes-masker till befolkningen. Evey besöker V den 5 november, precis som hon tidigare lovat, och han visar henne en övergiven tunnelbanestation, där det står ett eldrivet tåg han har fyllt med sprängmedel och som han tänker använda för att spränga Westminsterpalatset i luften. Han lägger uppdraget i Eveys händer, som han själv känner att han inte kan fatta detta beslut. V lämnar sedan Evey för att möta Creedy, som han har en överenskommelse med; om Creedy ger Sutler till V kommer V att överlämna sig till Creedy. Creedy skjuter ihjäl Sutler framför ögonen på V, men V väljer att inte överlämna sig och blir då kraftigt beskjuten av Creedys män. V överlever tack vare sitt harnesk och han mördar både Creedy och hans män. Dödligt sårad återvänder V till Evey där han uttrycker sin kärlek för henne och tackar henne för allt hon gjort. V dör sedan i Eveys armar. 
Evey placerar V:s lik i tåget, men upptäcks av Finch. Eftersom han lärt sig mycket om Norsefires bakgrund tillåter han Evey att skicka iväg tåget. Under tiden har tusentals människor, alla bärandes Guy Fawkes-masker, marscherat fram till Westminsterpalatset, där de står och väntar. Militären befinner sig där, beredda att stoppa dem, men när militären inte får kontakt med någon av de högt uppsatta partimedlemmarna tillåter de att de obeväpnade människorna får marschera i fred. Pjotr Tjajkovskijs orkesterstycke Uvertyren 1812 börjar spelas och både Westminsterpalatset och Big Ben sprängs i luften under tiden som Evey och Finch tittar på. Filmen slutar med att Finch frågar Hammond vem V egentligen var, och hon svarar med orden: "Han var Edmond Dantès. Han var min far. Och min mor. Min bror. Min vän. Han var du. Och jag. Han var oss allihop."
Hugo Weaving som V: Från början var denna roll tänkt att spelas av James Purefoy, men Purefoy lämnade produktionen efter några veckors inspelning eftersom han hade problem med Guy Fawkes-masken, varefter Weaving tog över hans plats; det är även möjligt att Purefoy blev avskedad från sin roll efter meningsskiljaktigheter. Några av scenerna som Purefoy spelade in användes i den slutgiltiga produktionen. Weaving hade tidigare arbetat med syskonen Wachowski och Joel Silver under Matrix-serien där han spelade Agent Smith. Weaving var faktiskt syskonen Wachowskis första val som V, men han tackade nej till rollen eftersom han arbetade med den australiensiska filmen Eucalyptus. När detta filmprojekt senare lades på is valde Weaving att ta över rollen som V från Purefoy.
Natalie Portman som Evey Hammond: Regissören James McTeigue mötte Portman för första gången under inspelningen av Star Wars: Episod II – Klonerna anfaller, där McTeigue arbetade som regiassistent. Portman var ett stort fan av serieromanen och som förberedelse för rollen arbetade Portman med dialektologen Barbara Berkery för att få till en korrekt brittisk accent. Utöver detta studerade hon filmen The Weather Underground och läste Menachem Begins självbiografi, Antonia Frasers faktabok Faith and Treason: The Story of the Gunpowder Plot, samt William Shakespeares verk Macbeth och Trettondagsafton. Portmans skildring av Evey Hammond påminner mycket om hennes roll som Mathilda Lando i filmen Léon från 1994 och enligt Portman var "relationen mellan V och Evey lika komplicerad som relationen i den filmen." Hon rakade även av sig håret i en av filmens scener när hennes rollfigur blev torterad, vilket Portman har sagt gjorde att hon kände sig lite tuffare. En ung Evey spelades av Madeleine Rakic-Platt.
Stephen Rea som Eric Finch: Finch är poliskommissarien som är ansvarig för utredningen mot V, en utredning som leder till att han får reda på en omstörtande hemlighet om landets regering. Rea är inte främmande för vare sig politik eller terrorism, eftersom han en gång i tiden var gift med Dolours Price, en tidigare medlem i Provisoriska IRA, som fängslades för en attack mot domstolsbyggnaden Old Bailey. Ställd frågan om det var den politiska faktorn i filmen som lockade Rea, svarade han: "Nja, jag tror inte att den hade varit särskilt intressant om det bara hade varit ett serietidningstema [i filmen]. Den politiska faktorn var det som gav filmen sitt djup och sin drivkraft och självklart var jag intresserad av det politiska. Varför skulle jag inte vara det?"
John Hurt som Adam Sutler: Sutler är en tidigare parlamentsledamot för det Konservativa partiet och statssekreterare för Storbritanniens försvarsministerium. Numera är han dock grundaren och ledaren för det totalitära och fascistiska partiet Norsefire och han är de facto diktator över Storbritannien. Hurts roll som Adam Sutler uppfattades kontrastera med hans tidigare roll som Winston Smith i filmen 1984. Hurt själv kallade V för Vendetta för en korsning mellan 1984 och Alien.
Stephen Fry som Gordon Deitrich: Deitrich är programledare för en pratshow och är dessutom homosexuell, något han dock håller hemligt eftersom Norsefires politik har fått honom att "tappa aptiten". När Fry tillfrågades vad det var han speciellt gillade med sin roll som Deitrich svarade han: "Att få stryk! Jag hade inte fått stryk i någon av mina tidigare filmer och jag var väldigt uppspelt över tanken att bli ihjälklubbad." Fry har sagt att han tog sig an rollen som Deitrich eftersom han älskade dystopiska filmer såsom Flykten från framtiden, Zardoz, Fahrenheit 451, Den siste mannen och Soylent Green – USA år 2022.
Tim Pigott-Smith som Peter Creedy: Creedy är den egentlige partiledaren över Norsefire (även om Adam Sutler officiellt innehar platsen som partiledare är det Creedy som har makten över det brittiska folket). Creedy är även chef för Norsefires säkerhetstjänst och fungerar som antagonisten i filmen. Det avslöjas under filmens gång att det var Creedy som var hjärnan bakom de biokemiska attacker som drabbade landet och som gjorde att Norsefire kunde gripa makten. Han hotas av Sutler mot slutet av filmen eftersom han anser att Creedy inte gjort ett tillräckligt bra jobb med att försöka fånga V, och detta leder till att Creedy mördar Sutler, varefter Creedy stryps ihjäl av V.
Rupert Graves som Dominic Stone: Stone är en biträdande poliskommissarie och Eric Finchs högra hand i utredningen mot V.
Natasha Wightman som Valerie Page: Page är homosexuell och en föredetta skådespelerska, som sätts i cellen bredvid V på Larkhills koncentrationsläger. Imogen Poots spelar rollen som Page i de flashbacks som visas i filmen; detta var hennes första filmroll och hon har sagt att de instruktioner hon fick inför filminspelningen var att hon skulle agera som en "futuristisk homosexuell person". Pages symboliska roll som offer för en orättvis regim togs emot positivt av många HBT-kritiker. Filmrecensent Sarah Warn prisade Pages scener "inte bara för skådespeleriet eller det välskrivna manuset, utan för att det är så ytterst oväntat [i en Hollywoodfilm]."
Roger Allam som Lewis Prothero: Prothero är talesmannen för Norsefire och han har sitt eget TV-program på British Television Network, där han gärna delar med sig av sina värderingar och åsikter. Han är en föredetta befälhavare på Larkhills koncentrationsläger, varför han mördas av V genom en överdos. Vissa recensenter har sett Prothero som en parodi på högervridna TV-personligheter såsom Bill O'Reilly, Morton Downey, Jr. och Rush Limbaugh.
John Standing som Anthony James Lilliman: Lilliman är en korrumperad biskop som arbetar i Westminster Abbey, tillsatt där av Adam Sutler. Tdigare var han verksam som pastor på Larkhills koncentrationsläger. Lilliman, som även är en pedofil, utnyttjar sin makt för att våldta flickor, och dessa brott tystas sedan ned av Norsefire. Evey, utklädd till en prostituerad, varnar Lilliman under ett besök, men när han inte lyssnar på henne blir han istället mördad av V. Standing kommenterade sin roll med orden: "Jag njöt verkligen av att spela Lilliman [...] eftersom han var något komisk, men samtidigt fullständigt fasansfull. Underbar att spela."
Sinéad Cusack som Delia Surridge: Surridge arbetade tidigare som läkare på Larkhills koncentrationsläger, då under sitt riktiga namn Diana Stanton, men numera arbetar hon som obducent i London. Surridge valde att arbeta på koncentrationslägret på grund av idealistiska tankar, men kom snart att märka att hon börjar hata de människor som är instängda där. V besöker henne en natt och berättar att det var på grund av hennes undersökningar som all tortyr och död var möjlig i koncentrationslägret. Surridge känner ånger för vad hon gjort och V mördar henne med en smärtfri giftinjektion.
V för Vendetta använder sig av krutkonspirationen som V:s främsta inspiration, och detta bidrar till hans tidsplanering, ordval och utseende. Till exempel används namnen Rookwood, Percy och Keyes i filmen, vilka anspelar på tre av krutkonspirationens konspiratörer: Ambrose Rookwood, Thomas Percy och Robert Keyes. Filmen drar även paralleller till Alexandre Dumas roman Greven av Monte Cristo, där V jämförs med Edmond Dantès; i båda berättelserna flyr huvudpersonen från ett felaktigt och traumatiskt infängslande för att sedan tillbringa åratal med att planera sin hämnd mot de personer som fängslade honom. Filmen väljer även att uttryckligen låta V personifiera idéer, snarare än låta honom bli betraktad som en faktiskt fysisk person, varför vare sig tittarna eller skådespelarna någonsin får kika under masken på denne karismatiske varelse. Filmens officiella hemsida skrev följande om honom: "V:s användning av Guy Fawkes-masken samt hans identitet fungerar som både praktiska och symboliska element till hans bakgrundshistoria. Han bär masken för att dölja sina fysiska ärr, och genom att han skymmer sin identitet förkroppsligar han själva tanken." Flera recensenter noterade även ett samband mellan V för Vendetta och Gaston Lerouxs roman Fantomen på Operan: både V och Fantomen bär masker för att dölja sina fysiska ärr, påverkar andra genom sina inflytelserika fantasier, har tragiska bakgrundshistorier och är drivna av sina hämndbegär. Förhållandet mellan V och Evey är även snarlikt det som Fantomen och Christine Daaé delar, där han tar med sig henne till sitt underjordiska hem för att lära upp henne.Filmen handlar om en klassisk kamp mellan statligt tvång och individuell frihet, där V för Vendetta hämtar inspiration från både verkliga och fiktiva händelser (såsom Nazityskland respektive George Orwells roman 1984). Ett exempel på detta är Adam Sutler som främst syns på stora bildskärmar och på porträtt hemma hos folk, i likhet med Storebror. Ett annat exempel är slagorden som Norsefire använder sig av: "Styrka genom sammanhållning. Sammanhållning genom tro." vilka är snarlika slagorden "Krig är fred. Frihet är slaveri. Okunnighet är styrka." från Orwells roman. I en scen träffar Evey på en råtta i sin cell; just råttor var den största farhågan hos Winston Smith (huvudpersonen i 1984). Det förekommer även massövervakning av befolkningen, främst med hjälp av övervakningskameror. Valerie Page, en homosexuell skådespelerska i filmen, skickades till ett koncentrationsläger på grund av sin sexuella läggning, och där utfördes det medicinska experiment på henne, vilket liknar sättet som judar och homosexuella personer behandlades i Nazityskland. Adam Sutlers namn är inspirerat av Adolf Hitler (i serieromanen gick rollfiguren under namnet Adam Susan). Dessutom uppvisar Sutler en talekonst som påminner om Hitlers, även om Sutlers främsta mål inte är judar utan snarare muslimer (till exempel rollfiguren Gordon Deitrich avrättas eftersom han har en Koran i sitt hem). Norsefire ersatte Georgskorset med en nationell symbol som är mer lik Lothringenkorset. Detta kors är ett så kallat "double-cross", som har en djupare mening i och med att det också betyder att man går bakom ryggen på någon. Detta knyts samman med både den korrupta regeringen i filmen och V:s civilia olydnad.
I likhet med serieromanen innehåller filmen flera kopplingar mellan bokstaven V och siffran 5 (notera att V har värdet 5 enligt det romerska talsystemet). Till exempel innehåller V:s introduktionstal till Hammond 48 ord som börjar med bokstaven "v" och totalt innehåller talet 52 stycken V:n. När Evey säger sitt namn till V upprepar han det som "E… V" (E är den femte bokstaven i alfabetet, medan V är den femte bokstaven från slutet i det engelska alfabetet). Det fonetiska uttalet för Eveys namn på latin blir "utgående V"; något som V uppfattar som början på en kedjereaktion som kommer att leda till hans undergång. Under sin tid som fånge på Larkhills koncentrationsläger satt V i cell nummer 5 (där skrivet med den romerska siffran V) och hans Zorro-liknande signatur är även den bokstaven V. Fyrverkerierna som används av V när han förstör Old Bailey formar ett V i luften, och i en scen där V och Evey dansar väljer V låt nummer 5 på sin jukebox. Ett av V:s favoritcitat lyder: "Med sanningens kraft, har jag, under min levnad, erövrat universumet", vilket på latin lyder: "Vi veri veniversum vivus vici". När V konfronterar Creedy i hans växthus spelar han Ödessymfonin (även känd som Ludwig van Beethovens femte symfoni), vars början har samma rytm som bokstaven V i Morsealfabetet (•••–). Filmens titel V för Vendetta är en referens till "V for Victory". I en scen i filmen ställer V upp ett stort antal dominobrickor i formen av ett "v" och i en annan scen bildar järnvägsspåren samma bokstav. Big Ben visar vid ett tillfälle i filmen klockslaget 11:05 (som är ett klockslag när visarna bildar ett "v" på urtavlan), vilket kan utläsas 11–5 eller (enligt amerikanskt sätt att läsa datum) den 5 november. Under V:s strid med Creedy och dennes män, använder V sig av fem av sina sex dolkar och gör ett V-tecken med dem innan han slungar iväg dem. Detta V-tecken återskapas fem gånger i luften innan de träffar sina mål. Creedy skjuter V med fem skott och när V, dödligt sårad, lämnar striden bildas det ett V-tecken av hans blod. Detta V-tecken som V använder sig av har stora likheter med det omringade A-tecknet som är en symbol för anarkismen.
Filmskaparna valde att modernisera berättelsen inför filmatiseringen och populariserade den för en publik under 2000-talet. McTeigue menade att berättelsen är tidlös och att allt det som händer i filmen kan hända i verkligheten så fort regeringarna slutar lyssna på folket. Tidningen Los Angeles Times skrev att "[m]ed flera nya, verkliga paralleller att dra från till exempel statlig övervakning, tortyr, skräckinjagelse och mediemanipulation (för att inte nämna företagskorruption och religiöst hyckleri) får man förståelse för att filmskaparna hade det lätt att referera till nutida händelser." Utöver dessa finns det även referenser till fågelinfluensans pandemi, som var aktuell under denna tid, samt den utökade användningen av personidentifikation med hjälp av biometri och informationsinsamling av länders regeringar.Flera filmrecensenter, politiska kommentatorer och andra människor verksamma inom mediebranschen noterade att det i filmen fanns flera referenser till händelser kopplade till George W. Bushs kabinett. Ett exempel är de svarta tygpåsarna i filmen, som anspelar på liknande tygpåsar som användes av amerikanska soldater när de torterade fångar i Abu Ghurayb-fängelset, och som även har använts på fångar vid Guantánamobasen. Ett manus som skapades innan Matrix ska dock även ha innehållit dessa svarta tygpåsar. Ett annat exempel är att London har fått utegångsförbud med gul status, där denna färgkodning liknar den skala som USA använde sig av tidigare kallad Homeland Security Advisory System. En av de förbjudna sakerna i Gordon Deitrichs hemliga gömma var en kombinerad brittisk-amerikansk flagga med en svastika i mitten. Flaggan har titeln "Coalition of the Willing, To Power", vilket är en referens både till den multinationella styrkan i Irak samt Friedrich Nietzsches koncept om "viljan till makt". Filmen använder sig även av ordet "överlämnande", som refererar till hur länders regeringar gör sig av med oönskade medborgare. Filmen innehåller även riktiga klipp från protester mot Irakkriget och George W. Bush nämns vid namn. Krig i Kurdistan, Syrien och Sudan nämns som hastigast i filmen.
Även om många av referenserna är riktade mot USA, har filmskaparna sagt att de problem som tas upp var menade att även sträcka sig utanför USA:s gränser. När McTeigue fick frågan huruvida British Television Network var baserad på Fox News, svarade han att så var fallet, men att det fanns fler aktörer som var delaktiga och att British Television Network likväl kunde vara baserad på den brittiska nyhetskanalen Sky News.
Många av filmskaparna som var medverkande under produktionen av V för Vendetta hade tidigare varit inblandade i Matrix-serien. Så tidigt som 1988 hade Joel Silver köpt filmrättigheterna till både V for Vendetta och Watchmen, vilka var två av Alan Moores verk. Efter att filmen Road House från 1989 hade blivit en måttlig framgång valdes manusförfattaren Hilary Henkin ut till att skriva ett första utkast för en filmatisering av serieromanen. Detta utkast, som skrevs under 1990 och/eller 1991, har väldigt få likheter med den färdiga filmen och den innehöll öppet satiriska och surrealistiska element som inte fanns med i serieromanen och tvetydigheten runt V:s riktiga identitet togs mer eller mindre bort. Det första inspelade materialet med rollfigurer från V for Vendetta spelades in tidigt under 2002 och dessa scener kom med i dokumentärfilmen The Mindscape of Alan Moore.Syskonen Wachowski var stora fans av serieromanen och under mitten av 1990-talet, innan de påbörjade arbetet med Matrix, skrev de ett manusutkast som till stor del följde handlingen i V for Vendetta. De valde dock att fokusera mer på relationen mellan V och Hammond än vad serieromanen hade gjort och de gjorde även Hammond till en starkare karaktär istället för att bara låta henne vara en del av V:s spel. Under postproduktionen av The Matrix Reloaded och The Matrix Revolutions (båda från 2003) började syskonen Wachowski arbeta med sitt manusutkast igen och de erbjöd McTeigue rollen som regissör. Alla tre var fascinerade av de teman som serieromanen hade och de såg likheter med hur det politiska landskapet såg ut just då. Syskonen Wachowski påbörjade nu arbetet med att modernisera berättelsen samtidigt som de ville behålla serieromanens integritet och teman intakta. McTeigue har sagt att en av hans största influenser vid förberedelserna inför filmandet var Gillo Pontecorvos film Slaget om Alger från 1966.Scenografen Owen Paterson, tillsammans med klädesdesignern Sammy Sheldon, arbetade fram en grå och dunkel nyans som användes både för att skildra staden och dess invånare. Guy Fawkes-masken, som för övrigt är inspirerad av både Guy Fawkes och harlekiner, skapades av skulptören Berndt Wenzel som gjorde sju olika masker innan han fick till den mask som användes i filmen. V:s dräkt skapades av Sheldon, där McTeigues vision var att skapa en dräkt som var ett mellanting mellan Guy Fawkes dräkt och de kläder en revolverman hade burit. Rosorna som V lämnar på de som han mördat kallas i filmen för Scarlet Carson, men i verkligheten är de rosor av slaget Grand Prix. I filmen förekommer även en scen där V välter några dominobrickor så att de bildar ett V-tecken. Dessa 22 000 dominobrickor tog det 200 timmar för fyra professionella dominomontörer från Weijers Domino Productions att sätta upp och hela scenbilden var tvungen att stängas ned för all annan personal eftersom minsta skakning hade fått brickorna att falla i förtid.Moore har uttryckligen tagit avstånd från filmatiseringen och han har visat missnöje med tidigare filmatiseringar av hans verk. Moore avslutade samarbetet med DC Comics då deras moderbolag, Warner Bros., var motvilliga till att dra tillbaka ett uttalande Moore gjort som tolkats som att han gav sitt fulla stöd till filmatiseringen. Moore läste dock igenom filmens manuskript och han kommenterade att det innehöll felaktigheter och han har även sagt att "[filmen] har blivit en liknelse för Bush-eran, skapad av människor som är för fega för att låta den typen av politisk satir utspela sig i sitt eget land. [...] Det är en förhindrad, frustrerad och mestadels impotent amerikansk liberal fantasi av någon med amerikanska liberala värden som står upp mot en stat som är kontrollerad av neokonservatister — vilket inte alls är vad serieromanen V for Vendetta handlade om. Den handlade om fascism, om anarki, om England." Lloyd var mer välvilligt inställd till filmen och har sagt att "[d]et är en underbar film. Det mest fenomenala för mig var att se de scener jag hade arbetat med i serieromanen, för att skapa maximal effekt, överfördes med samma vårdnad och effekt till filmen. [...] Om du råkar vara en av dem som gillar serieromanen så mycket att du inte kan tänka dig några förändringar av den kommer du nog inte att gilla filmen — men om du gillar serieromanen och kan tänka dig att se en något förändrad version av den, som är minst lika kraftfull som serieromanen, kommer du nog att bli lika imponerad som jag var." På frågan hur trogen filmen var serieromanen svarade Lloyd "cirka 80 procent" och han sade även att han inte hade några problem med de ändringar som gjordes i filmen jämfört med serieromanen.
V för Vendetta spelades in i London och vid Studio Babelsberg i Potsdam. Totalt användes 89 olika inspelningsplatser och mycket av filmen spelades in i ljudtäta rum och inomhus i olika studior. Tre av scenerna spelades in i Berlin: Norsefires marschscen, Larkhills koncentrationsläger och biskop Lillimans sovrum. Scenerna som ägde rum i tunnelbanestationen spelades in i den nedlagda tunnelbanestationen Aldwych. Själva filmandet av V för Vendetta påbörjades tidigt i mars 2005 och avslutades den 8 juni samma år. Syskonen Wachowski ledde det sekundära filmteamet bland annat under inspelningen i Babelsberg Studio. V för Vendetta blev den sista filmen som filmfotografen Adrian Biddle var medverkande under eftersom han dog av en hjärtattack den 7 december 2005.För att kunna filma slutscenen vid Westminster i V för Vendetta krävdes det att området från Trafalgar Square och Whitehall upp till parlamentsbyggnaden och Big Ben stängdes av under tre dagar från midnatt till klockan 05.00. Detta var första gången någonsin som det säkerhetskänsliga området runt 10 Downing Street och Storbritanniens försvarsministerium stängts av på grund av en filminspelning. Den dåvarande premiärministern Tony Blairs son Euan Blair var en av medarbetarna under filminspelningen och han ska, enligt en intervju med Stephen Fry, ha hjälpt filmskaparna att få det tillstånd som krävdes för att stänga av området. Detta gjorde att den brittiske konservative politikern David Davis riktade kritik mot Tony Blair mest på grund av innehållet i filmen. Dock förnekade filmskaparna att Euan Blair hade varit inblandad i den process som krävdes för att få tillståndet och de hävdade istället att de hade fått tillståndet genom nio månaders förhandlingar med fjorton olika departement och myndigheter.
Filmen var skapad på ett sådan sätt att den skulle ha en sorts futuristisk retrostil, där de gråa färgtonerna gärna användes för att ge filmen en matt och trist känsla över hur London såg ut. Den största scenbilden som skapades för filmen var Shadow Gallery, vilken var skapad för att kännas som en blandning mellan en källare och en krypta. Shadow Gallery fungerade både som V:s hem och hans hemliga gömma för alla de artefakter som han samlat på sig under årens gång; artefakter som var förbjudna av Norsefire. Några av de artefakter som fanns i hans samling var Makarna Arnolfinis trolovning av Jan van Eyck, Bacchus och Ariadne av Tizian, en filmaffisch av Mildred Pierce - en amerikansk kvinna, St. Sebastian av Andrea Mantegna, The Lady of Shalott av John William Waterhouse och några statyer gjorda av Alberto Giacometti. En av de största utmaningarna för filmskaparna var att få V att verka livfull under sin uttryckslösa mask. Därför lades det ner mycket tid på att skapa rätt stämning i filmen med hjälp av ljussättningen, skådespeleriet och Hugo Weavings röst. För att undvika att masken dämpade Weavings röst placerades det en mikrofon i hans hårfäste för att underlätta vid postproduktionen, när alla hans repliker spelades in igen.
Både filmskaparna och skådespelarna ställde upp på flera intervjuer och presskonferenser för att diskutera filmens äkthet, Moores reaktion till den och dess politiska budskap. Filmen var menad att vara ett steg bort från serieromanen och Weaving kommenterade det hela med att säga att serieromanen var en sorts respons till ett England styrt av Margaret Thatcher och att filmen istället handlade om den världsbild som var aktuell just då. Angående filmens politiska natur sade filmskaparna att V för Vendetta inte skulle ses som en film som svarade på några politiska frågor utan snarare som en del av den debatt som redan pågick. Flera olika filmaffischer skapades, en 60 sekunders TV-reklam visades under Super Bowl XL och en officiell hemsida lanserades i mars 2005 för att marknadsföra filmen.
Filmen har flera referenser till krutkonspirationen, vilket var en sammansvärjning som några katoliker i England ingick i syfte att spränga Westminsterpalatset med den protestantiske kungen Jakob I av England, hans familj, hans ministrar och parlamentets medlemmar i luften samt därigenom bana väg för en mot katolicismen fördelaktig styrelse. Filmen var först tänkt att släppas den 4 november 2005 (dagen innan Guy Fawkes Night och 400-årsjubileet av krutkonspirationen), men sköts istället upp till att ha världspremiär den 17 mars 2006. Den officiella anledningen till förseningen var att redigeringen av filmen tog längre tid än väntat, men det spekulerades om att filmen blev uppskjuten på grund av att den innehöll en scen där Londons tunnelbana blev bombad och detta var ett känsligt ämne så pass kort tid efter bombdåden i London 2005. V för Vendetta hade dock smygpremiär den 11 december 2005 under Butt-Numb-A-Thon i Austin, Texas och senare den 13 februari 2006 under filmfestivalen i Berlin.
V för Vendetta släpptes som en DVD-utgåva om två skivor den 13 juni 2006 och senare som en DVD-utgåva om en skiva den 26 juli samma år i Sverige. Filmen släpptes som en blu-ray-utgåva om en skiva den 25 juni 2008 i Sverige. Utöver dessa lagringsmedium har V för Vendetta även släppts som en UMD-utgåva den 31 juli 2006 och som en HD DVD-utgåva den 13 december samma år.
I december 2006 hade V för Vendetta dragit in $132 511 035, där $70 511 035 av denna summa var inom USA och resterande $62 000 000 utanför USA. Filmen drog in totalt $1 605 560 i Sverige, varav $249 427 av dessa var under öppningshelgen. V för Vendetta debuterade på plats 1 i Filippinerna, Singapore, Sydkorea, Sverige, Taiwan och USA. Filmen spelades även på 56 stycken IMAX-biografer i Nordamerika, där den drog in totalt $1 360 000 under de första tre dagarna.
De flesta recensionerna för V för Vendetta var positiva. På Metacritic har filmen betyget 62 av 100, baserat på 39 recensioner. På Rotten Tomatoes har filmen betyget 73 procent, baserat på 233 recensioner (på deras så kallade "Tomatometer") med ett genomsnittligt betyg av 6,8 av 10.I programmet Ebert & Roeper gavs filmen "två tummar upp" och Roger Ebert ansåg att V för Vendetta hade både en intressant handling och sensmoral. Även filmrecensenterna Margaret Pomeranz och David Stratton från At the Movies ansåg att V för Vendetta var intressant och de nämnde särskilt filmens agenda, vilken de ansåg syftade till anarkism och terrorism. Pomeranz kallade filmen för "2000-talets Spartacus". Harry Guerin på Raidió Teilifís Éireann tyckte att filmen engagerade tittarnas hjärta, hjärna och själ. Guerin ansåg även att skådespeleriet var förstklassigt och han var nöjd med att filmen inte förlitade sig för mycket på specialeffekter. Programledaren Jonathan Ross från BBC var mer kritisk till V för Vendetta och tyckte att filmen var en besvikelse från början till slut. Särskilt hård var Ross mot filmens specialeffekter, som han benämnde som "billiga", och han tyckte att filmen var så undermålig att den borde ha döpts om till "V för Vasektomi". Recensenten Sean Burns från Philadelphia Weekly tyckte att V för Vendetta var amatörmässigt gjord och han skrev att han förstod varför Moore valde att ha sitt namn borttaget från filmen. Burns jämförde filmen med Fight Club, fast han ansåg att den ironi som är närvarande i Fight Club saknades i V för Vendetta och han gav filmen ett D i slutbetyg. Andy Jacobs från BBC tyckte att filmen var något rörig och han ansåg att den hade svårt att engagera tittaren. Jacobs tyckte att scenen med dominobrickorna var spännande, men han skrev även att filmen bakom all dess pyroteknik var ganska tom.
Jens Peterson från Aftonbladet jämförde filmen med syskonen Wachowskis tidigare film Matrix, där han benämnde V för Vendetta som "en mer pratig film än 'The Matrix'", men han var nöjd med valet av skådespelare och gav filmen 3 av 5 i betyg. Peo Sandholm från Bio.nu sade att filmen var "grymt underhållande" och "kraftfull i sin samhällskritik" och han kallade filmen för "en av senare års bästa filmer baserade på serier". Hans slutgiltiga betyg för V för Vendetta var 4 av 5. Svenska Dagbladet tyckte att filmen förlitade sig alltför mycket på sitt politiska tema och att de skrev att "[s]ådär halvvägs går luften ur filmen", men de gav ändå filmen betyget 4 av 6. Malin Krutmeijer från Helsingborgs Dagblad beskrev V för Vendetta som "en visuellt och bitvis innehållsmässigt suggestiv film som lider av oprecis, babblig dialog framförd med ett tonfall värdigt ett ändlöst tal till nationen". Krutmeijer nämnde även att hon inte tyckte att filmens handlingsförlopp var förutsägbart och att skildringen av homosexuellas rättigheter var sympatiskt gjord och hon gav filmen 3 av 5 i betyg. Mats Bråstedt på Expressen beskrev filmen med orden: "V för Vendetta är rocknroll för synnerven; en fest för ögat som också känns i hjärtat. Här finns nämligen en kyss som redan kvalificerar sig som en av årets mest rörande" och han gav filmen 4 av 5 i betyg. Emma Engström på Göteborgs-Posten skrev att "[p]recis som Matrix är V for vendetta [sic] en intressant studie i hur smärtsamt ett politiskt uppvaknande kan vara", men hon tyckte dock att McTeigue kändes bakbunden av manuset och gav därför filmen betyget 3 av 5.
V för Vendetta vann ganska få priser, men Portman fick dock den 10 mars 2007 mottaga en Saturn Award som bästa skådespelerska. Portman vann även en SFX Award för bästa skådespelerska samma år och året innan hade Owen Paterson mottagit en SDFCS Award för bästa scenografi. Filmen blev även nominerad för ett Hugopris i kategorin Best Dramatic Presentation (Long Form) 2007, men förlorade mot Pans labyrint. V hamnade på plats 96 på Fandomanias lista "100 Greatest Fictional Characters" och tidskriften Empire placerade V för Vendetta på plats 218 på sin lista över de 500 bästa filmerna någonsin.
V för Vendetta behandlar ämnen såsom totalitarism, terrorism, homosexualitet, religionskritik och islamofobi. Filmens handling och teman har både prisats och kritiserats av olika sociopolitiska grupper i samhället. Justin Raimondo, redaktör på Antiwar.com, hyllade V för Vendetta för dess självkännedom och ansåg att filmen kunde fungera mycket bra i antikrigssyfte. I sitt TV-program Ebert & Roeper avfärdade filmrecensenten Richard Roeper den kritik filmen hade fått från den kristna högern i USA. Roeper sade att den terroriststämpel V hade fått var av någon som mer eller mindre var Hitler; en diktator. V för Vendetta uppfattades även positivt av HBT-personer som ansåg att filmen gav en väldigt positiv skildring av homosexuella personer och filmrecensenten Sarah Warn kallade filmen för en av de mest "homosexuellvänliga filmerna någonsin".V för Vendetta fick negativ kritik från filmrecensenten David Walsh eftersom han ansåg att V:s handlingar var antidemokratiska. Walsh kommenterade även att han ansåg att människorna i filmen hade för liten roll i V:s revolution och på grund av detta kommer de i framtiden inte kunna bygga ett nytt och mer liberalt samhälle. Filmen fick även negativ kritik från vissa anarkister, där New York Metro Alliance of Anarchists anordnade en protestaktion mot DC Comics och Time Warner den 17 april 2006. De ansåg att filmen hade gått bort från serieromanens ursprungliga handling om anarkism för att istället lägga tonvikten på våld och specialeffekter. David Graeber, en anarkist och tidigare professor vid Yale University, var dock inte särskilt upprörd över filmen. Graeber sade att filmen hade fortfarande kvar vissa anarkistiska element, men att andra element saknades såsom idén om samhällen som är grundade på demokrati.Clay Duke, mannen bakom skottlossningen mot flera medlemmar i skolledningen i Panama City den 14 december 2010, sägs ha varit besatt av V för Vendetta. I videon som filmades under den pågående skottlossningen sprejade Duke ett rött V-märke på väggen, en symbol tagen direkt från serieromanen och denna film. Duke lyckades inte mörda någon under sin skottlossning utan blev istället själv träffad av säkerhetsvakten Mike Jones. Kort därefter begick Duke självmord genom att skjuta sig i huvudet. Dukes fru, Rebecca Duke, kommenterade sin makes agerande efteråt med orden: "Ekonomin och världen fick övertaget över honom."I december 2012 visades V för Vendetta i Kina av China Central Television (CCTV) på deras kanal CCTV-6. Detta fick mycket uppmärksamhet på bland annat mikrobloggen Weibo eftersom det ryktades om att filmen tidigare hade varit bannlyst i landet. Flera av kommentarerna runt händelsen antydde att i och med att filmen visades på statlig televison skulle det innebära att Kinas censurlagar för filmer skulle lättas upp under den då nyligen utnämnde presidenten Xi Jinpings styre. Piratkopior av filmen hade dock funnits i landet sedan tidigare.
Den 31 januari 2006 släppte förlaget Pocket Star en roman som är baserad på manuskriptet till V för Vendetta. Romanen är skriven av Stephen "Steve" Moore och den har även lästs in som ljudbok av Simon Vance och är då utgiven av Blackstone Audio.En annan bok, kallad V for Vendetta: From Script to Film, släpptes av Universe den 22 augusti 2006. V for Vendetta: From Script to Film är skriven av Spencer Lamm, som tidigare arbetat med syskonen Wachowski under Matrix-serien, och denna bok innehåller bland annat storyboards, rollfigurernas designer, manuskriptet och fotografier från filmen samt bilder från serieromanen.
Soundtracket till V för Vendetta släpptes av Astralwerks den 21 mars 2006. De flesta av låtarna på albumet är komponerade av Dario Marianelli även om tre av låtarna ("Cry Me a River", "I Found a Reason" och "Bird Gurhl") är helt skrivna och komponerade av andra artister. Alla dessa är en del av de 872 låtar som i filmen är bannlysta och som V har i sin Wurlitzer-jukebox. Låt nummer 13, "Knives and Bullets (And Cannons Too)", innehåller avslutningen på Pjotr Tjajkovskijs orkesterstycke Uvertyren 1812, som spelas både i början och slutet av filmen. 
Tre av låtarna som spelas under eftertexterna är inte med på detta album. Dessa låtar är "Street Fighting Man" av The Rolling Stones, "Out of Sight" av Spiritualized och en speciell version av låten "BKAB" av Ethan Stoller. Den sistnämnda låten innehåller utdrag ur "On Black Power" (utdraget finns också med i "A Declaration of Independence") av Malcolm X och "Address to the Women of America" av Gloria Steinem. Två andra låtar som finns med i filmen är Antonio Carlos Jobims bossa nova-låtar "Garota de Ipanema" och "Corcovado". Utöver dessa spelas även musikstycket "Yakety Sax", låten "Long Black Train" av Richard Hawley och "The Beginning... At Last" av Black Label Society i filmen.
Alla låtar är skrivna och komponerade av Dario Marianelli, om inte annat anges.
Den här artikeln är helt eller delvis baserad på material från engelskspråkiga Wikipedia, V for Vendetta (film), 1 maj 2012.
Beaty, Bart H.; Weiner, Stephen (2012) (på engelska). Critical Survey of Graphic Novels: Heroes and Superheroes. Salem Press Inc. sid. 614–617. ISBN 9781587658655 
Lamm, Spencer (2006) (på engelska). V for Vendetta: From Script to Film. Universe. ISBN 9780789315205 
Moore, Alan; Lloyd, David (2005). V for Vendetta. Egmont Kärnan. ISBN 9172697105
