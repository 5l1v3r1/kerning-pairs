
Iron Maiden, 1975 yılında Londra'da kurulmuş bir İngiliz heavy metal grubudur. Grup basçı Steve Harris tarafından kurulmuştur. Bugüne kadar 16 stüdyo albümü, 11 canlı albüm, 4 EP ve 7 derleme albüm olmak üzere toplamda 38 albüm yayımlayan grubun, toplam albüm satışları kesin olarak bilinmemekle birlikte bu sayının 100 milyonun üzerinde olduğu düşünülmektedir.Grup çeşitli kadro değişikliklerinin ardından kendi adını taşıyan ilk albümü Iron Maiden'ı 1980 yılında çıkarmıştır. Solist Bruce Dickinson'ın gruba katılmasının ardından 1982 yılında yayımladıkları The Number of the Beast adlı albümleriyle Iron Maiden dünya çapında şöhrete erişmiş ve 1980'ler boyunca peş peşe çıkardıkları albümlerle büyük başarı kazanmıştır. 1993 yılında solist Dickinson gruptan ayrılmış ve yerine Blaze Bayley gelmiştir. Bu dönemde grubun albüm satışları belirgin şekilde düşmüştür. Dickinson ve 1989 yılında gruptan ayrılan gitarist Adrian Smith 1999'da kadroya yeniden dahil olmuşlardır. 2010'da piyasaya çıkan grubun son stüdyo albümü The Final Frontier Billboard 200 listesinde 27 ülkede 1 numaraya kadar yükselmiştir.
Grubun etkilendiği gruplardan bazıları Thin Lizzy, UFO, Deep Purple, Uriah Heep ve Wishbone Ash'tir. Iron Maiden müzik kanalı MTV'nin "tüm zamanların en iyi heavy metal grupları" listesinde dördüncü sırada yer almıştır.
Iron Maiden, Steve Harris tarafından 1975'in Noel günü kuruldu. İlk kadro basta Steve Harris, gitarlarda Dave Sullivan ve Terry Rance, davulda Ron Matthews ve vokalde de Paul Day'den oluşuyordu. Harris grubuna o sıralar seyrettiği Demir Maskeli Adam adlı filmin de etkisiyle orta çağda kullanılan  tabuta benzeyen kafes şaklindeki bir işkence aletinin adını (Türkçe: Demir Bakire) vermişti. Sonradan grubun ilk iki albümünde yer alacak olan "Iron Maiden", "Wrathchild", "Prowler", "Transylvania" ve "Purgatory" (o dönemdeki adıyla "Floating") gibi şarkıların ilk versiyonları bu dönemde Steve Harris tarafından yazılmışsa da başlangıçta grubun repertuarının büyük bölümü Free, Thin Lizzy, Tucky Buzzard gibi grupların şarkılarından oluşuyordu. Iron Maiden ilk konserini 1 Mayıs 1976 günü Londra'nın doğusundaki Poplar semtinde bir salonda verdi.Grup kişisel ve müzikal farklılıklardan ötürü uzun süre istikrarlı bir kadroya kavuşamadı. Kadrodaki ilk değişiklik 1976'da sahnede yeterince enerjik ve kendinden emin durmadığı gerekçesiyle solist Paul Day'in gruptan gönderilmesiyle yaşandı ve yerine Harris'in eski grubu Smiler'dan ayrılmış olan Dennis Wilcock geldi. Steve Harris, Dennis Wilcock'un tavsiyesiyle gruba üçüncü bir gitarist olarak Dave Murray'i dahil etmek istedi ancak bu durum grubun diğer iki gitaristi Dave Sullivan ve Tarry Rance tarafından hoş karşılanmadı. Sonunda Dave Murray grubun tek gitaristi olarak kadrodaki yerini aldı. 1977'de gruba ikinci gitarist olarak o dönemde Bob Angelo sahne adını kullanan Bob Sawyer katıldı. Ancak Dave Murray ile geçinemeyen yeni gitarist Murray'nin solist Wilcock ile arasının açılmasına neden oldu ve sonunda her iki gitarist de gruptan kovuldu. Çift gitardan vazgeçen Steve Harris gruba bir klavyeci almaya karar vererek kadroya Tony Moore'u kattı. Ardından Ron Matthews'un bir konsere günler kala ayrılması üzerine davulcu Barry Purkis çok kısa bir süreliğine gruba katıldı. Bu kadronun Terry Wrapram'ın da gitarist olarak eşlik ettiği 1977'nin Kasım ayında verdiği tek konser son derece başarısız geçince Steve Harris solist Dennis Wilcock dışındaki herkesi gruptan kovdu. Wilcock da çok geçmeden kendi grubunu kurmak için Iron Maiden'dan ayrıldı. Kadroyu yeniden inşa etmek durumunda kalan Steve Harris gitarist olarak en başından beri birinci tercihi olan Dave Murray'i geri çağırdı ve davulcu olarak da Smiler'dan tanıdığı Doug Sampson'ı gruba dahil etti.
1978'in yaz ve sonbahar ayları boyunca sonradan grubun ilk iki albümünde yer alacak parçalar üzerinde çalışan Harris, Murray ve Sampson bir yandan da kalıcı bir solist arayışına girdi. 1978'in sonlarında grup Steve Harris'in bir arkadaşının önerisiyle Paul Di'Anno ile bir deneme provası yaptı ve Di'Anno grubun yeni solisti oldu. Iron Maiden Paul Di'Anno ile ilk konserini Londra'daki Ruskin Arms adlı pub'da verdi. Grup sonraki iki sene boyunca Londra'nın doğusunda artarda verdiği konserlerle hayran kitlesini giderek arttırdı. Ancak hâlen revaçta olan punk rock yüzünden plak şirketlerinin temsilcilerinin yeni grupları takip ettiği Londra'nın merkezindeki büyük salonlarda çalma imkânı bulamayan Iron Maiden müziğini daha geniş kitlelere ulaştırmak için bir demo kaydetmeye karar verdi. 200 sterline Cambridge'deki Spaceward stüdyosunu 24 saatliğine kiralayan grup 31 Aralık 1978 günü "Iron Maiden", "Invasion", "Prowler" ve "Strange World" adlı şarkılarından oluşan demoyu kaydetti. Kaydedilen demoyu bir arkadaşı aracılığıyla edinen müzik menajeri Rod Smalwood, Steve Harris'e gruba menajerlik etmek için teklifte bulundu ve Harris de bu teklifi kabul etti. Smallwood büyük plak şirketlerinin dikkatini çekmek için Londra'nın merkezindeki Marquee kulübünde 19 Ekim 1979 günü bir konser ayarladı. Konser sonrasında EMI plak şirketi grupla peşin 50.000 sterlin ve ilk üç albümün masrafları karşılığında beş albümlük bir anlaşma yaptı. 1979'un Kasım ayında grup Rock Hard Records adlı kendi bağımsız firmasından Cambridge'de kaydetmiş olduğu demodaki üç şarkıyı The Soundhouse Tapes adıyla EP olarak yayımladı. Postayla satışa sunulan 5.000 kopya birkaç hafta içinde tükendi. Grup EP'nin ikinci basımı için Virgin ve HMV gibi şirketlerden gelen teklifleri reddetti.1979 yılı boyunca bu gelişmeler yaşanırken grup bir yandan da ikinci bir gitarist arayışındaydı. Sırasıyla Paul Cairns, Paul Todd ve Tony Parsons kısa süreliğine grupta yer aldıysa da hiçbiri kalıcı olamadı. 1979 sonlarında daha sonra grupta yer alacak olan Adrian Smith'e gruba katılması teklif edildi ama grubu Urchin ile yoluna devam etmek isteyen Smith teklifi reddetti. Grubun Melody Maker dergisine verdiği bir ilanı yanıtlayan Dennis Stratton bir deneme provasının ardından ikinci gitarist olarak gruba katıldı. İlk albümün kayıtları öncesinde kadrodaki son değişim grubun yoğun konser trafiğini bünyesi kaldırmadığı için davulcu Doug Sampson'ın gönderilmesiyle yaşandı. Yerine Dennis Stratton'ın arkadaşı ve Samson grubunun eski davulcusu Clive Burr geldi.Iron Maiden ilk albümün kayıtlarına 1980 yılının Ocak ayında Londra'nın batısındaki Kingsway Stüdyoları'nda başladı. Şubat ayında "Running Free" isimli parça tekli olarak yayımlandı. Şarkının yayımlanmasının ardından aynı ay grup BBC'nin meşhur müzik programı Top of the Pops'a çıkmak için teklif aldı. Playback yapmayı reddeden grup The Who'nun 1972'deki performansından beri programda canlı çalan ilk grup oldu. Yine Şubat ayında yayımlanan ve dokuz farklı grubun parçalarından oluşan Metal for Muthas isimli bir toplama albümde Iron Maiden "Wrathchild" ve "Sanctuary" adlı şarkılarıyla yer aldı.
İlk albümün kayıt ve miksajının tamamlanmasının ardından grup Mart ayında Judas Priest'in dünya turnesinin Büyük Britanya ayağındaki 15 konserde ön grup olarak yer aldı. Nihayet grubun ilk albümü Iron Maiden 11 Nisan 1980 günü piyasaya çıktı ve İngiltere listelerine 4. sıradan girdi. Albüm ilk haftasında 60.000 kopya satarak "gümüş albüm" statüsü kazandı. Albümün ardından grup 45 konserlik ilk büyük Britanya turnesine çıktı. 15 Mayıs'ta başlayan turne 23 Ağustos'ta o dönemde Britanya'daki en büyük açıkhava etkinliği olan Reading Festivali'nde verilen konserle son buldu. Reading Festivali'nin hemen ardından grup bu kez kıta Avrupasına kendini tanıtmak üzere KISS'in Avrupa turnesinde ön grup olarak yer aldı. Ağustos sonundan Ekim ayının ortalarına kadar süren turnede grup dokuz ülkede otuza yakın konser verdi. Turne sırasında diğer grup üyeleri ve menajer Rod Smallwood ile arası giderek açılan Dennis Stratton turnenin ardından gruptan gönderildi. Stratton'ın yerine Adrian Smith geldi. Yeni albümün hazırlıklarından önce Kasım ayının sonlarında Iron Maiden yeni gitarist Adrian Smith ile son bir İngiltere turnesine çıktı. Londra'nın Rainbow salonunda verilen turnenin son konserinde kaydedilen görüntüler 1981'in Mayıs ayında Live at the Rainbow adıyla video kaset olarak yayımlandı.İkinci albüm Killers'ın hazırlıkları 1980'in Aralık ayında başladı. Grup prodüktör olarak 1992 yılında emekli olana kadar birlikte çalışacakları Martin Birch ile anlaşmıştı. Albüm 9 Şubat 1981'de piyasaya çıktı ve İngiltere listelerine 12. sıradan girdi. Albümün piyasaya çıkmasının ardından grup 17 Şubat günü İngiltere'nin Ipswich şehrinde verdiği konserle sekiz ay sürecek olan ilk dünya turnesine başladı. Avrupa'nın yanı sıra ilk kez gittikleri Japonya, Avustralya ve Kuzey Amerika'yı kapsayan turne sırasında 15 ülkede 126 konser verdiler. Yugoslavya'daki konserleriyle bu ülkede konser veren ilk batılı rock grubu oldular. Turne sırasında solist Paul Di'Anno'nun giderek artan içki ve kokain kullanımı sesini ve konser performansını etkilemeye başlamıştı. Di'Anno'nun sesindeki sorunlar yüzünden Almanya'da beş konser iptal edildi. Grubun gittiği müzikal doğrultudan da memnun olmayan Di'Anno 1981'in Eylül ayında gruptan gönderildi.
Grup Paul Di'Anno'nın gönderilmesinin ardından solist olarak Terry Slesser'ı kadroya dahil etmeyi düşündü. Ancak yapılan deneme provasında Harris'in anlatımıyla Slesser'ın sesi sert parçalara gitmedi. 1981'in Ekim ayında Samson grubundan Bruce Dickinson yeni solist olarak kadroya dahil edildi. Grup Bruce Dickinson ile ilk konserini İtalya'nın Bologna şehrinde 26 Ekim 1981 günü verdi. İtalya'da 4 konser daha veren grup, son olarak 15 Kasım'da Londra'da verdiği bir konserle Killers turnesini tamamladı. Bu konserlerde Dickinson yalnızca sesiyle değil selefi Paul Di'Anno'nun aksine sahnedeki hareketli ve enerjik tavırlarıyla da kendisini ispatladı.Turnenin ardından Iron Maiden yeni albümün hazırlıklarına başladı. Üç ay içinde albümü tamamlaması gereken grup Londra'daki Hollywood stüdyolarında beste çalışmalarına başladı. Grubun o güne kadar yapmış olduğu tüm besteler ilk iki albümde kullanılmış olduğunda yeni albüm sıfırdan yazılacaktı. Ayrıca Bruce Dickinson eski grubu Samson ile olan sözleşmesinden ötürü 1982'nin Ağustos ayına kadar gruba besteci olarak katkıda bulunamıyordu. Bestelerin tamamlanmasının ardından Londra'da Battery stüdyolarında kayda başlandı. Albümün miksajı devam ederken grup "Run to the Hills" adlı parçayı tekli olarak yayımladı. Şarkı İngiltere listelerinde 7 numaraya kadar yükseldi. Grup 25 Şubat'ta yeni dünya turnesinin Britanya ayağına başladı.Yeni albüm The Number of the Beast 22 Mart 1982 günü piyasaya çıktı ve İngiltere listelerine 1 numaradan girdi. İlk birkaç ay içerisinde 1 milyonun üzerinde satış yapan albüm neredeyse yayımlandığı bütün ülkelerde ilk 10'a girdi. ABD'de 65 hafta listelerde kalan ve gruba bu ülkedeki ilk altın plağını da kazandıran albüm toplamda iki gümüş, sekiz altın ve iki platin plak kazandı. "Run to the Hills", "The Number of the Beast" ve "Hallowed be thy Name" gibi bugün klasik olmuş, grubun konserlerinin vazgeçilmez şarkılarını içeren albüm Iron Maiden'ı uluslararası boyutta bir grup haline getirdi. Albümün yayımlanmasından yaklaşık bir ay önce başlayan "Beast on the Road" turnesi kapsamında grup 16 ülkede 179 konser verdi. Mayıs ve Ekim ayları arasında ABD'de 38 Special, Scorpions ve Judas Priest'in ön grubu olarak yer alan Iron Maiden 28 Ağustos'ta İngiltere'de düzenlenen Reading Festivali'nde ana grup olarak sahne aldı. Turne sırasında davulcu Clive Burr'ün artan içki tüketimi performansını olumsuz yönde etkilemeye başladı. 1982'nin Aralık ayında Burr gruptan gönderildi. Yerine Fransız Trust grubundan Nicko McBrain geldi.Grup yeni albümün üzerinde çalışmak üzere Jersey adasında toplandı. Bestelerin tamamlanmasının ardından yeni albüm 1983'ün Ocak ayında Bahamalar'ın başkenti Nassau'daki Compass Point Stüdyolarında kaydedildi. Britanya'da 16 mayıs'ta yayımlanan grubun dördüncü stüdyo albümü Piece of Mind İngiltere listelerine üçüncü sıradan girdi. Albümde yer alan "Flight of Icarus" adlı şarkı grubun tarihinde Amerikan radyolarında en fazla çalınan parçası oldu. Yeni dünya turnesine (World Piece Tour) albümün piyasaya çıkmasından iki hafta önce 2 Mayıs'ta İngiltere'nin Hull şehrinde başlayan Iron Maiden bu turne sırasında ABD'de ilk defa ana grup olarak sahne aldı.Turnenin ardından grup üyeleri 1984'ün Ocak ayında yeni albümün beste çalışmaları için Guernsey adasında toplandı. Bestelerin tamamlanmasının ardından albümün kaydı yine Bahamalar'daki Compass Point Stüdyolarında yapıldı. Grubun beşinci albümü Powerslave, 1984'ün Eylül ayında yayımlandı ve İngiltere listelerine ikinci sıradan girdi. Albümün kapağında Antik Mısır teması kullanılmıştı. Albümden çıkan iki single "Aces High" ve "2 Minutes to Midnight" büyük başarı elde ettiyse de albümdeki en dikkat çeken parça İngiliz şair Samuel Taylor Coleridge'in aynı adlı şiirinden esinlenilerek yazılan, 13 dakika 45 saniye uzunluğundaki "Rime of the Ancient Mariner" adlı parçaydı.Albümün ardından Iron Maiden rock tarihinin en uzun ve kapsamlı dünya turnelerinden biri olan World Slavery turnesine çıktı. 1984'ün Ağustos'undan 1985'in Temmuz'una kadar süren turne boyunca grup Polonya, Macaristan gibi dönemin demir perde ülkeleri de dahil olmak üzere 20 küsur ülkede konserler verdi. 11 Ocak 1985 günü Brezilya'da düzenlenen Rock in Rio festivalinde Queen grubundan hemen önce sahne aldı. Turne sırasında grubun Los Angeles ve Londra'da verdiği konserlerin kayıtlarından oluşan Live After Death 1985'in Kasım ayında yayımlandı. Albüm İngiltere'de 2 numaraya kadar yükseldi.
Grup turnenin ardından 1980'den beri ilk defa altı aylığına müziğe ara verdi. Bu aranın ardından altıncı stüdyo albümü Somewhere in Time'ın kayıtlarına başlandı. Kayıtları Bahamalar ve Hollanda'da, miksajı ise New York'ta yapılan albüm grubun o güne kadarki en masraflı stüdyo çalışmasıydı. 1986'nın Ekim ayında piyasaya çıkan albüm Britanya'da 3 numaraya kadar yükseldi. ABD'de ise 2 milyon adedin üzerinde satılan ilk Iron Maiden albümü olarak 11 numaraya kadar yükseldi. Albümde o dönemde yeni bir teknoloji olan sinti gitarlar kullanıldı. Grubun daha farklı, folk ağırlıklı bir çizgiye yönelmesi gerektiğini düşünen solist Bruce Dickinson'ın hiçbir bestesine albümde yer verilmedi. Grup albüm sonrası sekiz aylık bir dünya turnesine çıktı.Grubun yedinci stüdyo albümü Seventh Son of a Seventh Son Münih'teki Musicland Stüdyoları'nda 1988'in Şubat ve Mart aylarında kaydedildi. Aynı yılın Mayıs ayında piyasaya çıkan ve İngiltere'de listelere bir numaradan giren Seventh Son of a Seventh Son ABD dışında tüm dünyada grubun o güne kadar en fazla satış yapan albümü oldu. O dönemde thrash metalin son derece revaçta olduğu ABD'de albüm 12 numaraya kadar yükseldiyse de satışlar bir önceki albümün altında kaldı. Steve Harris'e göre albüm Piece of Mind ile birlikte grubun o güne kadar yayımladığı en iyi albümdü. Albümün ardından çıkılan "Seventh Tour of a Seventh Tour" adlı dünya turnesinde grup yedi ay boyunca 25 ülkede konser verdi. Turne sırasında Michael Kenney klavyeci olarak gruba sahnede eşlik etti. Turnenin Avrupa ayağına başlamadan önce grup 20 Ağustos günü KISS, Megadeth, Guns N' Roses ve Helloween'in yer aldığı İngiltere'deki Donnington Festivali'nde 107.000 izleyici önünde ana grup olarak sahne aldı. Öğlen saatlerinde Guns N' Roses'ın performansı sırasında iki seyirci ezilerek hayatlarını kaybettiler. Iron Maiden üyeleri gece kendi performanslarının bitimine kadar iki seyircinin ölümünden haberdar edilmedi.
Grup üyeleri 1989 yılında Iron Maiden ile ilgili çalışmalarına ara verdiler. Adrian Smith ASAP adını verdiği grubuyla Eylül ayında Silver and Gold adında bir albüm çıkardı. Solist Bruce Dickinson da aynı yıl Tattooed Millionaire adında bir solo albüm yayımladı. 1990 yılında yeni albümün hazırlıkları öncesinde gruba yüzde 100 katkıda bulunamayacağını düşünen Adrian Smith gruptan ayrıldı. Bu kararında Steve Harris'in önceki iki albümdeki "rafine" tarzın yerine Killers gibi sert bir albüm yapma arzusunun da etkisi vardı. Yerine Bruce Dickinson'ın solo albümünde gitarist olarak yer alan Janick Gers geldi.Yeni albüm No Prayer for the Dying Steve Haris'in Essex'deki konağında Rolling Stones'un mobil stüdyosunda kaydedildi. 1 Ekim 1990 günü piyasaya çıkan albüm İngiltere'de listelere 2 numaradan girdi, ABD'de ise 17 numaraya kadar yükseldi ve satışlar son beş albümdür ilk kez 1 milyonun altında kaldı. Albümden çıkan "Bring Your Daughter... to the Slaughter" adlı single grubun İngiltere'de bir numaraya yükselen ilk parçası oldu. Albümün ardından çıkılan dünya turnesinde sahne dekorları minimal düzeyde tutuldu. Turnenin ardından verilen arada Steve Harris ve Nicko McBrain, The Who'nun solisti Roger Daltrey, Wimbledon şampiyonu tenisçiler John McEnroe ve Pat Cash ile Led Zeppelin'in "Rock and Roll" adlı parçasını birlikte kaydettiler.Grubun dokuzuncu stüdyo albümü Fear of the Dark Steve Harris'in ev stüdyosunda kaydedildi ve 1992'nin Mayıs ayında piyasaya çıktı. Grubun İngiltere'de üçüncü defa bir numaraya çıkmasını sağlayan albüm ABD'de 12 numaraya kadar yükseldi. Mayıs ayında başlayan dünya turnesi sırasında Temmuz ayında Şili'de verilmesi planlanan konserler Katolik Kilisesi'nin grubu satanist ilan etmesi üzerine iptal edildi. Britanya Elçiliği duruma müdahele etmek istediyse de değişen bir şey olmadı. Iron Maiden 22 Ağustos günü bir kere daha Donington Festivali'nde ana grup olarak sahneye çıktı. Turnenin birinci bölümü Kasım ayında Japonya'da tamamlandı ve grup iki aylık bir ara verdi. Bu dönemde Bruce Dickinson ilk solo albümünü yayınlayan plak şirketi Sony'den aldığı ikinci albüm teklifini kabul etti ve yeni solo albümü üzerinde çalışmak üzere Los Angeles'a gitti. Kısa bir süre sonra Dickinson grubun diğer üyelerine Iron Maiden'dan ayrılacağını ancak arzu ettikleri takdirde turnenin ikinci bölümünü tamamlayacağını bildirdi. Iron Maiden turnenin ikinci bölümüne 1993'ün Mart ayında başladı. Bruce Dickinson'ın grupla son performansı 1993'ün Ağustos ayında "Raising Hell" isimli televizyon programında gerçekleşti.
Grubun yeni bir vokalist için 1993'ün Mart ayında verdiği ilana dünyanın çeşitli yerlerinden binlerce cevap geldi. Ancak Steve Harris'in en baştan itibaren tercihi 1990'da Iron Maiden'ın Britanya turnesinde ön grup olarak sahne alan Wolfsbane grubunun solisti Blaze Bayley'di. Diğer adaylar arasında öne çıkan bir isim ise sonradan Rainbow grubuna katılan Doogie White'dı. 1994'ün Ocak ayında Bayley'nin Iron Maiden'ın yeni solisti olduğu açıklandı. Aynı ay grup bir sonraki albümün beste çalışmalarına başladı. Yeni albüm The X Factor 1995'in Ekim ayında piyasaya çıktı. Grubun o güne kadarki en karamsar temalı albümü olan The X Factor ağır eleştiriler aldı. Birleşik Krallık'ta sekiz numaraya yükselen albüm ABD'de Billboard albümler listesinde 147 numaradan öteye gidemeyerek grubun bu ülkedeki en başarısız albümü oldu. Grup albümün dünya turnesine 28 Eylül'de Kudüs'te verdiği konserle başladı. Bu aynı zamanda grubun Blaze Bayley ile verdiği ilk konserdi. Yaklaşık bir yıl süren turne sırasında İsrail, Bulgaristan, Slovenya, Romanya ve Şili gibi birçok ülkeyi ilk defa ziyaret eden grup toplam 133 konser verdi. Beyrut'ta verilmesi planlanan konser ise Lübnan'ın gruba vize vermemesi yüzünden iptal edilmek zorunda kaldı.1996'nın Ağustos ayında sözleri gruba ağır eleştiriler getirenleri hedef alan "Virus" adlı tekli piyasaya çıktı. Ardından Kasım ayında grubun ilk toplama albümü Best of the Beast yayımlandı. 1997 yazı sonlarında Iron Maiden yeni stüdyo albümü üzerinde çalışmak üzere bir kere daha Steve Harris'in ev stüdyosunda toplandı. Yeni albüm Virtual XI 1998'in Mart ayında piyasaya çıktı. Birleşik Krallık listelerinde bir önceki albümden de başarısız olarak 16 numarada kalan  Virtual XI Billboard listelerinde de 124. sıraya kadar yükselebildi. Albümle aynı dönemde grubun albüm tasarımlarından esinlenilerek hazırlanan Ed Hunter adlı bilgisayar oyunu da yayımlandı. Virtual XI dünya turnesi Nisan ayında Fransa'nın Lille şehrinde başladı. Yıl sonuna kadar süren turne sırasında grup ilk defa geldikleri İstanbul'da Cemil Topuzlu Açıkhava Tiyatrosu'nda 7 ve 8 Eylül tarihlerinde iki konser verdi. Turne sırasında Blaze Bayley'nin sık sık sesinde yaşadığı rahatsızlıklar performansını olumsuz etkilemeye başladı. Bayley 1999'un Ocak ayında gruptan gönderildi.
1999'un Ocak ayında grubun menajeri Rod Smallwood'un aracılığıyla Steve Harris ile grubun eski solisti Bruce Dickinson arasında bir görüşme ayarlandı. Görüşme sonunda Bruce Dickinson'ın gruba dönmesine karar verildi. Steve Harris Bruce Dickinson ile birlikte Adrian Smith'i de gruba geri çağırdı. Dickinson ile Smith'in gruba döndükleri ve bundan böyle grubun üç gitaristle altı kişi olarak yola devam edeceği 1999 Mart'ında resmen açıklandı. Temmuz ayında Ed Hunter grubun toplama şarkılarının ilave edildiği genişletilmiş bir basımıyla yeniden piyasaya sürüldü. Iron Maiden yeni kadrosuyla Temmuz ve Eylül ayları arasında Amerika ve Avrupa kıtalarını kapsayan Ed Hunter turnesine çıktı.Turnenin ardından grup Kasım ayında yeni albümün kaydı için Paris'teki Guillaume Tell Stüdyolarında bir araya geldi. Yeni albüm Brave New World 2000 yılının Mayıs ayında piyasaya çıktı. Albüm Birleşik Krallık'ta 7 numaraya, ABD Billboard listesinde ise 39 numaraya kadar yükseldi ve 1,5 milyonun üzerinde sattı. Albümün giriş parçası "The Wicker Man" Grammy'ye aday gösterildi. 2000 yılının Haziran ayında çıktıkları turnenin sonunda Iron Maiden üçüncüsü yapılan Rock in Rio festivalinin dördüncü gününde, 19 Ocak 2001'de 250.000 seyirci önünde ana grup olarak sahneye çıktı. Konserin kayıtları 2002 yılında albüm ve DVD olarak yayımlandı. Turnenin ardından grup 12 aylık bir ara verdi.2001'in Haziran ayında Iron Maiden Ivor Novella Ödülü'ne layık bulundu. Londra'daki Grosvenor Oteli'nde yapılan ödül törenine Iron Maiden'ı temsilen katılan Bruce Dickinson, Adrian Smith ve Janick Gers ödülü grubun hayranı ve yakın dostu tenisçi Pat Cash'ten aldılar. 2002'nin Mart ayında grup multipl skleroz hastalığına yakalanan eski davulcuları Clive Burr'e destek olmak amacıyla Londra'da iki konser verdi. Yine aynı amaçla "Run to the Hills" yeniden piyasaya sürüldü. Tüm bu etkinliklerden elde edilen 250.000 sterlin civarındaki gelir eski davulcu için oluşturulan "Clive Burr MS Trust" fonuna bağışlandı. Aynı yılın Aralık ayında grubun o güne kadar yayınlanmamış kayıtlarını içeren Eddie's Archive piyasaya çıktı.
Iron Maiden 13. stüdyo albümünü Londra'daki Sarm stüdyolarında 2003'ün ilk dört ayında kaydetti. Kayıtların tamamlanmasının ardından grup Mayıs ayında ilk dönemlerinden şarkılara ağırlık verdikleri bir turneye çıktı. 31 Mayıs'ta Donington'da "Download" adıyla düzenlenen festivalde Cumartesi günü ana grup olarak sahne aldılar. Ağustos sonunda tamamlanan turnenin ardından Eylül ayında yeni albüm Dance of Death piyasaya çıktı. Birleşik Krallık'ta iki numaraya kadar çıkan albüm ABD Billboard listesinde de 18 numaraya kadar yükseldi. Grup, Ekim ayında bu kez son dönem parçalarına ağırlık verdiği yeni bir dünya turnesine çıktı ve 17 ülkede otuzun üzerinde konser verdi.2004'ün Ekim ayında grubun ilk yıllarında kaydedilmiş konser ve klip görüntülerinden oluşan The Early Days adlı DVD yayımlandı. 2005'in Ocak ayında "The Number of the Beast" adlı parça grubun 30. yılı şerefine yeniden piyasaya sürüldü. Ardından Mayıs sonunda grup yalnızca 1980-83 yılları arasında yaptıkları parçaları çaldıkları yaklaşık üç ay süren bir dünya turnesine çıktı.
Grubun 14. stüdyo albümü A Matter of Life and Death 2006'nın Ağustos ayında piyasaya çıktı. Birleşik Krallık'ta 4 numaraya kadar yükselen albümün ABD'de Billboard listesine 9 numaradan girmesiyle Iron Maiden ilk defa bu ülkede albüm listelerinde ilk onda yer aldı. Albümün ardından Ekim ayında başlayan dünya turnesinin ilk ayağında grup yeni albümü baştan sona çaldı. Turneye verilen aranın ardından grup 9 Mart 2007'de Birleşik Arap Emirlikleri'nde dördüncüsü düzenlenen Dubai Desert Rock Festivali'nde ana grup olarak sahne aldı. 17 Mart 2007'de Hindistan'ın Bangalore şehrinde verdikleri konserle de bu ülkede konser veren ilk heavy metal grubu oldular.2007 yılının eylül ayında grup resmî internet sitesinde 2008 yılında Somewhere Back in Time adıyla bir dünya turnesine çıkacağını duyurdu. Repertuarın tamamen grubun 80'li yıllardaki bestelerinden oluştuğu turnede World Slavery turnesindeki sahne dekorları kullanıldı. 1 Şubat 2008'de Hindistan'ın Mumbai şehrinde verilen konserle başlayan turnede grup otuzdan fazla ülkede altmışın üzerinde konser verdi, Avustralya ve Yeni Zelanda'da 1992'den bu yana ilk defa sahne aldı. Grup turne boyunca Ed Force One adını verdikleri ve pilotluğunu solist Bruce Dickinson'ın yaptığı Boeing 757 model uçakla yolculuk etti. Turnenin ilk ayağı 19 Ağustos'ta Moskova'da verilen konserle son buldu.2010 yılının ağustos ayında grup The Final Frontier adlı 15. stüdyo albümünü çıkardı. 2015'te Bruce Dickinson'ın gırtlak kanseri olmasıyla beraber konserlerine ara veren grup, Bruce Dickinson'ın kanseri yendiğini açıklandıktan sonra yeni albümleri The Book Of Souls'un 4 Eylül 2015'te piyasaya sürüleceğini açıkladı. Bu albüm grup tarihinin en uzun süreli (92:11) ve en uzun arayla (5 yıl) çıkardığı stüdyo albümüdür. Albümün ilk teklisi (single) "Speed of Light"ın video prömiyeri 14 Ağustos 2015'te grubun resmi Youtube kanalı üzerinden yapıldı. Şarkı, dijital indirme ve CD olarak satışa sunuldu. Şarkı büyük ilgi gördü ve videosu bir haftada 4 milyonu aşkın tıklama aldı.
Grubun logosunu Steve Harris çizmiştir. 16 yaşında okulu bıraktıktan sonra 18 ay teknik resim stajyerliği yapan Harris grubun ilk günlerinden itibaren Iron Maiden'ın konser afişlerini kendisi hazırlamıştır. Bugün hâlen kullanılmakta olan logoyu da Harris 1979'da çizmişti. Logoda kullanılan harf karakterleri grupla ilgili birçok müzik albümü, kitap ve grubun eski veya hâlâ aktif olan üyelerinin diğer müzik çalışmalarında da kullanılmıştır.
Albüm kapaklarında kullanılan Eddie isimli logo Steve Harris tarafından başka bir punk grubu için çizilmiş olan Eddie karakteri görülerek tasarlanmıştır.
Wall, Mick (2004). Iron Maiden, the Authorised Biography (3. baskı). Londra: Sanctuary Publishing. ISBN 1-86074-542-3. 
Bowler, Dav (1996). Infinite Dreams. Londra: Boxtree Limited. ISBN 0-7522-0234-0.
Iron Maiden (2004). The History Of Iron Maiden Part 1: The Early Days (DVD). EMI. 

İspanya'da eşcinsel evlilik, 2004'te İspanya'nın yeni seçilen sosyalist hükûmetinin başbakanı José Luis Rodríguez Zapatero önderliğinde, eşcinsel evliliğin ve eşcinsel çiftlerin evlat edinebilmesinin yasallaştırılması için kampanya başlatması sonucunda 2005 yılında yasallaştı. Birçok tartışmadan sonra, 30 Haziran 2005'te İspanya Parlamentosu'nda eşcinsel evliliğine izin veren bir yasa hazırlandı ve 2 Temmuz 2005'te yayımlandı. 3 Temmuz 2005'te eşcinsel evlilik İspanya'da resmîleşti.İspanya nüfusunun %66'sının eşcinsel evliliğine destek vermesine rağmen, kanunun onaylanması birçok tartışmaya neden oldu. Özellikle İspanya'nın Roma Katolik Kilisesi, bu kanunun evliliğin anlamını zedelediği düşüncesiyle eleştirerek kanuna karşı çıktı. Diğer bazı örgütler de, lezbiyen ve gaylerin evlat edinmeleri olasılığıyla ilgili kaygılarını dile getirdi. Kanunu desteklemek ve kanuna karşı çıkmak amacıyla yapılan gösterilere İspanya'nın bütün bölgelerinden binlerce kişi katıldı. Kanunun kabul edilmesinden sonra İspanya'nın muhafazakâr Halk Partisi, kanunu İspanya'nın Anayasa Mahkemesi'ne taşıdı.Kanunun uygulandığı ilk yıl boyunca yaklaşık 4500 eşcinsel çift evlendi. Kanunun çıkarılmasından kısa bir süre sonra, İspanyol olmayan ve kendi ülkeleri eşcinsel evliliğe izin vermeyen kişilerin evliliklerinin hukuki durumuyla ilgili sorunlar ortaya çıktı. Adalet Bakanlığı, eşcinsellere evlenme hakkı veren kanunun bir İspanyol vatandaşının İspanyol olmayan biriyle evlenmesine, o kişinin kendi ülkesinin bu evliliği tanıyıp tanımamasından bağımsız olarak izin verdiğini açıkladı. Günümüzde yürürlükte olan kanuna göre; evlenmek için çiftlerden en az birinin İspanya vatandaşı olması yeterlidir. Buna ek olarak, İspanya vatandaşı olmayan iki kişi, eğer ikisi de İspanya'da oturma iznine sahipse evlenebilir.
1990'lı yıllarda birçok şehir konseyi ve özerk topluluk, herhangi bir cinsiyetten evli olmayan çiftlerin yararına olan medeni birliktelikler (unión civil) için kayıt açtı. Ancak bunların etkileri çoğunlukla sembolikti. O zamandan bu yana, İspanyol hukuku kişilerin tek başına evlat edinmesine izin vermektedir. Böylece bir eşcinsel çiftin de de facto evlat edinmesi mümkün hale gelmiştir. Ancak yasal olarak evlat edinmiş görünmeyen partner, ilişkinin sona ermesi ya da evlat edinenin ölmesi durumunda herhangi bir hakka sahip değildi. Eşcinsel evlilikler, özerk topluluklarda yasadışıydı. Çünkü İspanya Anayasası İspanya'da evliliği yasal kılma gücünü yalnızca devlete vermekteydi.30 Haziran 2004'te Adalet Bakanı Juan Fernando López Aguilar, evlenme hakkının eşcinsel çiftlere de tanınmasını amaçlayan hükümet planının, İspanya Temsilciler Meclisi'nce şartlı olarak onaylandığını açıkladı. Böylece Başbakan José Luis Rodríguez Zapatero'nun göreve başlama töreninde verdiği söz yerine getirilmiş oldu. López Aguilar ayrıca Katalunya'nın yerel partisi Convergència i Unió'nun iki teklifini de dile getirdi. Bunlardan biri, hem heteroseksüel hem eşcinsel çiftlerin fiili beraberliklerine (parejas de hecho, resmi nikâhsız beraber yaşama) yasal statü kazandırılması; diğeriyse transgender kişilere, cinsiyet değiştirme ameliyatı olmaksızın yasal olarak adlarını ve cinsiyetlerini değiştirme hakkı verilmesine ilişkindi.Eşcinsel evliliğe ilişkin yasa tasarısı, 1 Ekim 2004'te Kabine tarafından kabul edildi. Tasarı 31 Aralık'ta Parlamento'ya gönderildi ve 21 Nisan 2005'te Temsilciler Meclisi tarafından onaylandı. Ancak tasarı, 22 Haziran 2005'te muhalif Halk Partisi'nin çoğunluğu elinde bulundurduğu Senato'da reddedildi. Ardından Senatonun üzerinde bir güce sahip alt yasama organına gönderilen tasarı, burada 30 Haziran 2005'te yapılan ve dört üyenin katılmadığı oylamada, 147 "red" oyuna karşılık 187 "kabul" oyuyla nihai olarak onaylandı.2 Temmuz 2005'te kanunun son kez onaylanmasıyla İspanya, Hollanda ve Belçika'dan sonra eşcinsel evlilikleri ülke çapında yasallaştıran üçüncü ülke oldu.İlk eşcinsel evlilik, kanunun onaylanmasından sekiz gün sonra gerçekleşti. Carlos Baturín ile Emilio Menéndez'in söz konusu evlilik töreni, Madrid'in banliyösünde bulunan Tres Cantos'ta meclis salonunda yapıldı. Kadınlar arasında ilk eşcinsel evlilikse, on bir gün sonra Barselona'da yapıldı.Eşitlikçiliğe doğru atılan bu adımlara rağmen, hâlâ yasal bir eksiklik mevcuttu: Lezbiyen bir evlilikten doğan bir çocuk, biyolojik olmayan anası tarafından yasal olarak tanınamamaktaydı. Biyolojik olmayan annenin hâlâ, zaman ve kaynak kaybı yaratan evlat edinme sürecinden geçmesi gerekmekteydi. Bu hak, evli olsun olmasın heteroseksüel çiftlere tanınmıştı. Yani erkek, biyolojik babası olmadığı aynı durumdaki çocuğunu, böyle bir sürece gerek kalmaksızın tanıyabilmekteydi. 7 Kasım 2006'da, İspanya Hükümeti yapay üreme (tüp bebek, in vitro fertilizasyon) hakkındaki yasayı değiştirerek, bir lezbiyen evlilik içinde doğmuş çocuğu biyolojik olmayan annenin tanıyabilmesine olanak sağladı.
30 Haziran 2004'te Adalet Bakanı tarafından ilan edilen yasa tasarısı, İspanya Genel Hukuk Konseyi tarafından incelendi. Genel Konsey'in eşcinsellere karşı yapılan ayrımcılığa göz yumulamayacağını söylemesine rağmen, eşcinsel çiftlere evlenme hakkının verilmesi çok eleştirildi. Bu hakkın verilmesinin Anayasa'ya uygun olmadığı ve ayrımcılığın önüne geçilebilmesi için diğer yasal konuların (örneğin sivil birliklerinin düzenlenmesi) çözüme ulaşması gerektiği hususlarında tartışmalar yaşandı.Bu olumsuz rapora karşın, İspanya Hükümeti 1 Ekim 2004'te yasa tasarısını Kongre'ye gönderdi. Halk Partisi ve Demokratik Katalunya Birliği'nin bazı üyeleri hariç, diğer siyasî partililer yasaya destek verdi. 21 Nisan 2005'te 183 "onay" oyu, 136 "ret" oyu ve 6 çekimser oy ile (bir oy Halk Partisi üyesinden verildi), Kongre yasa tasarısını kabul etti. Eşcinsel evliliklere izin veren yasa tasarısına, Medeni Kanunun 44. maddesine: 
şeklinde yeni bir paragraf eklendi.Anayasal düzenlemelere uygun olarak, Kongre tarafından kabul edilen metin; kabul edilmesi, değiştirilmesi veya reddedilmesi için İspanya senatosuna gönderildi. 21 Haziran 2005'te, konuyu tartışmak için uzmanlar Senato'ya getirildi. Uzmanların görüşleri çeşitliydi; uzmanların bazıları, eşcinseller tarafından evlat edinmesi çocuğun gelişiminde eşcinselliğe karşı daha hoşgörülü olmaları hariç hiçbir etkisi olmayacağı görüşündeydi. Fakat Halk Partisi tarafından getirilen Aquilino Polaino adlı psikiyatrist, eşcinselliğin bir patoloji ve hissi bozukluk olduğunu söyledi. Ayrıca "çocukluğundan itibaren eşcinseller ırza geçirme suistimallerle yaşadılar", ve "eşcinsellerin "saldırgan, alkolik ve mesafeli" babaları vardı" iddialarını da dile getirdi. Önemli Halk Partisi üyeleri sonra Polaino'nun söylediklerini reddetti.Senato, Kongre tarafından gönderilen metni reddetti. Bu ret kararı Halk Partisi (Senato'da en çok koltuğa sahip olan parti) ve Katalunya Demokratik Birliği tarafından senatoya sunuldu ve 131 "onay" oyu, 119 "ret" oyu ve iki çekimser oy ile kabul edildi. Bu ret kararının sonucunda, metin Kongre'ye geri gönderildi. Metin 30 Haziran 2005'te Kongre tarafından kabul edildi; Kongre, anayasal haklarını kullanarak Senato reddini geri çevirdi. Bu 187 "onay" oyu (Celia Villalobos adlı bir Halk Partisi üyesi dahil), 147 "ret" oyu ve dört tane çekimser oyu ile yapıldı. Reddin geri çevrilmesi, yasanın kanun olarak kabul edimesi anlamına geldi. Bu oylama, Zapatero parlamentoda beklenilmeyen bir şekilde metne destek verdiğini açıkladığından sonra yapıldı. Zapatero:
diye açıklama yaptı. Halk Partisi'nin lideri Mariano Rajoy, Zapatero'nun konuşmasından sonra parlamentoda konuşma imkânı verildiği iddialarını reddetti ve Zapatero'yu İspanyol halkını bölmekle suçladı.Basın, Kral Juan Carlos'a eşcinsel evlilik yasasını neden desteklediğini sorunca; kendisi Belçika'nın kralı değil, İspanya'nın kralı olduğunu söyledi. Kral böylece, Belçika Kralı I. Baudouin'ın Belçika'nın kürtajı yasallaştıran kanunu imzalamayı istememesine gönderme yaptı. 1 Temmuz 2005'te İspanya kralı, 13/2005 Kanununa kraliyet onayını verdi; böylece 3 Temmuz'da eşcinsel evlilik hakkındaki yasa tasarısı resmîleşti.
Sosyolojik Araştırmalar Merkezi (Centro de Investigaciones Sociológicas) tarafından yapılan bir anket, İspanya nüfusunun %66'sının eşcinsel evliliğin yasallaştırılmasına destek verdiğini gösteren sonuçlarını Nisan 2005'te yayımladı. Instituto Opina tarafından ve yasanın kabul edilmesinden bir gün önce sunulan diğer bir anket, nüfusun %62,1'i eşcinsel evlilik yasasına desteklediklerini ve %49,1'i eşcinsel çiftlerin evlat edinmelerini desteklediklerini ilan etti. Dokuz ay sonra yapılan bir diğer Instituto Opina anketi, nüfusun %61'inin hükümetin bu kararını desteklediklerini göstermekteydi.Fakat Roma Katolik Kilisesi, II. Jean Paul ve onun halefi XVI. Benedictus dahil, sözde aile değerlerinin yitirmesi hakkında uyarıda bulunarak, yasanın kabul edilmesine karşı tepki gösterdi. Eşcinsel haklarını destekleyenler, Roma Katolik Kilisesi'nin resmi olarak karşı çıktığı heteroseksüel, dinî olmayan evlilikler söz konusu olduğunda kilisenin tepkisinin bu kadar büyük olmadığını savundular. Buna ek olarak, hem Prens Felipe hem de Prenses Letizia Ortiz önceki sivil evliliklerinden boşanmış olmalarına rağmen, Roma Katolik Kilisesi onların evliliğine karşı hiç tepki göstermediğini bu konuya örnek olarak gösterdiler. İspanya nüfusunun %80'inin Roma Katolik olmasına karşın, yasaya karşı çıkan Roma Katolik Kilisesi'ne yeterince destek vermedi. Sosyologlar bunun nedeninin, zaman içinde liberalizmin artmasına bağlı olduğunu düşünmektedir. Bir anketin sonuçlarına göre, İspanya'nın dörtte üçü kilise hiyerarşisinin sosyal gerçeğin dışında olduğuna inanıyor.Başbakan Zapatero, Katolik eleştirilerini şöyle cevapladı:
19 Haziran 2005'te yasanın protesto edilmesi amacıyla halk tarafından bir miting yapıldı. Halk Partisi üyelerinin öncülük ettikleri protestoda, İspanyol piskoposlar ve İspanyol Aile Forumu (Foro Español de la Familia) sözde geleneksel ailelere yapılan zararı önlemek için 1.5 milyon kişi topladıklarını söyledi; bu karşın Madrid'deki İspanya Hükümeti'nin Delegasyonu, aynı eylemde 166.000 kişi olduğunu söyledi. Bu eylemden iki hafta sonra, Gey Onur Günü'nde FELGT (Federación Estatal de Lesbianas, Gays, Transexuales y Bisexuales - İspanyol Lezbiyen, Gey, Transeksüel ve Biseksüel Organizasyonu) yasayı desteklemek için yaptığı yürüyüşte, 2 milyon kişinin yürüyüşe katıldığı iddia edildi; polis kaynaklarında ise katılanlar 97.000 kişi olarak belirtildi. Her iki yürüyüş Madrid'de yapıldı.
İspanyol piskoposları, hükümetin eşcinsel ve heteroseksüel çiftlere aynı hakları vererek, evliliğin anlamını (piskoposlara göre evlilik, erkek ve kadın arasında olması gerekmektedir.) yitirdiğini iddia etti. İspanyol Aile Forumu, eşcinsel çiftlerin çocuk evlat edinebilmesine tepki gösterdi ve evlat edinme velilerin hakkı değil, evlat edilen çocuğun hakkı olduğunu savundular. Gay dernekleri, İspanya'da eşcinsel çiftler tarafından yapılan evlat edinmenin zaten de facto olarak uzun süredir yapıldığını belirtti. Ek olarak eşcinsel çiftler tarafından yapılan evlat edinmenin, eşcinsel evlilik yasasının uygulamasından önce Navarra, Asturyas, Aragon, Bask Ülkesi ve Katalunya'da zaten yasal olduğunu belirttiler. Ayrıca bu dernekler, velilerin cinsel tercihleri evlat edilen çocuğun gelişmesinde bozukluklar yaptığı iddialarına karşın bu konuda hiçbir fenni temel veya araştırma olmadığı iddia ettiler. Bu fikir, İspanyol Psikoloji Okulu ile paylaşılmaktadır, ve bu okul eşcinselliğin bir patoloji olmadığı görüşündedir.
21 Temmuz 2005'te, Denia şehrinden bir hâkim, lezbiyen bir çifte evlilik cüzdanı vermeyi reddetti. Aynı hâkim ayrıca, Anayasa'nın 32. maddesinde yer alan "Erkekler ve kadınlar, kanunî eşitliğe sahip olarak, evliliği mukavele etme hakkına sahiptir." ifadesine dayanarak Anayasa Mahkemesi'nde eşcinsel evlilik yasasına karşı dava açtı. Ağustos 2005'te Gran Kanarya'dan başka bir hâkim yine üç eşcinsel çifte evlilik cüzdanını vermeyi reddetti ve Anayasa Mahkemesinde ilgili kanuna karşı dava açtı. Aralık 2005'te Anayasa Mahkemesi her iki davayı da, hâkimlerin bu davaları açmakta hukuki yararının bulunmadığı gerekçesiyle reddetti.30 Eylül 2005'te muhalefet partisi olan Halk Partisi, kanunun partide bölünmeye yol açmış olmasını gerekçe gösterek Anayasa Mahkemesinde ayrıca bir dava açtı. Haziran 2008 itibarıyla dava henüz sonuçlanmamıştır.
27 Şubat 2007'de İspanyol Aile Forumu, evliliğin sadece bir erkek ve bir kadının birliği olarak kanunlaşmasına (ve böylece eşcinsel evliliğin yasaklanmasına) yönelik, 1,5 milyon kişi tarafından imzalanan bir dilekçe sundu. Bu dilekçe İspanya Kongresi tarafından reddedildi.30 Mayıs 2007'de, Dénia'daki hâkime, eşcinsel bir çifti evlendirmediği için 305 Euro para cezası verildi, hâkim Yargı Kolu Genel Konseyi Disiplin Komitesi (Comisión Disciplinaria del Consejo General del Poder Judicial -CCPJ-) tarafından kınandı ve davranışını tekrarlamaması için kesin bir şekilde uyarıldı. Hâkimse, bunu hükümetin "propaganda mekanizmasına" bağladığını dile getirdi.
Kanunun kabul edilmesinden kısa bir süre sonra, Katalunya'da yaşayan bir Hindistan vatandaşıyla bir İspanyol'a, Hindistan'da eşcinsel evliliğe izin verilmemesi nedeniyle evlilik cüzdanı verilmemesi üzerine, İspanyol olmayanlarla evliliğin hukuki statüsüyle ilgili sorunlar ortaya çıktı. Öte yandan, 22 Temmuz'da Katalunya'da başka bir hakim, İspanyol bir kadınla Arjantinli partnerini evlendirdi -ki bu, İspanya'da kadınlar arasında yapılan ilk eşcinsel evliliktir-. Bu hakim, meslektaşının kararına katılmayarak, Arjantin hukuku eşcinsel evliliğe izin vermemesine rağmen, bir Arjantinliye evlenme hakkı vermeyi tercih etti.27 Temmuz'da Savcılığın Adalet Bakanı'na tavsiye veren bir organı olan Junta de Fiscales de Sala; lezbiyen, gey, biseksüel ve transseksüel İspanyolların eşcinsel evliliğine izin vermeyen ülkelerden olan yabancılarla evlenebileceği yönünde görüş bildirdi. Bu evlilik İspanya hukukuna göre geçerli olurken, yabancının milli hukuku açısından otomatik bir geçerlilik kazanmayacaktı. Official State Bulletin'de yayımlanan bir hükme göre:
Adalet Bakanlığı'nın (Dirección General de Registros y Notariado) talimatlarına göre yurtdışındaki İspanya Konsoloslukları, bir eşcinsel evlilik için evrak hazırlama işlemlerini yapabilir. Evlenen taraflardan en az birinin İspanya vatandaşı olması ve konsolosluk sınırları içinde ikâmet ediyor olması gerekmekte; öte yandan, evlenme töreninin konsoloslukta yapılabilmesi için yerel kanunların eşcinsel evlilikleri tanıyor olması gerekmektedir. Mart 2007 itibarıyla bu özelliğe sahip İspanyol konsoloslukları, Boston, Brüksel, Amsterdam, Toronto, Montreal, Ottawa, Pretoria, Cape Town ve Stokholm'dakilerdir. Diğer bütün durumlarda, çiftin İspanya topraklarında evlenmesi gerekmektedir. İspanya'da oturmayan yabancılar İspanya'da evlenemez; evlilik için eşlerden en az birinin İspanya vatandaşı olması ya da eşlerin ikisinin de İspanya'da oturma iznine sahip yabancılar olması gerekir.
4 Eylül 2005'te La Razón adlı muhafazakâr gazete, o tarihe kadar yapılan 35.000 evlilikten 24'ünün eşcinsel evlilik olduğunu gösteren, ülkenin 430 nüfus müdürlüğünden 273'üne ait bilgileri yayımladı. Gazete, bu bilgilerin hükümetin söz konusu kanuna parlamentoda öncelik verilmesini sağlayan açıklamaları ile eşcinsel hakkı savunucularının bu kanunun nüfusun %5 ila %10'una yarar sağlayacağı yönündeki iddialarına tezat oluşturduğunu savundu. 27 Aralık 2005'te Adalet Bakanı, o zamana kadar bilgileri bilgisayara aktarılmış olan (İspanya'daki toplam 437 nüfus müdürlüğünden) 200 nüfus müdürlüğünce 5 Aralık'a kadar 327 eşcinsel evliliğin kaydedildiği açıkladı. Bu evliliklerin arasında 90'ı Madrid'de, 63'ü Valensiya'da, 35'i Barselona'da ve 18'i Sevilla'da yapıldı. Ülkenin diğer bölgelerinde, toplam evlilik sayısı içinde heteroseksüel evlilik - eşcinsel evlilik ayrımı yapılmadı.
Mart 2006'nın başında Sosyalist İşçi Partisi'nin deneyimli üyelerinden Pedro Zerolo 1.000'den fazla eşcinsel çiftin evlendiğini ilan etti. Verileri tamamen bilgisayar ortamına aktarılmış bölgelerde (yaklaşık olarak ülkenin yarısında) 800 evlilik kaydedilirken, ülkenin geri kalanında da 200 civarında daha evlilik yapıldığı tahmin edilmektedir. Zerolo ayrıca, İspanya'da yapılan her on evlilikten birinin eşcinsel evlilik olduğunu söyledi. FELGT'e kanunun yürürlüğe girdiği yıl yaklaşık 4.500 eşcinsel çift evlendi, 50 evlat edinme başvurusu yapıldı ve 3 çift boşandı.27 Haziran 2007'de Adalet Bakanlığı, son iki senede 3.340 eşcinsel evlilik yapıldığını açıkladı. Öte yandan, bu bilginin verileri bilgisayara aktarılmış 356 müdürlüğü kapsaması ve 7.000'den fazla sulh mahkemesi ya da Bask Ülkesi kayıtlarının bunun dışında olması nedeniyle hatalı olabileceği kabul edildi. Ek olarak Adalet Bakanlığı, evliliklerin 2.375'inin erkekler, 965'ininse kadınlar arasında olduğunu belirtti. Madrid 1.060 evlilikle en çok eşcinsel evlilik yapılan bölge olurken, onu 871 evlilikle Katalunya, 399 evlilikle Endülüs, 263 evlilikle Valensiya, 116 evlilikle Balear Adaları, 101 evlilikle Asturyas, 89 evlilikle Kastilya ve Leon, 86 evlilikle Aragon, 83 evlilikle Kanarya Adaları, 61 evlilikle Murcia Bölgesi, 56 evlilikle Kastilya-La Mancha, 54 evlilikle Ekstremadura, 31 evlilikle Galiçya, 28 evlilikle Kantabria, 25 evlilikle Navarra ve 13 evlilikle La Rioja izledi.
Centro de Investigaciones Sociológicas'tan  Haziran 2004'te edilen, eşcinsel evliliğe %66.2 destek gösteren "barometre" (İspanyolca)
Eşcinsel evliliğin hakkında bir yasal bibliografi (İspanya'daki durumu dahil) (İngilizce)
Carla Antonelli - LGBT aktivist web sitesi (bu sitede eşcinsel evliliğine kadar bir hatıra defteri bulunmaktadır) (İspanyolca)
İstanbul Boğazı, Karadeniz ile Marmara Denizi'ni birbirine bağlayan su geçidi. Genel olarak kuzeydoğu-güneybatı doğrultusunda uzanır ve İstanbul şehrini Avrupa yakası ve Asya Yakasi (Anadolu yakası) olmak üzere ikiye böler. Boğazın her iki yakasına yayılmış yerleşim bölgesine Boğaziçi adı verilir. İstanbul Boğazı, Marmara Denizi ve Çanakkale Boğazı ile birlikte Türk Boğazları olarak adlandırılır ve Avrupa ile Asya kıtalarını birbirinden ayıran doğal sınırlardan biri olarak kabul edilir. 1 Mayıs 1982 tarihinde yürürlüğe giren İstanbul Liman Tüzüğü uyarınca, İstanbul Boğazı'nın kuzey sınırı Anadolu Feneri'ni Rumeli Feneri'ne birleştiren hat; güney sınırı ise Ahırkapı Feneri'ni Kadıköy İnciburnu Feneri'ne birleştiren hat olarak belirlenmiştir.Boğazın kıyıları tarih boyunca değişik uygarlıklara yurt olmuş, MÖ 685 yılında Megara'dan gelen Yunanların günümüzde tarihî yarımada olarak adlandırılan bölgede bir şehir devleti kurmasıyla gelişerek büyümüştür. Hem Büyük Roma İmparatorluğu'na hem de  Doğu Roma İmparatorluğu'na ve Osmanlı İmparatorluğu'na başkentlik yapan ve günümüzde Türkiye'nin en büyük kenti olan İstanbul'un simgelerinden biridir ve gerek kentin, gerekse ülkenin yurtdışı tanıtımlarında baş ögelerden biri olarak kullanılmaktadır.
Uluslararası deniz taşımacılığının yapılabildiği en dar geçit olma özelliğini taşıyan İstanbul Boğazı üzerinde 15 Temmuz Şehitler , Fatih Sultan Mehmet ve Yavuz Sultan Selim asma köprüleri bulunur. Bu köprüler İstanbul'un iki yakasını bağladığı gibi, Avrupa kıtası ile Asya kıtası arasında birer geçiş noktası yaratır. İstanbul halk taşımacılığının kilit noktalarından biri olan Boğaz'da kıtalararası ulaşım, deniz otobüsleri, yük, araç ve yolcu taşıyan feribotlar, şehir hatları vapurları ve yolcu motorlarıyla da desteklenmektedir. Deniz altı raylı sistem tüp geçidi Marmaray ile iki kıta arasında kesintisiz bir demir yolu hattı oluşmuş olup bu demiryolu tüp geçidi ile Londra'dan Pekin'e demir yolunu kullanarak gitmek mümkün olacaktır.İstanbul Boğazı, Karadeniz'e kıyıdaş olan Bulgaristan, Gürcistan, Romanya ve Ukrayna için Akdeniz'e ulaşmanın tek yoludur. Çanakkale Boğazı ve Marmara Denizi'yle birlikte İstanbul Boğazı'nın egemenlik hakları, 20 Temmuz 1936'da imzalanan Boğazlar Sözleşmesi ile belirli kurallar ışığında Türkiye'ye verilmiştir.
Boğaz'ın en eski yerleşimcilerinden olan Bizanslılar, buraya Bosporos (Yunanca: Βόσπορος) adını veriyordu. Bu sözcük inek ya da öküz anlamına gelen βοῦς (bous) ve yol, geçit anlamlarına gelen πόρος (poros) adlarının birleştirilmesiyle türetilmişti. Öküz ya da inek geçidi anlamına gelen Bosporos adını taşıyan boğaza bu adın verilmesi Yunan mitolojisinde baştanrı Zeus'un, İo adında bir kıza âşık olması olayına dayanır. Hikâyeye göre İo nehirler tanrısı İnahos'un kızıdır. Tanrıların kralı olan Zeus bu güzel kızı görünce ona âşık olur ve eşi Hera'dan gizlice onunla birlikte olmaya başlar. Bir gün Hera'ya yakalanmak üzereyken kendini bir buluta, İo'yu ise bir ineğe çevirir. Aldanmayan Hera, ineği hediye olarak eşinden ister. Onu Zeus'tan uzak tutmak adına Argos Panoptis adlı canavarın gözetimine bırakır. Ancak Zeus, Hermes'i yollayıp Argos'u öldürtür. Bunun üzerine Hera, ineğe dönüşmüş İo'yu sürekli rahatsız etmesi için ona bir sinek musallat eder. Sinekten kurtulmak için var gücüyle koşan İo boğaza geldiğinde kendini boğazın sularına bırakır ve bu engeli yüzerek geçer. Kıyıya çıktığı yerde Keroessa adında bir kız çocuğu doğurur ve bu kız büyüdüğünde denizler tanrısı Poseidon ile evlenerek Byzas adında bir oğlan dünyaya getirir. Bu çocuk doğduğu yerde kendi adını verdiği Byzantion kentini kurar. Bu mitolojik öyküler hem İstanbul şehrine hem de Boğaz'a adlarını vermelerinden dolayı önemlidir.
Boğaz'ın antik dönemde kullanılan adlarından olan Bosporus'un kökenine ilişkin ortaya atılan bir başka görüş de sözcüğün Fosforos (Yunanca: Φωσφόρος - fosforlu, ışık saçan)'dan geldiği yönündedir. İstanbul Boğazı batı dillerinde hâlâ bu ad ya da bu adın değişik biçimleriyle bilinmektedir. Eski Türk kaynaklarında ise İstanbul Boğazı'nın Halîc-i bahr-i rûm (Marmara Denizi Boğazı) , Halîc-i bahr-i siyâh (Karadeniz Boğazı), Halîc-i konstantiniyye (Konstantiniye Boğazı), Merecü'l bahreyn / Mecma'ül bahreyn (İki denizin birleştiği yer) ve İslâmbol Boğazı gibi adlarla anıldığı görülmektedir.
Genel olarak İstanbul coğrafyası ve İstanbul Boğazı 4. jeolojik zamanda oluşmuştur. Ancak İstanbul Boğazı'nın nasıl oluştuğu sorusuna kesin yanıt verebilecek dünyaca kabul görmüş bir görüş yoktur. Bugüne dek yapılan bilimsel çalışmalar sonucunda ağır basan kanı, jeolojik açıdan İstanbul Boğazı'nın deniz suları ile dolmuş bir fay çöküntüsü olduğudur. Buna göre, MÖ 20.000 ilâ 18.000 yılları arasında, Buzul Çağı sonlanmış ve dünyanın büyük bölümünü kaplayan buz kütleleri erimeye başlamıştır. Binyıllarca süren bir erime sürecinin sonucunda, MÖ 8.000 ilâ 7.000'lerde Akdeniz'in suları ilk hâlinden yaklaşık 150 metre daha yukarı çıkmıştır. Deniz seviyesindeki bu büyük ölçekli artış nedeniyle Akdeniz'in suları Marmara'yı basmış; Marmara Denizi'nin suları da devam eden yükselmeler sonucunda Karadeniz ile birleşmiştir. Boğaz'ın derinliğinin kuzeyden güneye azalma göstermesi, geçmişte kuzeydeki bu yükseltilerin Marmara'nın sularına karşı bir set görevi gördüğü ve bunların deniz seviyesindeki yükselmeyle aşıldığı savını güçlendirmektedir.
Ortaya atılan bir diğer görüşe göreyse İstanbul Boğazı'nın olduğu yerden çok eski çağlarda çok büyük bir akarsu geçiyordu. Başta Haliç olmak üzere, bugün Boğaziçi'nde koy olarak beliren yeryüzü şekilleri o dönemde bu akarsunun kollarının ana suyla birleşme noktalarıydı. Buzul çağı bitip dünyadaki buzul çözülmeleri başlayınca tüm sular gibi bu akarsunun da su seviyesi yükseldi ve günümüzdeki biçimini aldı.Marmara Denizi'nin suyla dolarak Karadeniz'le birleşmesi olayı, mitolojide bilinen ve kimi kutsal kitaplarda da yer alan Nuh Tufanı ile de ilişkilendirilmiştir. Bu konuda da pek çok araştırma yapılmış ve 2001 yılında Amerikalı araştırmacı Robert Ballard'ın bulgu ve savları büyük yankı uyandırmıştır. Çalışmaları 2001 yılı mayıs ayında National Geographic adlı coğrafya dergisinde de yayınlanmıştır. Ballard'a göre Buzul Çağı'nda Karadeniz, çevresinde verimli tarım alanları bulunan büyük bir tatlısu gölüydü. Günümüzden 12.000 yıl önce başlayan buzul çözülmeleriyle birlikte ortaya çıkan sular, İstanbul Boğazı'nın güneyindeki engelin ardında birikmeye başladı. En sonunda bu engeli aşmayı başaran sular muazzam bir hızla Karadeniz'e akmaya başladı. Bir tatlısu gölü olan Karadeniz'e tuzlu denizsuyu doldu ve bu süreç boyunca Karadeniz'in suları günde 15 cm kadar yükseldi. Su seviyesindeki toplam yükselmenin 150 metre olduğu kabul edildiğine göre bu süreç 1000 gün yani yaklaşık 3 yıl sürdü. Tufan savını savunan bilim insanlarına göre verimli tarım alanlarını ve göl çevresi yerleşimleri yutan bu olağanüstü su yükselmesi kuşaktan kuşağa Nuh Tufanı olarak aktarılarak günümüze dek ulaştı.
İstanbul Boğazı, tuzluluk oranları, su sıcaklıkları gibi birbirinden farklı özelliklere sahip olan iki su kütlesinin arasında yer alır. Karadeniz'deki tuzluluk ‰ 17 - 18 iken, bu oran Marmara Denizi'nde ‰ 35 - 36 kadardır. İstanbul Boğazı'nın en tuzlu bölümleri ise Marmara Denizi ile birleştiği alanlar, özellikle de Üsküdar açıklarıdır. Boğaz'ın tuzluluk oranları Yeniköy açıklarına kadar belirli noktalarda daha düşük değerlerle de olsa yüksektir. En düşük oranlar Karadeniz ile Boğaz'ın birleştiği noktadan başlayarak Beykoz açıklarına dek sürer.İstanbul Boğazı'ndaki tuzluluk değerleri mevsimlere göre önemli farklılıklar gösterir. İstanbul Boğazı ve Karadeniz'den daha tuzlu bir suya sahip olan Marmara Denizi'nden Boğaza giren suyun miktarı kışın artar ve bu da kış mevsiminde Boğaz suyunun tuzluluk oranını önemli ölçüde arttırır. Boğaz suyunun tuzluluğu havaların ısınmaya başladığı nisan ayından itibaren, azalmaya başlar. Tuzluluk oranları haziran ayında en alt düzeyde, kasım ayında ise en üst düzeyde seyreder.Boğaziçi'nde ve İstanbul Boğazı'nda genel olarak Akdeniz iklim özellikleri görülür. Yazların sıcak ve kuru; kışların ılık ve yağışlı olduğu Akdeniz ikliminin yanı sıra Karadeniz iklim özellikleri, Balkanlar ve Anadolu karasal iklimi de İstanbul Boğazı ve çevresinin su sıcaklığında etkilidir. Boğaz suyunun sıcaklığı genel olarak hava sıcaklığı ile aynı değerlerde seyreder.
İstanbul Boğazı, Tuna, Dinyeper ve Don gibi üç büyük akarsu ve sayısız küçük suyla beslenen Karadeniz'in sularının tek çıkış yoludur ve Karadeniz'den Marmara Denizi'ne boğaz aracılığıyla akan su miktarı yıllık 660 milyar metreküptür.İstanbul Boğazı, Karadeniz'den alçak, Marmara Denizi'nden yüksek bir konumda yer alır.  Düzey farklılığı Boğaz'ın başlangıç noktası ile bitiş noktası arasında toplamda 40 cm'yi bulur. Bu nedenle Karadeniz'den Marmara Denizi'ne sürekli bir yüzey akıntısı vardır. Yüzey akıntıları, Boğaz'ın orta kesimlerinde en şiddetli duruma gelirler. Akıntı kuvveti özellikle Kandilli açıklarından başlayarak güneye doğru saatte 5 kilometreyi bulan bir hızla güçlü bir biçimde devam eder. Yüzey akıntıları en kuvvetli hâllerini Karadeniz üzerinden gelen kuzey rüzgârlarının estiği dönemlerde alır. Olağan koşullarda 3-4 knot olan akıntı hızı, rüzgârlar ile beslendiğinde 7 knota kadar çıkar ve akış hızı hemen hemen bir nehir hızına ulaşır.
Marmara Denizi'nin suyunun Karadeniz'in suyundan neredeyse iki kat daha tuzlu olmasından dolayı bu iki denizin arasında büyük bir yoğunluk farkı bulunur. Daha tuzlu olan Marmara suyunun özgül ağırlığı Karadeniz ve Boğaz sularından daha fazladır. Bu nedenle bu iki su kütlesini bağlayan Boğaz'da dip akıntıları oluşur. Bu akıntı türü Boğaz'ın 15-20 metre derinliğinden başlayarak derinliğin el verdiği ölçüde 45 metreye dek inebilmektedir.Boğaz'da kimi zaman da ana akıntının yolu üstünde bulunan koy ve burunların kıvrımlarına giren suyun, kıyıdaki kıvrımları izleyerek ters yönde akmasıyla da anaforlar oluşur. Bu anaforların ana yüzey akıntısına tekrar karıştığı noktalarda girdaplar görülür. Bu eğrimler denizciler arasında "ayna" olarak da adlandırılır.   Oluşan anaforların büyüklüğü ve şiddeti, ana akıntının günlük şiddetine doğru orantılı olarak artar. Boğaz'ın ters akıntılarının yönü, büyüklüğü ve şiddeti hava koşullarıyla, özellikle de rüzgârlarla bağlantılıdır. Esen rüzgâr kıble ya da lodossa anafor akıntısının eni 1 gomina kadar daralır.Güneyden esen rüzgârların çok kuvvetli olduğu zamanlarda, ana akıntı Boğaz'ın tamamını kaplayarak kuzeye yönelir. Üsküdar'ın kuzeyindeki koyda ters akıntı dar bir çizgide kuzeydoğu yönünde akar. Lodos esmesi hâlinde Boğaz'ın orta kesimlerine kadar ilerleyebilir. Beylerbeyi semtinin kuzeydoğusunda bulunan koyda, Vaniköy'deki koyda, Anadoluhisarı'nda ve İstinye ile Bebek koylarının dış bölümlerinde kısa ters akıntılar vardır.
Büyükdere Koyu'nda, 0.5 mil hızında bir ters akıntı kıyı şeridini izleyerek poyraz yönünde Mesar Burnu'na dek çıkar. Bu burunun kuzeydoğusunda ise başka bir ters akıntı girdap oluşturarak Tellitabya'ya ulaşır. Garipçe Burnu ile Rumeli Burnu arasında yer alan koylarda kuzey yönlü küçük çaplı ters akıntılar vardır.Selvi Burnu'nun güneydoğusunda bulunan koyda ve İncirköy ile Beykoz limanlarının içinde bulunduğu Paşabahçe Koyu'nda, kıyıdan açıklara doğru, büyüklüğü 4 gominaya kadar çıkabilen büyük anafor akıntıları vardır. Boğazda ters akıntı bulunan diğer noktalar Fil Burnu'nun iki yakası, Keçilik Koyu, Poyraz Burnu, Umuryeri Koyu'nun güney kesimleridir.İstanbul Boğazı'na özgü, güçlü akıntılardan biri de orkozdur. Orkozlar, başta lodos olmak üzere güneyden kuvvetli rüzgârların Marmara'nın sularını kuzeye yığmasından ötürü oluşur. Bu zamanlarda Boğaz'ın Marmara girişinde sular yarım metreye kadar yükselir. Bu olağandışı yükselme Boğaz'ın akıntı rejimini de değiştirir ve yüzeyde orkoz adı verilen ters akıntılar oluşur. Bu akıntının hızı zaman zaman 6-7 knota kadar çıkar ve Karadeniz'den Marmara'ya olan yüzey akıntısının hızına erişir. Orkozlar, yıl içinde birkaç kez görülür ve şehir hatları vapurlarının seferlerini iptal ettirecek kadar kuvvetli olabilirler.İstanbul Boğazı'nda oluşan üst akıntılar orkoz ve kuvvetli rüzgârların neden olduğu ters akıntılar dışında genelde kuzeyden güneye doğrudur. Boğaz'ın keskin dönüşler gerektiren kıvrımlı yapısı da bu akıntılara eklenince gemiler için İstanbul Boğazı en zorlu rotalardan biri hâline gelir. Manevra yaparken Boğaz'ın karşı trafik şeridine savrulmak, arkadan gemiyi iten güçlü akıntı nedeniyle hızını alamayıp karaya oturmak Boğaz'daki en yaygın kazalardandır. İstanbul Boğazı'nda kazaya uğrayan gemilerin çoğunlukla Karadeniz yönünden gelenler olmasının nedeni işte bu akıntılardır. Akıntılara karşı zamanında ve yerinde müdahalede bulunulmaması durumunda yer yer kıyıda bile derinliği 10 metre olabilen Boğaz'da gemilerin evlerin içlerine kadar girerek karaya oturması olayları yaşanmaktadır.
İstanbul Boğazı, Karadeniz ile Marmara Denizi'ni bağlayan 29.9 km uzunluğunda bir su yoludur. Boğaz'ın, uluslararası taşımacılık yapılan sulara oranla çok dar ve bir o kadar da kıvrımlı bir yapısı vardır. Boğaz'ın iki yakasının birbirine en yaklaştığı nokta Anadoluhisarı ile Rumelihisarı arasında 698 metredir. En derin yeri Bebek ve Kandilli semtleri arasında 110, ikinci derin yeriyse Arnavutköy ve Vaniköy arasında 106 metredir. Ortalama su derinliği 60 metredir. Derinlik güneyden kuzeye çıkıldıkça artış gösterir.İstanbul Boğazı'nın girintili-çıkıntılı yapısı hemen her bölgede kendini gösterir. 12 keskin kıvrımı bulunan Boğaz'ın kıvrılma açıları Kandilli açıklarında 45o, Yeniköy açıklarında ise 80oyi bulur. Boğaz'ın bu kıvrımlı yapısı nedeniyle suyolu uzunluğu ile kıyı uzunluğu birbiriyle aynı değildir. Kara uzunluğu Avrupa yakasında bir uçtan bir uca 55 kilometreyi bulurken, Anadolu yakasında bu uzunluk 35 kilometre kadardır.Boğaz'ın kıyılarında geniş düzlükler bulunmaz. Yer yer denizin bitiminden birkaç metre sonra yalçın tepeler başlar. Boğaz'ın özellikle Avrupa yakası kıyılarındaki düz alanların çoğu deniz doldurularak elde edilmiştir. İstanbul Boğazı çevresinde yüksekliği 100 metreyi aşmayan çok sayıda küçük yükselti vardır. Boğaz'a bakan en önemli yükselti 252 metre yüksekliği ile Büyük Çamlıca Tepesi ve 216 metre yüksekliği ile Küçük Çamlıca Tepesi'dir.İstanbul Boğazı ve çevresine egemen iklim türü Akdeniz iklimidir. Yaz mevsimi, kurak ve tropikal hava kütleleri nedeniyle sıcak geçer. Ancak yazlar Türkiye'nin batısında ve güneyinde olduğu ölçüde şiddetli ve uzun süreli değildir. Kış mevsimleri dönemsel olarak ılık ya da soğuk geçebildiği gibi Boğaziçi'nin kimi bölgelerinde yükseklik ve bitki örtüsü gibi etkenlere bağlı olarak iklim özelliklerinde değişiklikler gözlemlenebilir. Boğaziçi'nde yıllık ortalama hava sıcaklığı 13.6 °C ile 13.9 °C arasında değişir.  Bölgenin yıl içinde aldığı yağış miktarı ortalaması 672 mm ile 745 mm arasında ölçülür. Boğaz çevresinde bağıl nem oranı ise %70-80 arasında değişir ki, bu da Türkiye'de görülen en yüksek rakamdır. Kimi zamanlarda kutupsal hava kütlelerine bağlı olarak Boğaz ve çevresinde kar yağışlı günler geçebilir.
Boğaz çevresinde soğuk hava nedeniyle don olayları yaşandığına sık sık rastlansa da İstanbul Boğazı'nda suların donması tuzluluk, akıntılar, gemi trafiği ve diğer coğrafi koşullardan ötürü söz konusu değildir. Ancak buna rağmen yakın geçmişte bile kış mevsimlerinde İstanbul Boğazı'nda yüzen büyük buz kütleleri görülmüştür. Halk arasında Boğaz'ın donması olarak adlandırılan bu olay geçmişte bazı dönemlerde öylesine yoğun yaşanmıştır ki İstanbul Boğazı'nın yüzeyi tümüyle buz parçalarıyla kaplanmıştır. Bu buz kütleleri Avrupanın iç kesimlerinden geçerek Karadeniz'e dökülen akarsular aracılığıyla Boğaz'a yığılmaktadır. Soğuk geçen kışlarda donan nehirlerden kopan buzlar Karadeniz'de yüzerek Boğaz'a girerler ve Boğaz'ın koylarında, limanlarında birikirler. Yığılan buzlar İstanbul'daki mevcut soğuk hava nedeniyle birbirlerine kaynayınca üzerinde insanların yürüyebileceği sağlamlığa erişir.İstanbul Boğazı'nda belirli dönemlerde fırtınalar görülür. Bu fırtınaların en yoğun ve şiddetli yaşandığı dönem ocak ayıdır. Fırtınalı günlerin sayısı eylül ayından başlayarak artış gösterir. Fırtınalı dönemlerde Boğaz'da akıntı seyri değişebilir ve bu değişim Boğaz'da ulaşımı zaman zaman sekteye uğratabilir. Sisli günler ise en çok mart ve nisan aylarında görülür. Kar yağışı ve sis nedeniyle Boğaz trafiğe kapatılabilir. Boğaz'da iklimsel ölçümler Kandilli Rasathanesi'nden yapılır. Ancak bu gözlemevinin 114 metre yükseklikte bir noktada yer almasından dolayı bazı ölçümler yapılamamaktadır.
İstanbul Boğazı'nın iki yakası arasında kabaca bir paralellik vardır. Güneyden başlayarak Üsküdar'daki çıkıntı Dolmabahçe'deki girintinin, Ortaköy'deki çıkıntı Çengelköy Koyu'nun, Kandilli Burnu Bebek Koyu'nun, Yeniköy'deki çıkıntı Paşabahçe Koyu'nun karşısında yer alır. Ancak Boğaz'ın her iki yakasında koylar ve burunlar eşit bir dağılım göstermez. Boğaz'daki koylar balıkçı tekneleri ve özel yatlar için en önemli sığınak noktalarıdır. Anadolu Yakası'ndaki çeşitli liman ve koylarda 1653, Avrupa Yakası'ndaki liman ve koylarda ise 1781 adet olmak üzere, İstanbul Boğazı'nda toplam 3434 tekne bulunmaktadır. Bu teknelerin büyük bölümünü balıkçı tekneleri oluşturmaktadır ve bu tekneler genelde Boğaz'ın kuzeyinde yoğunlaşırlar bunun nedeni gezeğen balıkların mevsimsel olarak kuzeydeki koylarda yoğunlaşmasıdır. Boğaz'daki teknelerin, çekek sahalarının dağılımı; Avrupa Yakası'nda Rumelikavağı'nda 74, Sarıyer'de 30, İstinye'de 20 tanedir. Anadolu Yakası'nda ise Anadolukavağı'nda 91, Yalıköy'de 8, Anadoluhisarı'nda 27 tanedir.
İstanbul Boğazı'nın sularının çevrelediği iki kara parçası vardır. Bunlar Salacak açıklarında bulunan Kız Kulesi'nin üstünde olduğu kayalık ada ile Kuruçeşme açıklarında bulunan ve Galatasaray Adası olarak bilinen Kuruçeşme Adası'dır.
Kız Kulesiİstanbul Boğazı'nın Marmara Denizi ile birleştiği bölgede, Salacak semti kıyısına yaklaşık 100 metre uzaklıkta yer alır. Kimi kaynaklarda bu adacık üstünde ilk yapının Boğaz trafiğini kontrol altına almak isteyen Atinalı bir komutanın kurduğu karakol olduğu söylenir.Kız Kulesi teknik anlamda bir deniz feneri olduğu için Osmanlı döneminde Fenerler İdaresi'nin yönetimindeydi. Cumhuriyet döneminde, 1945 yılında Liman Müdürlüğü tarafından devralındı ve 1959 yılında askeriyeye verildi. Son olarak 1982'de Türkiye Denizcilik İşletmeleri'nin yönetimine girdi ve bu dönemde geçici bir süre siyanür deposu olarak kullanıldı. 2000 yılında özel bir işletmeye kiraya verildi ve restoran olarak işletilmeye başlandı. Kız Kulesi, İstanbul sanatında en önemli ögelerden biridir. Kuleye ulaşım her gün belirli saatler arasında Salacak ve Kabataş'tan sağlanır.
Kuruçeşme AdasıGalatasaray Adası ya da resmî adıyla Kuruçeşme Adası, Bebek kıyılarının 165 metre açığında yer alır.1872'de Sultan Abdülaziz tarafından Sarkis Balyan'a hediye edilen ada, bir dönem Sarkis Bey Adacığı olarak anılır. Osmanlı döneminde, ünlü ressam Ayvazovski'nin kaldığı bu ada, 1914'lerden itibaren kömür deposu haline getirildi. Bir süre sonra şehir hatları vapurlarına yakıt sağlayan bir yer oldu. 1957'de Galatasaray Spor Kulübü Başkanı Sadık Giz 150 TL karşılığında adayı satın aldı ve diğer üyelerin hizmetine sundu. 1957-1968 arası, Galatasaray Spor Kulübü Sutopu Şubesi'ne tahsis edildi. 2006'da eğlence yeri ve lokanta işletmecisi Mehmet Koçarslan'a 3 yıllığına kiralandı. İşletmeci, adanın üzerindeki tesislere "Suada" adını verdi.
İstanbul Boğazı kıyılarında ilk yerleşim yeri MÖ 685 yılında Megara'dan gelen Yunanların günümüzde tarihî yarımada olarak adlandırılan bölgeye gelmesiyle kurulmuştur. Bu yerleşim yeri günümüze pek çok kez el ve ad değiştirerek gelmiştir. Bunu, yine yakın dönemlerde Dorların Anadolu Yakası'nda günümüzde yerini Kadıköy ilçe merkezinin aldığı Kalkedon kentini kurması izlemiştir. Günümüzde yerinde Üsküdar ilçesinin bulunduğu alanda kurulmuş olan Skutari şehri de Boğaziçi'nin en eski yerleşim birimlerinden biridir. Boğaz, ilk çağda Karadeniz kıyısında kurulmuş olan kolonilere ulaşma açısından önemli bir suyoluydu. MÖ 493'te İskit seferine çıkan Pers imparatoru I. Darius İstanbul Boğazı'nı yüzlerce gemiyi yan yana sıralayıp yüzer bir köprü oluşturarak geçmişti.
Doğu Roma İmparatorluğu kurulduğunda Boğaz kıyısında bu üç şehir dışında önemli bir yerleşme yoktu ve küçük kıyı köylerinde insanlar balıkçılıkla uğraşırlardı. Boğaz çevresinde nüfus arttıkça ve şehirler büyüdükçe Boğaz önem kazanmaya başladı. Özellikle Marmara Denizi, İstanbul Boğazı ve Haliç ile çevrili olan ve güçlü surlarla korunan Konstantinopolis şehri bölgede önemli bir güçtü. Doğu'da Müslümanların ilerlemeleriyle birlikte Boğaz ve kıyıları dönemin çok kutuplu dünyasında kilit bir önem kazandı. Bu dönemde Katolik Avrupa, kutsal sayılan Kudüs şehrini ele geçirmek için Müslümanlar üzerine seferler düzenliyordu. 1204 yılında Konstantinopolis üzerinden gerçekleştirilen dördüncü seferde Katolikler Ortodoksluğun merkezi olan bu şehri ve çevresini de ele geçirdiler ve burada Katolik Latin İmparatorluğu'nu kurdular. Bu olayın ardından Konstantinopolis ve Boğaz, 57 yıl boyunca Latin İmparatorluğu yönetiminde kaldı. Bölgenin egemenliği 1261 yılında Bizans imparatoru VIII. Mihail'in şehri ele geçirmesiyle yeniden Ortodokslara geçti.Dönem dönem Arapların ve Bulgarların da Boğaz üzerinden akınlar düzenlediği Konstantinopolis'e 15. yüzyıldan itibaren ise Türkler saldırıda bulunmaya başladı. Bu saldırılardan kapsamlı olarak yürütülen ilki, II. Murad komutasındaki Osmanlı ordusunun, 1422 yılında II. Manuil yönetimindeki Bizans İmparatorluğu üzerine yaptığı akındır. Şehri ele geçirmek amacıyla yapılan bu kuşatma Osmanlı Devleti'ndeki iç karışıklıklar nedeniyle Türkler adına başarısızlıkla sonuçlanmıştır. Konstantinopolis'in düşüşü ancak 1453 yılında II. Mehmed'in kuşatmasıyla gerçekleştirilebilmiştir. II. Mehmed, şehri ele geçirebilmek için önce Boğaz çevresindeki bölgeleri ele geçirmiş, sonra da buradaki mevcut kaleleri güçlendirmiştir. Boğaz'ın en dar noktasına Anadolu Yakası'nda I. Bayezid tarafından yaptırılan hisarın karşısına ise yeni bir kale yaptırmıştır. Rumeli Hisarı ve Anadolu Hisarı olarak adlandırılan bu yapılar günümüzde hâlâ ayaktadır.
Konstantinopolis'i fethetme düşüncesiyle ön hazırlıklar yapan Osmanlı sultanları öncelikle İstanbul Boğazı çevresini ele geçirmişler ve buralarda iskân politikası yürütmüşlerdir. Bu dönemde ilk kez Boğaziçi'nde Türk köyleri de kurulmuştur. Konstantinopolis şehrinin 53 gün süren kuşatma sonucu 29 Mayıs 1453 tarihinde düşmesiyle yeni köyler de kurulmaya devam etmiş, mevcut köylerin nüfusları hızla artmıştır.
İstanbul Boğazı Türk kültüründe ve günlük yaşamında 18. yüzyıldan itibaren etkili olmaya başlamıştır. Boğaziçi'nde pek çok noktada Osmanlı sultanlarına avlaklar, hasbahçeler, gezi parkurları oluşturulmuştur. Özellikle Lâle Devri süresince Boğaz'ın en seçkin noktalarına kasırlar yaptırılmış, Boğaz kıyıları dönemin ileri gelenlerinin yaptırdıkları yazlık konaklarla dolmuştur. Sayfiye yeri olarak öne çıkan Boğaz kıyılarının belirli noktalarında kadınlar ve erkekler için deniz hamamı denen ayrı kumsallar açılmış, Boğaz'da kayıklarla yapılan mehtap sefaları moda olmuştur.İstanbul Boğazı 19. yüzyılda da bu dönemde kazandığı önemini korumuştur. Boğaza nazır tepelerde oluşturulan korular, parklar ve kıyılara yaptırılan mimari bakımdan batı esintileri taşıyan sahilsaraylar bu dönemin en belirgin özellikleridir. Dolmabahçe Sarayı, Beylerbeyi Sarayı ve Çırağan Sarayı bu dönemden günümüze gelen en bilinen yapılardır.
Boğaz'ın askerî ve politik bir sorun olarak yeniden gündeme gelmesi 20. yüzyılda Osmanlı Devleti'nin eski otoritesini yitirdiği dönemde ortaya çıkmıştır. I. Dünya Savaşı sırasında tarafsızlık politikası güden Osmanlı Devleti, yönetimini elinde bulundurduğu Boğazlara savaş gemilerinin girmesine izin vermiyordu ancak kendisine sığınan Almanya bandıralı SMS Goeben ve SMS Breslau gemilerine barınma hakkı vererek tarafsızlık politikasını terk etti. Uygulamada ise bunu sürdürmek için gemileri satın aldığını ve adlarını Yavuz ve Midilli olarak değiştirdiğini bildirdi. Bu gemiler Osmanlı yetkililerin bilgisi dışında Boğaz'ı geçerek kuzey Karadeniz'de Rus limanlarını topa tuttular. Bu ve bunun sonucunda gelişen olaylar nedeniyle savaşa dâhil olup, yenilen Osmanlı Devleti Boğazların egemenliğini tümüyle yitirdi. Yenik Osmanlı Devleti ile kazanan taraflar Mondros Antlaşması'nı imzaladılar ve antlaşmanın imzalanmasından kısa süre sonra, 13 Kasım 1918 günü Osmanlı Devleti toprakları işgal edilmeye başlandı. İstanbul Boğazı'na ilk yabancı ülke donanmaları bu tarihte girdi. 22 İngiliz, 12 Fransız, 17 İtalyan ve 4 Yunan gemisinden oluşan 55 birimlik müttefik donanması Dolmabahçe ve Sarayburnu önlerinde demirledi. Gemilerden çıkan askerler, İstanbul'da gerekli görülen stratejik noktalara konuşlandırıldılar. Bir grup asker ve gemi ise Boğaz'daki istihkâmları ve tersaneleri boşaltıp teslim aldılar. Bu tarihten başlayarak 20 Temmuz 1936 tarihine dek Boğazlar önce savaşı kazanan devletlerce, daha sonra ise uluslararası bir komisyonca yönetildi.
Osmanlı Devleti'nin ve müttefiklerinin Birinci Dünya Savaşı'nda yenilmesinin ardından sırasıyla Mondros, Sevr ve Lozan Antlaşmaları imzalandı. Mondros Antlaşması uyarınca başkent İstanbul ve taşra toprakları işgal edilirken, Sevr Antlaşması ise yürürlüğe girmedi. Sevr Antlaşması'nda Türk Boğazlarının Milletler Cemiyeti bünyesinde oluşturulacak uluslararası bir komisyon tarafından yönetilmesi öngörülüyordu. Komisyon başkanları ve temsilcileri üye ülkelerden seçilecek ancak Türkler bu komisyona başkanlık edemeyecekti. Sevr Antlaşması uygulamaya konulmadığı için Boğazları ilgilendiren bu hükümlerde devre dışı kaldı. Bu dönemde Türklerin direniş başlatarak bağımsızlık kazanması üzerine Türkiye Cumhuriyeti kuruldu. Lozan Antlaşması ise kazanan devletlerle yeni Türk devleti arasında yapıldı. Bu antlaşmada Türkiye'nin uluslararası alanda birçok diplomatik kazanımı olsa da Boğazların egemenliği tam olarak Türk tarafının lehine sonuçlanmayan en önemli konulardan biriydi.
Sevr Antlaşması ile kurulamayan uluslararası komisyon, Lozan Antlaşması ile kuruldu ancak bu kez komisyona Türk tarafından seçilen bir kişi başkanlık edecekti. Boğazların tüm ticaret gemilerine açık olması, barış zamanında da savaş gemilerinin belli bir sınırlamayla serbestçe Boğazlardan geçmesi öngörülüyordu. Savaş zamanında Türkiye tarafsızsa Boğazlardan geçişleri engellemeyecek, savaşa katılmışsa karşı devletlerin gemilerine istediği biçimde müdahalede bulunacaktı. Savaş zamanı tarafsız devletlerin ticaret gemileri yardım götürmüyorsa yine serbestçe Boğazlardan geçebilecekti. Boğaz çevresinde kritik noktalar silahsızlandırılacaktı.Boğazlar, 20 Temmuz 1936 tarihine dek bu koşullar altında yönetildi. İkinci Dünya Savaşı öncesinde gerilmeye başlayan siyasi ortamda, Türkiye güvenlik kaygıları olduğunu dile getirerek Boğazlar üzerinde yetkisini arttırmak için harekete geçti. Konuya hâkim bir heyet tarafından bir taslak hazırlandı ve Türk tarafının bastırması sonucu İsviçre'nin Montrö kentinde Boğazların durumu için Karadeniz'e kıyıdaş olan ya da Boğazlarla ilgili olan devletler arasında görüşmeler başlatıldı.Görüşmeler sırasında Türkiye'yi dönemin dışişleri bakanı Tevfik Rüştü Aras, Londra Büyükelçisi Fethi Okyar, Paris Büyükelçisi Suad Davaz, Genelkurmay ikinci başkanı Asım Gündüz ve Türkiye'nin Milletler Cemiyeti sürekli delegesi Necmettin Sadak'ın içinde bulunduğu 24 kişilik bir grup temsil ediyordu.Türk tarafı, gemiler için işlemekte olan geçiş serbestisine karşı çıkmıyor ancak askerî gemilerin geçişleri süresince ulusal güvenliği sağlamak için yetki istiyordu.  Karadeniz'e giren savaş gemilerinin sayısına ve Karadeniz sularında kalış süresine sınırlama getirilmesi de Türkiye'nin istekleri arasındaydı. Türk tarafına Boğazlar üzerinde tam egemenlik hakkı veren bu istekler Karadeniz'e kıyısı olan diğer ülkelerin çıkarlarına da uyduğu için söz konusu ülkelerce desteklendi. Yetkilerin komisyon tarafından sürdürülmesi konusunda bastıran Birleşik Krallık'ın görüşleri kabul görmedi ve imzalanan Montrö Boğazlar Sözleşmesi ile Türkiye güvenlik konularında Boğaz üzerinde tam yetkili oldu.Boğazların egemenlik hakkı Türkiye'ye tanındıktan kısa bir süre sonra İkinci Dünya Savaşı patlak verdi. Savaşın sonuna dek katı bir tarafsızlık politikası izleyen Türkiye, ilgili antlaşmalar ve sözleşmeler uyarınca Boğazları tüm muharip ülkelerin savaş gemilerine kapalı tuttu. Türkiye'yi Alman ve İtalyan savaş gemilerini ticaret gemisi sayarak Boğazlardan Karadeniz'e sokmakla suçlayan Sovyet Rusya, Türkiye'ye nota verdi. Boğazların Karadeniz'e kıyıdaş ülkelerce yönetilmesini öngören bir yönerge taslağıyla sözleşme değişikliği isteminde bulundu ancak Amerika Birleşik Devletleri ve Birleşik Krallık Türkiye'nin itirazlarını destekleyince Rusya'nın önerisi görüşülmeden bırakıldı.Türkiye, Boğazalarda İkinci Dünya Savaşı'ndan sonra güvenlik tehdidi olarak değerlendirilebilecek herhangi bir olay yaşamadı ancak özellikle son 50 yıl içinde Boğazlardan geçen ve akaryakıt taşıyan gemilerin yaptığı kazalar nedeniyle çevre felaketlerinden zarar gördü. Boğazlarda egemenlik ve savaş gemilerine kapalı olma konuları 2008 yılındaki Güney Osetya Savaşı'nda yeniden gündeme geldi. Gürcistan'a insanî yardım götürmek amacıyla NATO adına USNS Comfort ve USNS Mercy adlı ABD savaş gemilerinin Boğazlardan geçmesi Türkiye'de Montrö Boğazlar Sözleşmesi'nin ihlâl edildiği konusunda hararetli tartışmalara yol açtı. Yabancı ülke savaş gemilerine kapalı olan Boğazlarda özel günlerde Türk Silahlı Kuvvetleri'nin kutlama etkinlikleri yürütülür. Zafer ve Kabotaj bayramlarında fırkateynler, denizaltılar ve hücum botları simgesel top atışlarıyla İstanbul Boğazı'ndan geçer.
İstanbul Boğazı, Türkiye dışında Karadeniz'e kıyısı olan Bulgaristan, Gürcistan, Romanya, Rusya ve Ukrayna için Akdeniz'e ve diğer açıkdenizlere ulaşabilmenin tek yoludur. Baltık Denizi ve Kuzey Okyanusu'na kıyısı olan Rusya dışında diğer ülkeler içinse alternatifi olmayan bir güzergâhtır. Boğazlar üzerindeki egemenlik Türkiye'nin yanı sıra bu kıyıdaş ülkeler için de önemli bir konudur.
Avrupa ve Asya anakaralarını birbirinden ayıran doğal sınırlardan yalnızca biri olmasına karşın içlerinde en bilineni İstanbul Boğazı'dır. Bunda, iklim ve coğrafi koşullar bakımından elverişli bir bölge olmasından ötürü çağlar boyunca yerleşim bölgesi olmasının büyük payı vardır. İstanbul Boğazı kıyısındaki eski İstanbul şehri Bizans, Latin ve Osmanlı imparatorluklarına payitahtlık yapmış ve bugün ise Türkiye Cumhuriyeti'nin ekonomik ve kültürel bakımdan en önemli kentidir. Boğazın boydan boya ikiye böldüğü İstanbul şehri, dünyanın az sayıda kıtalararası şehrinden biridir. Türkiye'nin, Montrö Boğazlar Sözleşmesi gereğince Boğazlardan geçen gemilerden geçiş ücreti alma hakkı bulunmasa da askerî olarak geniş yetkilere sahiptir. Günümüzde İstanbul Boğazı kıyılarında Boğaz Komutanlığı yer almakta ve komutanlığa bağlı askerî gemiler Boğaz sularında demirlemektedir.
Geçmiş çağlardan beri önemini hep koruyan Boğaz'da ilk egemenliğin Atinalı devlet adamı ve komutan Alkibiades tarafından sağlandığı rivayet edilir. Alcibiades bugünkü Kız Kulesi'nin üstünde bulunduğu adacığa gümrük binası işlevi gören bir yapı kurarak Boğaz'dan geçen gemilerden vergi almıştır. Bizans'ın egemenlik kurduğu dönemlerde de Boğaz'dan geçiş için alınan vergiler devlet için önemli bir gelir kapısı olmuştur. Karadeniz, İstanbul Boğazı ve Marmara Denizi'nin kesişme noktasında bir yarımada üstünde kurulu İstanbul şehri yüzyıllar boyunca en korunaklı, ele geçirilmesi en güç kentlerden olmuştur.Osmanlı döneminde de Boğaz'ın egemenliğini kazanmak için çevre topraklar ele geçirilmiş, Boğaz'ı kullanan gemilerden geçiş ücreti alınmıştır. İstanbul şehri kuşaltılmadan önce Boğaz'ın en dar noktasına karşılıklı olarak Anadolu ve Rumeli hisarları yaptırılmış ve Boğaz'ın kontrolü böyle sağlanmıştır.İstanbul kuşatması başarıya ulaşıp, şehir düştüğünde Osmanlılar Boğaz'ın tam egemenliğini sağlamış oldular. Şehrin ilhakından kısa süre sonra, Osmanlı Devleti'nin Çanakkale ve İstanbul boğazlarındaki limanlardan kazandığı toplam gelir 42 bin altın dolaylarındaydı. Bu dönemde Boğazdan duraksız geçişlerde ise gemilerden asgarî 300 akçe alınıyordu. Yine aynı dönemde yayalar için geçiş ücreti kişi başı üç akçeydi. Doğu-batı doğrultusunda yer alan en işlek ticaret yolları bu dönemde İstanbul'dan geçiyordu.
İstanbul Boğazı kıyılarına ilk yerleşimler günümüzde tarihî yarımada olarak adlandırılan bölgede kurulan Byzantion, Kadıköy'de kurulan Kalkedon ve Üsküdar'da kurulan Skutarion'du. Kurulduğu andan başlayarak sürekli bir genişleme yaşayan bu şehirler içinde ilk olarak Byzantion ile günümüz Galata semtinde bulunan köy bitişti. Bizans döneminde Boğaz'ın özellikle Avrupa Yakası'nda irili ufaklı pek çok köy bulunuyordu ve bu köyde yaşayan halk balıkçılık ve kısmen tarımla uğraşıyordu.İstanbul'da Türk yayılması başlayınca Boğaz kıyılarında ve iç kesimlerde ilk Türk köyleri de kurulmaya başlandı.  Konstantinopolis de düşünce bölgede Türk nüfus ağır basmaya başladı. Boğaziçi'ndeki ilk Türk yerleşiminin Kanunî Sultan Süleyman döneminde yapıldığı bilinmektedir. Boğaziçi'ndeki ilk Türk yapısı, Süleyman'ın kızı Neslişah Sultan tarafından 1540 yılında İstinye'de yaptırılan bir külliye idi. 18. yüzyılda Lâle Devri'nde İstanbul'un ileri gelen aileleri Boğaz kenarında yazlık kıyı evleri yaptırmaya başladı. Sahilhane denen bu evler daha sonraları yalı (Yunanca: γιαλός yalos / kıyı, sahil) olarak anılmaya başlandı. Osmanlı döneminde Boğaz kıyısında gayrimüslim nüfusu oldukça yüksekti.Cumhuriyet dönemindeyse hızlı bir sanayileşme süreci içine giren İstanbul'a iç göç durmaksızın arttı. Göçmenler içinden parasal bakımdan daha iyi durumda olanların çoğu yine Boğaz kıyılarını tercih etti. 1950'lerde Boğaz kıyılarında yoğun bir gecekondulaşma süreci başladı. Bu çarpık kentleşme alanlarının bir bölümü daha sonra yerini çeşitli lüks site, blok apartman ve villalara bıraktı. 1973 ve 1988 yıllarında yapılan iki asma köprü ile sıklaştırılan vapur seferleri İstanbul'a göçü ve Boğaz kıyılarında ikâmeti özendiren bir başka önemli etken oldu. Boğaz kıyısındaki semtler ve köyler büyüyerek birbirleriyle bitişti ve iç içe geçti. Boğaz'ın her iki yakasına yayılan bu kent bölgesi eski dönemlerden bu yana Boğaziçi olarak adlandırılır.Günümüzde Boğaziçi'nde 7 ilçe vardır. Bunlar: Avrupa Yakası'nda Fatih, Beyoğlu, Beşiktaş ve Sarıyer; Anadolu Yakası'nda Kadıköy, Üsküdar ve Beykoz'dur. Sahil şeridinde Avrupa Yakası'nda, Ahırkapı, Karaköy, Fındıklı, Kabataş, Dolmabahçe, Akaretler, Beşiktaş, Çırağan, Ortaköy, Kuruçeşme, Arnavutköy, Bebek, Rumelihisarı, Baltalimanı, Emirgân, İstinye, Yeniköy, Tarabya, Kireçburnu, Büyükdere, Sarıyer, Rumelikavağı semtleri yer alırken; Anadolu Yakası'nda ise Salacak, Üsküdar, Kuzguncuk, Beylerbeyi, Çengelköy, Vaniköy, Kandilli, Anadoluhisarı, Kanlıca, Çubuklu, Paşabahçe, Beykoz, İncirköy ve Anadolukavağı bulunur. Boğaziçi'ndeki emlâk fiyatları İstanbul ortalamasının çok üzerindedir ve özellikle yalıların fiyatları yüz milyon doların üzerine çıkabilmektedir.
Boğaziçi'nin mimari yapısı Bizans döneminde kıyılarda kurulan balıkçı köylerindeki basit evlerle biçimlenmeye başlamıştır. Osmanlı döneminde kıyılara kondurulan yalılar ise Boğaziçi mimarisinin en seçkin örneklerinden olmuş ve yıllar boyunca İstanbul Boğazı ile özdeşleştirilegelmiştir. Yüzyıllar boyunca İstanbul Boğazı'nın iki yakasında yapılan yalılardan günümüze ulaşanların sayısı yaklaşık 360'tır. Yalıların en büyük özelliği lebiderya, yani denize sıfır konutlar olmaları olsa da, zaman içinde kimi yalılar gerek konut sahiplerince mekân kazanmak için önleri toprak doldurularak, gerekse kıyı şeridine yol yapmak için belediye tarafından geri plana alınarak denizden kısmen uzaklaşmıştır. Günümüzde büyük çoğunluğu hâlen eski hâllerini koruyan yalılar, hem İstanbul şehrinin, hem de Türkiye'nin en pahalı taşınmazları arasında yer alırlar. Boğaziçi yalılarının değerleri en yüksek olanları arasında Hasip Paşa Yalısı, Muhsinizade Yalısı, Ahmet Fethi Paşa Yalısı, Tophane Müşiri Zeki Paşa Yalısı, Kıbrıslı Yalısı, Tahsin Bey Yalısı, Kont Ostrorog Yalısı, Şehzade Burhaneddin Efendi Yalısı, Zarif Mustafa Paşa Yalısı ve Nuri Paşa Yalısı vardır.Osmanlı yalılarının mimari özellikleri sahiplerinin sosyal sınıfına göre değişiklik gösterirdi. Müslüman yalıları arasında boşluklar bulunurken, gayrimüslim yalıları ise genelde bitişik nizamda inşa edilirdi. Yalılar genel olarak 2 ilâ 3 katlı olarak yapılır ve renkleri gül kurusuyla bordo arasında değişirdi. Gayrimüslim yalıları daha koyu renkler taşırdı. Bu renk geleneği son yıllarda değişmiş Boğaziçi yalılarının rengârenk boyandığı görülmüştür. Genelde balkon ögesi bulunmayan yalılarda bunun yerine geniş cumbalar kullanılmış ve yalıların tümünde kayıkhane denen bir küçük iskele ile yalıların simgesi olan çiçek bahçeleri olmuştur.Osmanlı döneminde saray halkının da en gözde mekânlarından olan Boğaziçi'nde saraylılar çok sayıda yapı inşa etmişlerdir. Sultan'ın ve yakınlarının dönem dönem kullandığı yapılar arasında en göze çarpanlar: Dolmabahçe Sarayı, Çırağan Sarayı, Beylerbeyi Sarayı, Küçüksu Kasrı, Beykoz Kasrı ve Adile Sultan Kasrı'dır. Galatasaray Üniversitesi, Mısır Konsolosluğu ve Sakıp Sabancı Müzesi gibi tarihî yapılar da Boğaziçi'nin en bilinen mimari örneklerindendir.Boğaziçi'nin önemli semtlerine Osmanlı döneminde bir iskele binasının yanı sıra, bir iskele meydanı ve meydan camii yapmak geleneği vardı. Bu geleneğin günümüze ulaşan örnekler arasında Beşiktaş iskelesi, Ortaköy Meydanı, Ortaköy Camii, Bebek Camii, Beylerbeyi Camii, Vaniköy Camii ve Şemsipaşa Camii sayılabilir.
İstanbul'da son yıllarda sayıları hızla artan gökdelenlerden ve blok apartmanlardan dolayı Boğaziçi'nin silüetinde büyük değişiklikler oldu. Bu konuda en büyük tartışmalar Dolmabahçe ile Gümüşsuyu semtleri arasında yer alan ve halk arasında görünümüne atfen Gökkafes olarak adlandırılan Süzer Plaza'nın yapımı konusunda yapıldı. 1987 yılında yapımına başlanan gökdelenin inşaatı yıllarca sürerek 2001 yılında bitirilebildi. Bu süre boyunca hukuken şaibeli ve şehir planlamacılığına aykırı olduğu gerekçesiyle çeşitli kişi ve kurumlarca protesto edildi. Binanın hukukî belirsizliği sürmesine karşın plazadaki işletmeler hâlen faaliyettedir.İstanbul'un çağdaş bina ve gökdelenleriyle ünlü iki semti olan Maslak ve Levent'te yer alan binalar da coğrafi olarak İstanbul Boğazı'na uzak noktalarda yer alsalar da Boğaziçi'nin değişik noktalarından görülebilmekte ve aynı şekilde İstanbul'un silüetini bozdukları eleştirine uğramaktadır. Tarabya Koyu kıyısında bulunan ve bir yangın sonucu yıkılan tarihî Tokatlıyan Oteli'nin yerine yapılan Büyük Tarabya Oteli de Boğaz'ın silüetini bozmakla eleştirilen yapılardandır. Bunun dışında Boğaz silüetine doğrudan etki etmemekle birlikte Ulus ve Akatlar gibi semtlerde Boğaz'a nazır yüksek apartman blokları vardır.
İstanbul Boğazı'nda çevre sorunları kıyılardaki yerleşim birimleri büyüdükçe arttı. Bugün Boğaziçi semtlerinin kirlilik potansiyeline Karadeniz ve Marmara Denizi üzerinden gelen seyrelmiş atıksular ve yüzer evsel atıklar de eklenince Boğaz'daki kirliliğin alarm verir düzeyde olduğu görülmektedir. Tuna, Don ve Dinyeper gibi Avrupa'nın içlerinden geçerek sularını Karadeniz'e boşaltan büyük akarsular geçtikleri ülkelerden sularına kattıkları atıkları Karadeniz'e yığmaktadır. Boğaz'ın akıntı rejiminden ötürü bu atıklar önce Boğaz sularına giriş yapmakta, oradan da Marmara Denizi'ne geçmektedir. Boğaz'a giriş yapan katı atıklar özellikle Boğaz'ın koylarında birikmekte ve görünür kirliliğin baş ögesi olmaktadır. Boğaz'a akan dereler, Boğaz kıyısındaki kafeler, koylarda demirleyen tekne ve yatlar da zaman zaman Boğaz kirliliğinde rol oynamaktadır. Boğaziçi'ndeki semtlerin kanalizasyon atıklarının iyi arıtılamadan denize verilmesi de Boğaz'ın kirliliğinde etkili bir başka etkendir.1966, 1979, 1982, 1994, 1999 ve 2004 tarihlerinde İstanbul Boğazı'nda meydana gelen tanker kazalarında on binlerce ton akaryakıt Boğaz sularına karışmıştır. 1979 yılından bu yana İstanbul Boğazı'nda kaza ya da arıza sonucu sulara gömülen 28 geminin 11'i akaryakıt taşıyan tankerleredir. Deniz tabanındaki bu batıkların kimilerinden hâlâ akaryakıt sızması olduğu ve bunların Boğaz suyuna karıştığı sanılmaktadır. Boğaz'da sağlık açısından denize girmeye uygun nokta bulunmamaktadır. İstanbul Teknik Üniversitesi Çevre Mühendisliği Bölümünün laboratuvarlarında yapılan incelemelerin sonucunda yüzmeye elverişli sularda azamî 2.000/ml olması gereken kolibasili sayısı Tarabya'dan alınan örneklerde 3.800; Emirgân'dan alınan örneklerde 2.800; Bebek'den alınan örneklerde ise 2.500 olarak ölçülmüştür. Buna rağmen, yaz aylarında Boğaz sularında yüzenler olduğu gibi Türkiye Millî Olimpiyat Komitesi'nce de Boğaz'da yüzme, kürek ve kano yarışları düzenlenmektedir.
Karadeniz ile Marmara Denizi arasında bir doğal koridor görevi gören İstanbul Boğazı birbirinden farklı iki ekosistem arasında yer alır ve zengin bir biyolojik çeşitliliğe sahiptir. Atlas Okyanusu'ndan gelen göçücü pelajik balıkların Boğaz'dan geçerek Karadeniz'e yaptığı göçler balıkçılar arasında anavaşya olarak adlandırılır. Kışa yakın, havalar soğumaya başlayınca bu balıklar yine Boğaz'dan geçerek Marmara'ya ve oradan da Akdeniz ile Atlas Okyanusu'na geri dönüş yaparlar. Balıkların Boğazlar üzerinden Karadeniz sularından ayrılması olayına da katavaşya denir. Bu dönemlerde İstanbul Boğazı balık türlerinin beslenme ve üremesi konusunda önemli bir merkezdir.Son yıllarda Boğaz suyunda artan kirlilikle bağlantılı olarak Boğaz ekosisteminde görülen balık çeşitleri büyük ölçüde yok olmuştur. İstanbul Su ve Kanalizasyon İdaresi'nin hazırladığı raporlara göre 70'li yılların sonlarında İstanbul Boğazı'nda yaşayan balık türü 60 iken, İstanbul Boğazı'nda yaşanan çevresel bozulma nedeniyle bu sayı günümüzde 20'ye kadar düşmüştür.  İstanbul Boğazı'nda canlı çeşitliliği bakımından tehlike altında olan ve korunması gereken toplam 33 deniz bitkisi ve hayvanı bulunmaktadır.  İstanbul şehri, köklü bir kültür ve geçmişin yanı sıra; sahip olduğu doğal alanlar da hesaba katılarak UNESCO'nun 1972 tarihli Dünya Kültürel ve Doğal Mirasının Korunmasına Dair Sözleşmesi ile Akdeniz'de ortak öneme sahip 100 tarihî sit alanından biri seçilmiştir.İstanbul'un bitki örtüsü özellikle Boğaz ve Karadeniz kıyılarında yoğunlaşmış olup Boğaziçi biteyinde görülen bitkiler Akdeniz ve Karadeniz iklimleri arasında bir geçiş özelliği göstermektedir. İç kesimlerde yoğun ormanlarla karşılaşılırken, kıyıya ve yerleşim yerlerine yakın noktalarda bozulmuş orman ve psödomaki oluşumları görülür. Boğaziçi'nde en yaygın ağaç türleri kestane, meşe, karaağaç, ıhlamur, akasya ve dişbudak olup; defne, sakızağacı ve köpekelması gibi türler de çevredeki maki-ağaççık türleridir.İstanbul Boğazı dönemsel olarak denizanası akınına uğrar. Boğaz'ın tüm yüzeyini kaplayan ve genelde koylarda biriken denizanaları balıkçılar için sıkıntı yaratır. Boğaziçi'nde eskiye oranla büyük artış gösteren denizanası popülasyonunun nedeni olarak Boğaz'a karışan evsel ve endüstriyel atıklar gösterilmektedir.Boğaz'da nadiren rastlanan ve hem İstanbulluların, hem de iç basının büyük ilgi gösterdiği yunuslar ise yalnızca temiz sularda görülebilmeleri bakımından sevinç yaratmaktadır. Eski dönemlerde Boğaz'da görülen yunuslar afalina ve mutur denen türlerdi. Bu hayvanlar lüfer sürülerinin peşinden Boğaz'a girer ve avlanırken balık sürülerini kıyılara sürdüğü için balıkçılar tarafından "mübarek hayvan" olarak adlandırılır, uğurlu sayılırdı. Zaman zaman ise ağlara takılan yunuslar balık ağlarını parçalar ve yakalanan balıkların kaçmasına neden olurdu. Boğaz'da görülen yunusların sayısı 1950'lerden itibaren Karadeniz'de zıpkınla avlanma ve su kirliliği nedeniyle azaldı.Geçmişte İstanbul direyinde daha sık karşılaşılan yunuslar dışında, Boğaz sularında görülen bir başka deniz memelisi de foklardı. 1960'lara dek Türkiye'nin tüm kıyılarında yaşayan fok türü, Akdeniz fokuydu. Foklar İstanbul'da en yaygın olarak Adalar ve Tuzla kıyılarında ürer, kışın ise daha geniş alanlara yayılırlardı. İstanbul Boğazı'na da giren foklar, Boğaz'ın işlek olmayan koylarında ve hatta yalıların boşalan kayıkhanelerinde barınırlardı. Foklar en çok levrekle beslenirdi. Henüz yavruyken yakalanan kimi foklar eğitilerek Eminönü ve Galata'daki eğlence merkezlerinde düzenlenen gösterilerde kullanılırdı. Foklar da, yunuslar gibi kirlilik ve yavruladıkları alanların kentleşmesi gibi nedenlerde Boğaziçi direyinden silindiler.Boğaziçi'nde hâkim kuş türü ise martılardır. Yalnızca İstanbul Boğazı'nda değil tüm İstanbul kıyılarında, hatta iç kesimlerde bile görülen martılar Boğaziçi'nin önemli simgelerindendir. 20. yüzyılın ilk çeyreğine değin Boğaz'ı çevreleyen tepelerde tavşan, sülün, keklik, güvercin, bıldırcın, üveyik, karatavuk avlandığı kaydedilmiştir. Pırnalların olduğu yerlerde bülbül, ispinoz, fülürye, serçe; korularda ise ağaçkakan, karga, saksağan ve tarla kuşları olduğu bilinmektedir. Belirli dönemlerde Boğaziçi'ne akın eden leylek, çaylak ve kırlangıç sürüleri de artık günümüzde Boğaziçi'nden hemen hemen silinen canlılardır.
İki kıtaya yayılan ve İstanbul Boğazı ile bölünen İstanbul'da ulaşım en önemli konulardan biridir. Avrupa Yakası daha kalabalık bir nüfusa ev sahipliği yapmasının yanı sıra, önemli ve tarihî semtlerin, pek çok şirket ve kamu kuruluşunun genel merkezlerinin de bulunduğu bir yerdir. Bu nedenle 1973 yılında inşa edilen Boğaziçi Köprüsü ve 1988 yılında inşa edilen Fatih Sultan Mehmet Köprüsü ile birbirine bağlanan İstanbul'un iki yakası arasında her gün yaklaşık 2 milyon insan; toplu taşıma araçları, şehir hatları vapurları ve özel araçlar ile taşınmaktadır. Yolcu taşımacılığının yanı sıra ticaret ürünlerinin taşınması için de İstanbul Boğazı üzerindeki köprüler önemli birer ögedir. Bu köprüler yalnızca Türkiye'nin iç ticareti için değil, tüm Avrupa ve Asya ülkeleri arasındaki alışverişler için en kısa yoldur.
İstanbul Boğazı'nda transit geçişler Asya'dan Avrupa'ya kara yoluyla ve Karadeniz'den Marmara Denizi'ne deniz yoluyla olmak üzere ikiye ayrılır. Yük gemileri, akaryakıt taşıyan tankerler ve benzeri deniz taşıtları İstanbul Liman Tüzüğü'nce belirtilen hükümler ışığında İstanbul Boğazı'ndan uğraksız geçiş yaparlar. Köprülerde de geçişler için birtakım kısıtlama ve düzenlemeler vardır. Tırlar, kamyonlar, şehirlerarası taşımacılık yapan yolcu otobüsleri ve diğer ağır vasıtalar Fatih Sultan Mehmet Köprüsü'nü kullanırken, Boğaziçi Köprüsü'nde ağırlık şehiriçi ulaşım araçlarındadır. Her gün on binlerce özel araç ve İETT'ye bağlı yolcu otobüsleri başta Boğaziçi Köprüsü olmak üzere Boğaz üzerinde bulunan iki köprüden geçiş yapar. Köprülere kısıtlı erişim imkânı vardır. Boğaz üzerindeki köprülerden geçmek ücrete tâbidir. Her iki köprüden yılda ortalama 130 milyon araç geçmekte ve elde edilen gelir 100 milyon TL'yi aşmaktadır. Boğaz üzerindeki iki köprüden geçen tüm araçlarının %89,5'ini özel araçlar oluştururken, İETT'ye bağlı yolcu otobüsleri %5,5'lik bir yer tutar. Köprülerden transit geçiş yapan araçlar ise toplamın %2 ilâ 3'ü arasındadır.
Osmanlı İmparatorluğu döneminden itibaren İstanbul Boğazı'nı köprüyle aşma fikri, Boğaziçi Köprüsü yapılana değin yıllar boyunca sık sık gündeme geldi. Cumhuriyetin ilk yıllarında varlıklı bir iş adamı olan Nuri Demirağ köprü için bireysel çalışmalarda bulunarak, 1931 yılında San Fransisco'daki Golden Gate Köprüsü'nü yapan şirket olan Bethlehem Steel Company'ye bir proje çizdirdi. Demirağ'ın hayata geçirilmeyen projesinin dışında, 1951 yılında bir Alman firmasının hazırladığı proje de gerçekleşmedi.
Devlet ise köprü inşasıyla 1953 yılında yapılan bir etütten sonra ilgilenmeye başladı. Trafik sayımı ve güzergâhın kararlaştırılması için çalışmalar yapıldı. Beylerbeyi ve Ortaköy arasında karar kılındı. Bu aşamadan sonra ihale teklifleri alınmaya başlandı. İlk alınan teklifler teknik, ekonomik ve estetik yönlerden değerlendirilerek kabul görmedi. 27 Mayıs 1960 tarihindeki askerî müdahale nedeniyle de köprü projesine ara verildi. Günümüzdeki köprünün yapımı için 1968 yılında Freeman, Fox and Partners firmasına ait olan tasarımı kabul edildi. Köprünün yapım işleriyse İngiltere menşeli Cleveland Bridge and Eng. Co firmasıyla Almanya menşeli Hochtief A.G.'ye verildi. Köprü için hazırlanan sözleşme 20 Ocak 1970 tarihinde dönemin başbakanı Süleyman Demirel'in katıldığı toplantıda imzalandı. Haliç'e üçüncü köprü, çevreyolu, Boğaziçi Köprüsü ve bunların yapımı için gerekli istimlak çalışmaları için dönemin değerlerine göre yaklaşık 2.1 milyar TL harcandı. Gerekli para Avrupa Yatırım Bankası, ortak pazar ülkeleri ve Japon Uluslararası İşbirliği Bankası'ndan oluşan kreditörlerden alındı. Köprünün temeli dönemin cumhurbaşkanı Cevdet Sunay tarafından 20 Şubat 1970 tarihinde atıldı.Boğaziçi Köprüsü'nün inşaatının her aşaması iç basın tarafından ilgiyle izlendi ve kamuya duyuruldu. Yapım sürecinin ardından son hazırlıklar ve kontroller de yapılarak, köprü 30 Ekim 1973 tarihinde saat 12.00'de, Türkiye Cumhuriyeti'nin kuruluşunun 50. yıldönümü şerefine devlet töreniyle hizmete sokuldu. Açılışını yeni göreve gelmiş olan Fahri Korutürk'ün yaptığı köprü dönemin en büyük köprülerindendi. Köprünün açılış törenine dönemin başbakanı Naim Talu, devlet bakanı İsmail Hakkı Tekinel, bayındırlık bakanı Nurettin Ok, İstanbul valisi Namık Kemal Şentürk, belediye başkanı Fahri Atabey'in yanı sıra onlarca ülkeden gelen çok sayıda basın mensubu katıldı. On binlerce İstanbullu töreni izlemek için Ortaköy ve Beylerbeyi semtlerindeki yüksek noktalara tırmandı. İETT'nin tahsis ettiği 5 otobüs ile tören alanına getirilmeye çalışılan 3 bin davetli ve on binlerce kişi açılış anından başlayarak her iki yakadan karşılıklı olarak yürüyüşe geçti.Açıldığı gün 28.126 aracın geçiş yaptığı köprüde ilk 10 yıl boyunca 9.500 trafik kazası oldu. Bunlardan ilki daha açılış günü köprünün Ortaköy ayağında bir otomobilin Faruk Attila adlı vatandaşa çarparak ayağından yaralamasıyla yaşandı. İlk açıldığında köprüden geçiş ücreti otomobiller için 10, yayalar için 1 liraydı. İlk önceleri yaya geçişine açık olan köprüde ilk intihar vakasıysa 14 Ocak 1975 tarihinde Ali ve Esma Cennet çiftinin kendilerini Boğaz'ın sularına bırakmasıydı. Boğaziçi Köprüsü dört yıl boyunca yayalara açık kaldı ancak intihar girişimlerinin ve kazaların artmasından ötürü güvenlik gerekçesiyle 1 Aralık 1977 tarihinden sonra yaya girişine izin verilmedi. 1979 yılında ilk kez kıtalararası bir maraton düzenlendi. Bu tarihten sonra geleneksel bir hâl alan halk koşusuna Avrasya Maratonu adı verildi. 29 Aralık 1997 tarihinde Boğaziçi Köprüsü'nden 1 milyarıncı araç geçti.Bugün İstanbul'un iki yakası arasındaki geçişlerde en büyük paya sahip olan Boğaziçi Köprüsü haftanın belirli gün ve saatlerinde büyük bir trafik yoğunluğuna sahne olmaktadır. Köprüdeki araç yoğunluğunu azaltmak için İETT, hâlihazırda Boğaziçi Köprüsü'nü kullanmakta olan 20 otobüs hattına ek olarak Avcılar-Zincilikuyu arasında çalışan metrobüs hattını köprüden geçirerek Söğütlüçeşme'ye dek uzatmıştır. 34A numarasına sahip olan ve Zincirlikuyu-Söğütlüçeşme arasında işleyen hat, köprüye girişten önce kendine ayrılan özel şeritten gidip, köprüde normal trafiğe katılır. Çıkışta yine kendine ayrılan özel şeritten son durağa kadar gider. Köprüde toplu taşımanın payını arttırmak ve geçiş yapan özel araç sayısını azaltmak için yapılan bu hamle sonucu 2009 yılında ilk kez köprü gelirlerinde düşüş görüldü.
1973 yılında tamamlanarak hizmete sokulan, Boğaz'ın ilk köprüsü Boğaziçi Köprüsü kısa sürede İstanbullu sürücülerin vazgeçilmez güzergâhlarından oldu. Köprüye alternatif olan araba vapurları da kullanımdan çekilince köprü trafiği her geçen gün arttı. İki yaka arasında ulaşım kolaylaşınca köprü öncesi dönemde çok daha seyrek nüfuslanmış olan Anadolu Yakası hızlı bir genişleme süreci içine girdi. İstanbul'un toplam nüfusu ilk köprünün yapılmasıyla çok kısa bir sürede yaklaşık 350 bin kişi birden arttı.Köprünün ilk açılış yılında günde ortalama 32 bin 500 araç geçiş yaparken, 14 yıl sonra bu rakam günlük ortalama 130 bine yükseldi. Köprünün hizmet kapasitesinin çok üstünde olan bu sayı nedeniyle köprünün hizmet düzeyi düştü ve trafik akışı sağlıklı bir biçimde gerçekleştirilemediği için köprü işlevini tam anlamıyla yerine getiremez hâle geldi.Mevcut köprüdeki sıkışıklığı gidermek, köprüdeki aşırı araç yükünü hafifletmek ve standartları daha yüksek bir çevreyolu yapmak için karar alındı. Köprünün projesini, Boğaziçi Köprüsü'nün de tasarımlarını hazırlayan Freeman, Fox and Partners firması üstlendi. İnşaat işleriyse Japonya menşeli Ishikawajima Harima Heavy Industries Co. Ltd., Mitsubishi Heavy Industries Ltd. ve Nippon Kokan K. K. adlı şirketlerin oluşturduğu konsorsiyuma 125 milyon dolarlık ihale bedeliyle verildi. 29 Mayıs 1985 tarihinde Boğaz'ın ikinci köprüsünün temeli atıldı.Yapım süresi sözleşmede 1.100 gün olarak belirtildiyse de köprü öngörülen tarihten 192 önce, 29 Mayıs 1988 tarihinde bitirildi. Son hazırlıkların tamamlanmasının ardından köprü yaklaşık 1 ay sonra, 3 Temmuz 1988 tarihinde dönemin cumhurbaşkanı Turgut Özal tarafından törenle açıldı. Köprüden ilk geçen araç, cumhurbaşkanı Özal'ın resmî makam aracı oldu.Kullanıma girdiği temmuz ayı içinde yaklaşık 500 bin aracı ağırlayan Fatih Sultan Mehmet Köprüsü'nün, birincinin yükünü hafifleteceğini düşünenler bu dönemde büyük şaşkınlık yaşadılar; zira 1988 yılının mayıs ayında 4 milyon 203 bin aracın geçiş yaptığı Boğaziçi Köprüsü'nden, yeni köprüye rağmen temmuz ayında 4 milyon 427 bin araç geçti.Boğaziçi Köprüsü 3+3 şeride sahipken, şerit sayısı bu köprüde arttırıldı. 4+4 şeride sahip Fatih Sultan Mehmet Köprüsü'nden şehirlerarası yolcu otobüslerinin, tırların, kamyonların ve diğer ağır vasıtaların geçmesine izin verilmektedir. Ayakları Boğaziçi Köprüsü'nün aksine kıyıya değil, karşılıklı iki tepe üstüne oturtulmuştur. Köprü zeminini ana taşıyıcı halata bağlayan yan asma halatlarsa bu köprüde verev değil düzdür.Fatih Sultan Mehmet Köprüsü'nün inşası tamamlanınca İstanbul'a olan iç göçte patlama yaşandı. Köprünün İstanbul nüfusuna getirisi 650 bin kişi oldu. 1960'larda hazırlanan İstanbul'un nâzım planında kentin büyümesinin Marmara Denizi'ne paralel olarak doğu-batı doğrultusunda olması öngörülüyordu. Aynı dönemde nüfusun dörtte üçü Avrupa Yakası'nda yaşarken, yalnızca dörtte birlik bir bölümü Anadolu Yakası'nda ikâmet ediyordu. Anadolu Yakası'ndaki nüfus özellikle kıyı şeridinde yoğunlaşmıştı. Boğaziçi Köprüsü'nün kullanıma girmesiyle önce kıtalararası nüfus yoğunluğu değişti; ardından Anadolu Yakası'ndaki yeşil alanlar hızla kentleşmeye başladı. İkinci köprü ile birlikteyse kent için hazırlanan nâzım planı tümüyle bozuldu. Büyüme kuzeye kaydı. Bu kesimlerdeki yeşil alanlar hızla kentleşti. Su havzaları ve orman arazileri risk altına girdi.
Marmaray, İstanbul Boğazı'nın altından geçirilen batırma tünelle kentin iki yakasını bağlamak amacıyla hazırlanmış bir demir yolu projesidir. Proje kapsamında Boğaz, tünellerle aşılarak iki yaka birbirine bağlanacak, Kazlıçeşme, Yenikapı, Sirkeci ve Üsküdar'da yeni istasyonlar inşa edilecek ve kullanımda olan Haydarpaşa-Gebze Banliyö Tren Hattı'nın var olan durakları iyileştirilecektir. Marmaray, toplamda 63 kilometreyi bulan demir yolu hattının 13,6 kilometrelik bir bölümünü oluşturur.Projenin Boğaz'dan geçen bölümü 1,4 kilometre uzunluğunda olup depreme dayanıklı 11 parçadan oluşan batırma tünellerden oluşmaktadır. Proje için kazılan tünelin uçları Kazlıçeşme ve İbrahimağa semtlerinde bitmektedir. Mevcut 37 istasyona ek olarak Yenikapı, Sirkeci ve Üsküdar'da yeni yer altı istasyonları da hizmete sokulmuştur. Proje öncesi 2 olan demiryolu hattı sayısı üçe çıkarılarak T1 hattı şehiriçi yolcu taşımacılığı için, yeni açılan T3 hattı ise şehirlerarası yük ve yolcu taşımacılığı için kullanılmaktadır.Marmaray projesi tamamlandığında saatte tek yönde 75 bin yolcu taşınması hedeflenmektedir. Gebze ve Halkalı arasını 104 dakikaya indirecek olan bu projeyle aynı zamanda şehiriçi ulaşımda raylı sistemlerin payını arttırmak, Boğaz köprülerinin yüklerini hafifletmek ve önemli merkezler arasında seri aktarma olanaklarıyla kısa sürede yolculuk sunmak amacı güdülmektedir.Marmaray'ın yanı sıra yapımı sürmekte olan yan projelerle Yenikapı, İbrahimağa ve Üsküdar'da büyük aktarma merkezleri oluşturulacaktır. Marmaray, Yenikapı'da İstanbul metrosunun Havaalanı-Yenikapı arasında çalışacak M1 hattıyla, Hacıosman-Yenikapı arasında çalışacak M2 hattıyla, bu iki hatta bağlı diğer hatlarla ve İDO'nun Yenikapı İskelesi ile entegre olacaktır. Sirkeci'de Zeytinburnu-Kabataş arasında çalışan T1 hattına, Küçükçekmece'de henüz yapımına başlanmamış olan Bakırköy-Beylikdüzü metro hattına bağlanan hat; Anadolu Yakası'ndaysa Üsküdar'da Üsküdar-Ümraniye metrosuna, İbrahimağa'da ise Kadıköy-Kartal metrosuna entegre edilecektir.Marmaray projesinin ana hatları 1987 yılında belirlendi. Daha sonraki yıllarda da sıkça tartışılsa da etüt ve çalışmalara 1995 yılında başlandı. Çalışmalar 1998 yılında sonlandı ve daha önce belirlenmiş olan taslak üzerine karar kılındı. Şehiriçi ulaşım ve trafik yoğunluğu sorunlarına çözüm olarak Marmaray projesinin hayata geçirilmesi kararlaştırıldı. 1999 yılında Japon Uluslararası İşbirliği Bankası'yla yapılan sözleşme uyarınca, projenin Boğaz geçişi bölümü için öngörülen kaynak, kredi olarak bu bankadan alındı. Mart 2002'de ihale belgeleri hazırlanmaya başladı. İhale ulusal ve uluslararası yüklenicilere açık tutuldu. 2004 ve 2006 yıllarında istasyon inşaları, iyileştirmeler ve yeni araç temininin finansmanı için Avrupa Yatırım Bankası'yla masaya oturuldu. Projenin yapımına mayıs 2004'te başlandı. Projeye Boğaz geçişi, iyileştirmeler ve yeni inşaatlar için toplamda 2.5 milyar dolarlık bütçe ayrıldı.Projenin karada yürütülen kazı çalışmaları, tarihî yarımadada başlangıçtan bu yana kazılan hemen her noktadan tarihî bir kalıntı çıkması nedeniyle sık sık kesintiye uğradı. İstanbul Arkeoloji Müzesi'nin yürütmesini üstlendiği kazı çalışmalarının her adımını izlemesi için birer Osmanlı ve Bizans tarihçisi görevlendirildi. Bu tarihçiler raporlarla gerekli makamları düzenli olarak bilgilendirmektedir. Marmaray'ın yapım çalışmaları Koruma Kurulu'nun izin verdiği ölçüde yürütülmektedir. Yapım işlerinin tarihî yarımadadaki eserler ve eski evler üzerindeki etkisinin en aza indirgenmesi konusunda özen gösterilmektedir. Proje kapsamında yıkılması gerekecek tarihî binaların korunarak bir başka yere taşınması; mümkün değilse birebir replikalarının yapılması taahhüt edilmiştir.
Her ay 20 bin yeni aracın trafiğe katıldığı İstanbul'da kayıtlı olan yaklaşık 2.5 milyon araç bulunmaktadır. Hâlihazırda İstanbul Boğazı üzerinde bulunan 2 köprüyse özellikle günün belirli saatlerinde yaşanan aşırı yoğunluk nedeniyle tam anlamıyla işlevini yerine getirememektedir. Bu nedenle son yıllarda Boğaz'a üçüncü bir köprünün yapılması için birçok öneri ortaya koyuldu. İlk somut adımsa 60. hükûmet döneminde atıldı. Dönemin başbakanı Recep Tayyip Erdoğan üçüncü köprünün gerekli olduğunu ve derhâl yapılması gerektiğini savundu. Helikopterle köprünün güzergâhını belirlemek için keşif gezileri yaptı.Köprünün yeri için özellikle şehrin ormanlarla kaplı kuzey kesimleri öne çıkartılırken, köprünün kesin güzergâhı kamuoyuna duyurulmadı. Ana muhalefetteki Cumhuriyet Halk Partisi'nin İstanbul il başkanı Gürsel Tekin ise Erdoğan'ın bilgisiyle hazırladığını öne sürdüğü belgelerle bir basın açıklaması yaparak üçüncü köprünün Beykoz ile Tarabya arasında yapılacağını iddia etti. Köprü için inşa edilecek otoyolun Silivri'nin ormanlık bölgelerinden başladığını ve otoyolun İstanbul'un ormanlarına ve su havzalarına zarar vereceğini belirtti. Otoyolun geçeceği güzergâh üzerinde on binlerce dönüm arazinin el değiştirdiğini; iddialarının yalanlanması hâlinde paylaşmak üzere başka belgelere de sahip olduğunu söyledi.Tekin'in iddiaları hükûmet tarafından yalanlanmadı ancak kesin güzergâhın hâlâ belli olmadığının altı çizildi. Dönemin Ulaştırma Bakanı Binali Yıldırım yaptığı basın açıklamasında üçüncü köprünün diğer iki köprünün kuzeyinde yapılacağının kesin olduğunu; uçlarının ise Tarabya-Beykoz ya da Sarıyer-Beykoz arasında olacağını, kesin karara varılmadığını söyledi.
Geçmişte üçüncü köprü için yapılan itirazlara dönemin İstanbul Büyükşehir Belediye Başkanı Recep Tayyip Erdoğan da büyük destek vermiş, kendi kadrosunca hazırlanan büyükşehir imar planında üçüncü köprüye yer verilmemişti. Uzman şehir planlamacıları tarafından yaklaşık 6 ayda oluşturulan kentsel ve çevresel tahribat raporunu savunan Erdoğan yaptığı bir açıklamada "İşte bilim de kanıtlıyor ki üçüncü köprü İstanbul için cinayettir; bu nedenle direneceğiz ve yaptırmayacağız!" diyerek köprüye karşı çıktıErdoğan'ın başbakanlık görevi süresince ulaşım konusunda yapılan çalışmalara karşın İstanbul'daki trafik sorunu çözüme kavuşturulamadı. Köprü konusunda ilk somut adımı atan Erdoğan söz aldığı ulaştırma şûralarından birinde İstanbul'a üçüncü köprünün gerekliliğini "Birinci köprüye karşıya çıktılar. Sonra utanmadan sıkılmadan seyahat ettiler. İkinci köprüye de karşı çıktılar, utanmadan onun üstünden de geçtiler. Şimdi üçüncü köprüye karşı çıkıyorlar. ABD'de gördüm, nehirde 500 metre arayla 3 köprü var. Bunlar olmazsa olmaz." sözleriyle vurguladı.
Köprü ve köprü ile birlikte yapılacak olan otoyolun ayrıntıları 25 bin ölçekli imar planlarına işlendi. Bununla birlikte Çorlu-Çerkezköy bölgesine üçüncü bir havaalanı yapılması, Anadolu Yakası'nın kuzey bölümünde Riva çevresinin turizme açılması, İzmit yakınlarına büyük bir teknopark yapılması da planlandı. Köprünün kuzeydeki orman arazilerine ve içme suyu havzalarına zarar vermemesi için tünel ve viyadük ağırlıklı olacağı söylendi. Ayrıca köprünün öncüllerinin aksine devlet eliyle değil, yap-işlet-devret modeliyle özel sektöre yaptırılacağı bildirildi. Bu nedenle köprü hizmete girdiğinde geçiş ücretlerinin devlet tarafından mı belirleneceği konusu belirsizliğini korumaktadır. 29 Nisan 2010 tarihinde dönemin Ulaştırma Bakanı Binali Yıldırım tarafından yapılan basın açıklamasında üçüncü köprünün kesin güzergâhının Garipçe-Poyraz arası olduğu belirtildi. 29 Mayıs 2013’te Cumhurbaşkanı Abdullah Gül köprünün ismini açıkladı: Yavuz Sultan Selim Köprüsü.
İstanbul'da Anadolu ve Avrupa yakaları arasında her gün çeşitli yollarla yaklaşık 2 milyon kişi taşınmaktadır. Köprülerdeki trafiğin %89.5'ini özel araçlar oluştururken, İETT'ye bağlı yolcu otobüsleri %5.5'lik bir paya sahiptir. Bu küçük paya karşın yolcu otobüsleri iki kıta arasında kara yolunu kullanan yolcuların %58'ini taşır. Kara yolunun kullanan yolcular için seçenekler özel araçlar dışında; İETT otobüsleri, dolmuşlar ve ticari taksilerdir. Boğazda kara yolu ulaşımının yanı sıra şehir hatları vapurları, yolcu motorları, deniz taksileri ve araba vapurları da hizmet vermektedir.2013 yılında tamamlanarak 29 Ekim 2013 tarihinde hizmete girmesi beklenen Marmaray projesiyle birlikte İstanbul Boğazı ilk kez demir yoluyla da bağlanmış olacaktır. İki yaka arasında teleferik, monoray gibi sistemler mevcut değildir. Boğaz köprülerinden yaya geçişi yasak olduğu gibi, bisiklet ve at arabalarıyla geçmek de yasaktır.
İETT'nin Boğaz'ın iki yakası arasında çalışan toplam 36 adet otobüs hattı vardır. Bunlardan yirmisi Boğaziçi Köprüsü'nü kullanarak, on altısı ise Fatih Sultan Mehmet Köprüsü aracılığıyla iki kıta arasında yolcu taşımaktadır. İki yaka arasında, metrobüsler hariç her iki yönde günde ortalama 4 bin 500 otobüs seferi yapılmaktadır. 3 Mart 2009 tarihinde kullanıma giren metrobüsle ise 24 saat yapılan seferlerle günde 300 bin kişinin taşınması hedeflenmektedir. Asya ve Avrupa kıtaları arasında işleyen otobüs hatları şunlardır:
Osmanlı döneminde İstanbul şehri belirli merkezlerin çevresinde gelişmiş, İstanbul Boğazı'nın kıyıları buralara oranla boş kalmıştı. Ancak 1800'lü yıllarda duraksamış olan Osmanlı ekonomisindeki canlanmalar sonucunda İstanbul şehri Boğaz kıyıları boyunca genişlemeye başladı. Boğaziçi'nde artan nüfus böylece Boğaz sularını hareketlendirmiş oldu. Bu dönemde insanlar bir yakadan diğerine kayıklarla taşınıyordu. Toplu taşımaya elverişsiz ve güvenlik bakımından yetersiz olan bu uygulamalara ilk alternatif 1837 yılında biri İngiliz, diğeri Rus iki şirketin Boğaz'da çalıştırmaya başladığı buharlı vapurlar oldu. Özellikle yaz sezonunda mesire yerlerine, ayazmalara, çayırlara akın eden İstanbullular bu vapurlara rağbet etti.Yabancı sermayeli bu vapurlar bir süre işledikten sonra Osmanlı yönetimince yasaklandı ve dönemin deniz ulaşımından sorumlu makamı olan Hazine-i Hassa Vapurları İdaresi bunların yerine Hümapervaz adındaki ilk vapuru hizmete soktu. Düzenli sefer yapmasına karşın vapur ve sefer sayısındaki yetersizlik nedeniyle yalnızca bu işle ilgilenecek bir şirket kurulması için Osmanlı meclisine bir teklif sunuldu. Teklifin onay almasıyla 1851 yılında Osmanlı İmparatorluğu'nun ilk anonim şirketi olan Şirket-i Hayriye kuruldu.95 yıl boyunca Boğaziçi'nin iki yakasını birleştiren Şirketi-i Hayriye'nin büyüklü-küçüklü onlarca vapuru oldu. Kimilerinin güverte ve kaptan köşkleri açık, siyah boyalı, yandan çarklı, tek uskurlu-çift uskurlu, çoğunluğu ahşap Osmanlı vapurlara önceleri Boğaziçi'ndeki kıyı semtlerinin adları verilirdi ancak daha sonraları vapur adlandırmalarında yoğun bir Arapça etkisi kendisini gösterdi. Boğaziçi vapurlarından en meşhurları dünyanın ilk araba vapuru olan Suhulet, Resanet, Tarz-ı nevin, Kamer, Halâs, Beşiktaş, Tarabya, Rumeli, Beylerbeyi, Tophane, Göksu, Asayiş, Terakki, Tayyar, Meymenet, Refet, Meserret, İşgüzar, Rehber, Resanet, Resan, Hâle, Süreyya, İnşirah, Nimet, Rağbet, Seyyar, Sür'at, Azimet, Sahilbent, Nüzhet, Amed, Nusret, İhsan, Neveser, Metanet, İkdam, Dilnişin, Seyyale, Şihap, İnbisa, Şükran ve Rüçhan'dı.Şirket-i Hayriye, 1945 yılında devlet tarafından satın alındı ve şehir hatlarına devredildi. 1987 yılına dek tek başına işleyen bu kurumun yanında, ikinci bir şirket olarak İstanbul Büyükşehir Belediyesi tarafından kurulan İstanbul Ulaşım ve Ticaret A.Ş. ortaya çıktı. 1988 yılında unvan değişikliğine giden şirket bugün de kullanılmakta olan İstanbul Deniz Otobüsleri Sanayi ve Ticaret  A.Ş. (İDO) adını aldı. Büyükşehir Belediyesi 2005 yılında özelleştirilen Şehir Hatları İşletmeleri'ni satın aldı ve bu kurumu da İDO'nun bünyesine kattı. Böylece İDO, İstanbul deniz taşımacılığında en büyük kurum oldu. İstanbul limanlarından şehirlerarası seferler de düzenleyen İDO'nun şehir içi ulaşımda kullandığı filosunda 5 ayrı türde, toplam 35 vapur yer almaktadır. Bunlar:
İstanbul Boğazı'nın iki yakasına yayılmış hemen hemen her Boğaziçi semtinin kendisiyle aynı adı taşıyan bir de iskelesi vardır. Geçmişte Şirket-i Hayriye vapurlarının, günümüzdeyse İDO şehir hatları vapurlarıyla deniz taksilerinin, kıtalararası ve semtlerarası deniz ulaşımını sağladığı bu iskelelerin birçoğu Osmanlı döneminden kalma tarihî yapılardır. Restore edilerek günümüzde hâlâ kullanılan iskelelerin yanı sıra yakın zamanda inşa edilmiş iskeleler de Boğaz'da yolcu taşımacılığına yardımcı olmaktadır. Boğaziçi iskelelerinin en belirgin özellikleri tek katlı ve çoğu zaman yarı ahşap yarı betonarme olarak inşa edilmelerdir. İstanbul Boğazı'nda on dördü Anadolu Yakası'nda, on dördü Avrupa Yakası'nda olmak üzere toplam 28 iskele bulunmakta ve bunların on dokuzunda deniz taksi kullanılabilmektedir. Kadıköy ve Üsküdar iskeleleri gibi günün her saati yoğun olarak kullanılan iskelelerin aksine Boğaziçi iskelelerinden çoğu zaman yalnızca pik saatlerde vapur kalkar ve haftanın belirli günlerinde vapur seferleri yapılmaz. İstanbul Boğazı'nda bulunan ve kullanımda olan iskeleler şunlardır:
Geçmiş yüzyıllarda Boğaz'ı kullanan gemiler Bizans ve Osmanlı imparatorluklarının önemli gelir kaynakları olmuşsa da, 1936 tarihli Montrö Boğazlar Sözleşmesi uyarınca Boğaz tüm devletlerin ticaret gemilerine açıktır. Türkiye Cumhuriyeti Boğaz'dan geçen ticari gemilerden geçiş ücreti alma yetkisine sahip değildir. Ancak, Türkiye Denizcilik İşletmeleri İstanbul limanlarını kullanan gemilerden ve bu gemilerden karaya inen yolculardan tarifede belirtilen miktarlarda ayakbastı ücreti alır. İstanbul limanlarında verilen kılavuzluk hizmetleri de gelir elde edilen bir başka alandır. Boğazlardaki kılavuzluk hizmetlerinin ücretleri dolar üzerinden hesaplanmakta ve tahsil edilmekte; hizmet verilen gemilerin tonajının artmasıyla beher bin groston için ek ücret kesilmektedir.İstanbul Boğazı'nın ülke ekonomisine en büyük katkısıysa Boğaz üzerindeki iki köprüden elde edilen geçiş ücretleridir. Her ay toplamda ortalama 12 milyon aracın geçiş yaptığı köprülerden elde edilen gelir aylık 12-13 milyon TL dolaylarındadır. Elde edilen gelir yıllık 150 milyon TL'yi aşmaktadır. Köprülerden elde edilen gelirlerin %10'u, köprünün kule ve alt bakım gibi masrafları için harcanmaktadır.
İstanbul Boğazı'nda hizmet veren iki büyük liman işletmesi bulunmaktadır. Bunlar; Türkiye Cumhuriyeti Devlet Demiryolları tarafından işletilmekte olan Haydarpaşa Limanı ve Türkiye Denizcilik İşletmeleri'ne ait olan İstanbul Limanı'dır.Haydarpaşa Limanı, konumu itibarıyla demir yoluna doğrudan bağlantılıdır ve art bölgesi Avrupa Yakası'na göre daha gelişmiştir. Liman tesisleri ilk olarak 1899 yılında Anadolu Bağdat Demiryolları Kumpanyası tarafından kurulmuş; 1924 yılında dek bu kuruluşça işletilmiştir. 1924 yılında Türkiye Cumhuriyeti devleti tarafından ulusallaştırılmış ve üç yıl boyunca özel bir rejimle işletildikten sonra Bayındırlık Bakanlığı'na bağlı olan Devlet Demiryolları'na devredilmiştir. Tesislerdeki yetersizlik nedeniyle 1953 yılında limanı genişletme çalışmalarına başlanmış, işler tam anlamıyla 1967'de bitirilebilmiştir.Türkiye Denizcilik İşletmeleri'nin yönetiminde bulunan İstanbul Limanı ise Beyoğlu ilçesinin İstanbul Boğazı kıyılarında yer almaktadır. İstanbul Liman tesisleri, Salıpazarı ve Galata rıhtımı olmak üzere iki bölüme ayrılmış durumdadır. Limanın batısında Karaköy Şehirhatları İskelesi, doğusunda Deniz Ticaret Odası, kuzeyinde ise Kemankeş Caddesi ile Meclis-i Mebusan Caddesi vardır.İstanbul Limanı, şehre gelen kruvaziyer yolcu gemilerini ağırlamaktadır. Gemiden inerek şehri ziyaret etmek isteyecek yolcuları tarihî mekânlara götürerek şehir gezisi yaptıracak olan tur otobüslerinin 200 adedini aynı anda alabilecek kapasitede açık otopark alanı mevcuttur. İstanbul Limanı'na uğrayan kruvaziyer sayısı her geçen yıl artmakta ve bu artışla doğru orantılı olarak İstanbul'a ayak basan turist sayısı da yükselmektedir. 2007 yılında bu limandan, 832 gemiyle, 460 bin 427 turist İstanbul'a giriş yapmıştır.
Coğrafi özellikleri nedeniyle son derece riskli bir suyolu olan İstanbul Boğazı'ndan Montrö Boğazlar Sözleşmesi'nin imzalandığı 1936 yılında, yılda ortalama 4 bin 700 gemi geçiş yapıyorken; bu sayı günümüzde 55 bini aşmıştır. Hemen hemen yarısına yakını Boğaz'dan uğraksız geçen bu gemilerin yaklaşık 10 bininiyse petrol taşıyan tankerler oluşturmaktadır. Her yıl İstanbul Boğazı'ndan ortalama 135 milyon ton ham petrol geçmektedir. Boğazın kıvrımlı yapısının denizciler için en zor rotalardan biri olduğu göz önüne alındığında İstanbul'un büyük risk altında olduğu görülmektedir. Son yıllarda seyir güvenliğine yönelik geliştirilen ciddi önlemler sonucunda İstanbul Boğazı'nda büyük bir denizcilik kazası yaşanmamıştır. Ancak geçmişte yaşanan pek çok tanker ve yük gemisi kazası İstanbul'da çevre felaketlerine ve milyonlarca liralık maddi kayba yol açmıştır.
İstanbul Boğazı'nda meydana gel ilk ciddi kaza 14 Aralık 1960 tarihinde Yunan bandıralı World Harmony ve Yugoslav bandıralı Peter Zoranic'in çarpışmasıyla oldu. Kazada 20 denizci yaşamını yitirirken, tonlarca petrol Boğaz suyuna karıştı. Altı yıl sonra, 1 Ocak 1966'da iki Sovyet Rus bandıralı gemi; Kransky Oktyabr ve Lutsk İstanbul Boğaz'ında çarpıştı. Denize akan petrol alev aldı. Suda yayılan petrolle genişleyen yangın Karaköy iskelesini ve bir şehir hatları vapurunu kül etti. 15 Kasım 1979 tarihinde Romanya bandıralı tanker Independenta, Yunan kuru yük gemisi Evriyali ile çarpıştı. 100 bin ton ham petrol taşıyan Rumen tankeri infilak etti. 43 denizcinin öldüğü patlamanın şiddetinden, Boğaziçi semtlerindeki binlerce ev ve işyerinin camları kırıldı. Tankerin tüm yükü yine Boğaz'a aktı denize yayılan petrol günlerce yandı.
14 Ekim 1991'de Lübnan bayraklı Rabinion ve Filipinler bandıralı Madonna Lily adlı yük gemisi çarpıştı. Kaza sonucunda 21 bin baş koyun Boğaz'ın sularına gömüldü. Bunlar dışında, İstanbul Boğazı'nda birkaç yılda bir, daha küçük çapta  kazalar yaşandı. Boğaz'da en sık yaşanan kazalardan biri de akıntıya kapılan ya da dümeni kilitlenen gemilerin Boğaz'ın sığ sularında karaya oturması ve hatta evlerin içine kadar girmesidir. Bugüne dek pek çok örneği yaşanan bu kazalar hemen her yıl olmaktadır. Tiyatro oyuncusu Oya Başar'ın Yeniköy'deki yalısı ve Sarıyer'de bulunan çocuk parkı da gemi çarpan yerler arasındadır. Boğaz'da yaşanacak olası bir tanker patlamasının 11 şiddetinde bir depreme eşdeğer yıkım yaratacağı ve yaklaşık 50 kilometrelik bir alanda etkili olacağı ifade edilmektedir. Boğaz'ı kullanan gemilerin herhangi bir kazaya sebebiyet vermemesi için, bunların köprü ayaklarına, deniz fenerleri ve şamandıralara 50 metreden daha fazla yaklaşması; vardiya tutan personelin, vardiya esnasında kanındaki alkol oranının 50 promilden fazla olması da yasaktır. İstanbul'daki olası faciaların önlenmesi amacıyla tehlikeli madde taşıyan gemilerin Boğaz yerine, Karadeniz-Sakarya Nehri-Sapanca Gölü-İzmit Körfezi hattında açılacak yapay bir kanala yönlendirilmesi önerileri ortaya atılmaktadır. 2009 yılında dönemin ulaştırma bakanı Binali Yıldırım, bu projenin değerlendirilmekte olduğunu belirtmiştir.
Yüzyıllar boyunca değişik devletlerin hâkimiyetine giren İstanbul'da 15. yüzyılın ilk yarısından sonraysa Türk etkisi kendini göstermeye başladı. Türklerle, yerli Rum, Ermeni, Musevî ve Levanten grupların kültürlerinin kaynaşması, bu grupların yoğun olarak yaşadığı Boğaziçi'nde doruk noktasına ulaştı. Çağdaş kültür, sanat ve edebiyat çevrelerinde Boğaziçi medeniyeti olarak adlandırılan bu kültür birikimi, günümüzde resimden yazına, modadan sinemaya, yemek kültüründen müziğe pek çok alanda; yazılı ve görsel basında etkili oldu.İstanbul'a coğrafi bakımdan başka örneği bulunmayan bir özellik veren İstanbul Boğazı geçmişte şehri askerî, siyasi ve ekonomik bir cazibe merkezi kılıyordu. Boğaz bugünse İstanbul'un, hatta Türkiye'nin simgesi hâlini alarak ülkenin tanıtım filmlerinde kullanıldı.Osmanlı döneminden başlayarak Türk yazınına damgasını vuran İstanbul Boğazı pek çok kitapta olay örgüsünün çevresinde geliştiği bir merkezdir. Nabizade Nazım'ın yazdığı Zehra adlı romanın ilk sayfalarında yazar uzun uzun Boğaziçi'ni betimler. Mehmet Rauf'un Eylül adlı yapıtı da kısmen yeni evli bir çiftin Boğaz kıyısında kiraladığı bir yalıda geçer. Çağdaş Türk yazınındaysa, kitaplarında çoğunlukla İstanbul'u yazan Selim İleri, Boğaziçi'nin geçmişine ilişkin unutulmuş anıları okuyucusuyla paylaşır. Batı yazınında da kendine yer bulan İstanbul Boğazı oryantalist yapıtların vazgeçilmez ögelerindendir. İnatçı adlı öyküsünde Jules Verne, bir kıyıdan diğerine geçmek için devlet tarafından istenen 10 kuruşluk Boğaz vergisini ödemeyi kabul etmeyen Kahraman Ağa'yı anlatır. Kahraman Ağa, sırf o vergiyi ödememek için  Karaköy'den Üsküdar'a bütün Karadeniz'i dolaşarak gider. Verne, kitapta Boğaziçi semtlerinin betimlemelerine yer verir. Orhan Veli Kanık, Necip Fazıl Kısakürek ve Özdemir Asaf'ın İstanbul Boğazı üzerine yazdıkları şiirler de vardır.İstanbul Boğazı'nın etkileri sinema, televizyon ve müzikte de görülür. Boğaz'a yazılmış pek çok Türkçe ve Rumca şarkı vardır. Cem Karaca'nın Hep kahır, Kenan Doğulu'nun Boğaziçi, Grup Kargo'nun Boğaziçi şarkısıSezen Aksu'nun Ah İstanbul, Elif Turan'ın Boğaz Vapuru Simit ve Çay ve Alkinoos Yoannidis'in Vosporos adlı parçaları Boğaziçi'ni anlatan şarkılardan bir kaçıdır. Boğaziçi Şarkısı adını taşıyan bir de 1966 yapımı film vardır. Siyah-beyaz çekilen ve başrollerinde Selda Alkor ve Tamer Yiğit'in oynadığı film Boğaziçi'nin adını taşıyan ilk filmdir. İstanbul Boğazı, Türk sinema ve televizyonculuğunda İstanbul'da çekilen hemen her film ve dizide kendini göstermektedir. Ortaköy, Bebek, Arnavutköy, Beylerbeyi ve Kuzguncuk gibi semtler dizi, film ve reklam çekimlerinde sık sık kullanılan mekânlardır. Boğaz kıyısındaki yalılarda çekilen dizilerden kimileri Arap ülkelerinde de yayınlanmıştır ve her yıl Arap turistler dizilerin çekildiği yerleri görebilmek için buralara özel turlar düzenlemektedir. İstanbul Boğazı ve Boğaziçi panoramalarının Türk haber ve sohbet programlarında sık sık arka fon olarak kullanıldığı görülür.
Zengin bir canlı çeşitliliğine sahip olan Boğaz'da, balıkçılık da oldukça gelişmiştir. Geçmişten günümüzde hâlen amatör balıkçılar Boğaz'ın çeşitli koylarında ve iskelelerinde balık avcılığını sürdürmektedir. Boğaz balıkçılığı, orkoz, anavaşya, katavaşya gibi sözcüklerle kendi jargonunu da yaratmıştır. Boğaz'da gelişen balıkçılık kültürü, sonuç olarak zengin bir yemek kültürü doğmasını da sağlamıştır. Boğaz kıyısı boyunca kurulan meyhanelerde ve hatta açık alanlarda akşamcılık, çilingir sofrası ve rakı-balık kültürü gibi gelenekler doğmuştur.
İstanbul Boğazı'yla özdeşleşen bazı yolcu vapurları da Boğaziçi kültürünün ayrılmaz birer parçasıdır. Her gün on binlerce kişiyi iki yaka arasında taşıyan vapurlar, ilk hizmete girdiklerinde de İstanbullular için özel bir yere sahipti. İstanbul'un ileri gelenleri aylık büyük paralar ödeyerek vapurda müdavimleri oldukları yerleri kendilerine ayırtırlardı. Bugün Boğaziçi vapurlarının pek çoğu, yenilenen emektar vapurlardır. Kış aylarında vapurlarda Boğaz'a karşı çay içmek, satılan kâğıt helvalardan almak ve Boğaz martılarına simit atmak İstanbul Boğazı'nın hâlen sürmekte olan geleneklerindendir. Teknelerle, Boğaz'ın Marmara girişinden ya da Ortaköy'den Fatih Sultan Mehmet Köprüsü'ne kadar yapılan boğaz turları ve geceleri düzenlenen mehtap turlarıysa yalnızca yabancı turistlerin değil, İstanbulluların da gerçekleştirdiği bir etkinliktir. İstanbullular, Boğaz'ın yanı sıra Boğaziçi semtlerinde kıyı boyunca sıralanan semt meydanları, semt parkları ve belediye tesislerinden de yararlanmaktadır.
Yılın hemen her dönemi işlek olan Boğaziçi semtlerinin bazıları kendilerine özgü geleneklerle öne çıkmıştır. Ortaköy'de bulunan çok sayıda kumpir ve dondurma büfesi, Sarıyer'in böreği, Kanlıca'nın yoğurdu ve Çengelköy'ün hıyarları Boğaziçi semtlerinin en bilinen simgelerindendir. Kuruçeşme ve Rumeli Hisarı Konserleri'ne her yıl Türkiye'den ve dünyadan seçkin sanatçılar katılarak İstanbullulara dinletiler sunmaktadır. Geçmişte Boğaz'da deniz hamamı denen halk plajları geleneği bugün yok olmuştur. Sağlık açısından yüzmeye elverişli olmayan Boğaz'da sıcak yaz aylarında yüzenlere hâlen rastlanmaktadır. Ayrıca her yıl İsa'nın doğumunu ve vaftiz edilişini kutlamak için Boğaziçi'nin değişik semtlerinde Rum Ortodoks kilisesinin yürüttüğü, Boğaz'a haç atma ayini düzenlenmektedir. Din adamlarının denize attığı haç, kış ayında denize dalan Rum gençleri tarafından çıkartılarak din adamlarına teslim edilir. Bunun dışında her yıl Türkiye Millî Olimpiyat Komitesi (TMOK) tarafından geleneksel olarak düzenlenen Asya'dan Avrupa'ya Uluslararası Yüzme, Kürek, Yelken ve Kano Yarışları adı altında etkinlikler düzenlenmektedir. İstanbul Boğazı'nın ilk köprüsü olan ve normal koşullarda yaya trafiğine kapalı olan Boğaziçi Köprüsü ise her yıl bir kez araç trafiğine kapatılır ve İstanbul Avrasya Maratonu denen halk koşusu düzenlenir. İlki 1979 yılında düzenlenen ve hâlen sürmekte olan maraton geleneği İstanbul Büyükşehir Belediyesi'nce yürütülmektedir.İstanbul Boğazı ve Boğaziçi son yıllarda ticari markalar tarafından çok daha sık kullanılmaya başlandı. Boğaziçi temalı giyim eşyaları ve aksesuarların yanı sıra; dekorasyon ögeleri, kırtasiye malzemeleri ve yapbozlar piyasaya sürüldü. Boğaziçi semtleri ve İstanbul'la ilgili kapsamlı araştırma kitapları hazırlandı.
Boğaziçi semtlerinde yaşayanların sık sık yakındığı gürültü sorununa ise Çevre ve Orman Bakanlığı el attı. 72 desibelin üzerine müzik yayını yapmak yasaklandı. Yasağın ardından Boğaz'daki bazı işletme ve teknelerde ses ölçümleri yapıldı. Yasağa uymayan işletmelere gereken cezalar kesildi. Boğaz'daki gürültü kirliliğinin önlenmesi amacıyla Boğaz'dan geçiş yapan gemilerin de gereksiz düdük çalması ve ses sınırını aşan müzik yayını yapmaları yasaktır. İstanbul Boğazı'ndaki ışık kirliliğinin önüne geçilmesi için de düzenlenmeler yapılmıştır.İstanbul Boğazı'na yapılan ilk köprü olan Boğaziçi Köprüsü'nün ışıklandırma sistemleri 2007 yılında yenilendi. Yeni sistem, düzenlenen tören ve ışık gösterisiyle faaliyete geçirildi. Köprünün tamamı 16 milyon adet uzun ömürlü, düşük enerji tüketimine sahip ve çevre dostu renk değiştirebilen led armatürle aydınlatıldı. Her yıl cumhuriyetin kuruluşunun yıldönümü Boğaziçi Köprüsü'nde düzenlenen lazer ışığı ve havai fişek gösterileriyle kutlanmaktadır.
 Wikimedia Commons'ta İstanbul Boğazı ile ilgili çoklu ortam belgeleri bulunur.

Jaguar (Panthera onca), kedigiller (Felidae) familyasından ve Panthera cinsinin dört büyük kedisinden biri olan bir Yeni Dünya memelisidir. Diğer üç büyük kedi, Eski Dünya’nın kaplan, aslan ve parstır. Kaplan ve aslandan sonra en büyük üçüncü kedi olan jaguar Batı Yarımküresinin en büyük ve en güçlü kedisidir. Jaguar günümüzde Meksika’dan (bazen ABD’nin güneybatısında da görülebilir) Orta Amerika’ya ve Paraguay’ın güneyi ile kuzey Arjantin’e kadar dağılan bir alanda bulunmaktadır.
Benekli kedi, fiziksel olarak daha çok parsa benzese de daha güçlü yapısı, davranışsal ve habitat özellikleri ile kaplana daha yakındır. Tercih ettiği habitat cengel olsa da, ormanlık araziden açık araziye kadar çeşitli alanlarda yaşar. Genel olarak su kenarlarında bulunur ve kaplan gibi yüzmekten hoşlanan kediler olarak dikkat çekerler.
Jaguar genel olarak yalnız dolaşan, avını izleyip pusuya düşüren bir avcıdır ve avını seçerken fırsatçı davranır. Aynı zamanda ekosistemi dengelemek ve av türlerinin nüfuslarını kontrol altında tutmak konusunda önemli rol oynayan hem süper hem de kilittaşı avcıdır. Jaguar, diğer kedilere göre bile oldukça kuvvetli bir çeneye sahiptir. Kuvvetli çenesi sayesinde zırhlı sürüngenlerin kabuklarını deler ve memeliler arasında sıradışı olan bir öldürme yöntemi kullanır. Beyne ölümcül darbeyi indirmek için doğrudan avının kafatasını iki kulağının arasından ısırır.
Jaguar kelimesinin etimolojisi tam olarak belli değildir. Bazı kaynaklar Güney Amerika Tupi dilinden Portekizce’ye geçtiğini belirtir. Başka bazı kaynaklar bu sözcüğün Guarani diline ait olduğunu savunur. Tupi dilindeki özgün ve tam isim jaguaradır ve aynı zamanda tüm etçil hayvanları tanımlamak için de kullanılır. Birleşik hâli olan jaguareté sözcüğündeki  -eté "gerçek" anlamına gelir. Guarani dilindeki yaguareté sözcüğü de "gerçek yırtıcı hayvan", , "köpek gövdeli", ya da "yırtıcı köpek" diye farklı çevirilere sahiptir. İlk etimolojik raporlara göre jaguara sözcüğü "avını bir kerede öldüren hayvan" anlamına gelir ve bu bilgi birçok kaynakta bulunmaktadır. Ancak bu bilginin doğru olmadığı öne sürülmüştür. Birçok Orta ve Güney Amerika ülkesinde bu kediye el tigre ("kaplan") denir.
Panthera onca bilimsel adının ilk kısmının Yunanca pan- ("tüm") ve ther ("hayvan") sözcüklerinden türetildiği söylense de, bu da halk arasında yayılmış doğru olmayan bir etimolojik yorumdur. Panthera büyük olasılıkla Doğu Asya kaynaklıdır ve "sarımsı hayvan" ya da  "beyazımsı sarı" anlamlarına gelir.Onca sözcüğünün, hayvanın güçlü pençeleri nedeniyle "çengel" ya da "kanca" olduğu söylense de en doğru etimolojik yorum basitçe, hayvanın Portekizce ismi olan onçadan  (on-sa) geldiğidir.
Jaguar Panthera onca, Panthera cinsinin Yeni Dünya’daki tek temsilcisidir. DNA araştırmalarıyla elde edilen kanıtlara göre aslan, kaplan, pars, jaguar, kar parsı ve bulutlu pars ortak bir ataya sahiptir ve bu da yaklaşık altı ile on milyon yıl önceye dayanır. Fosil kayıtları, Panthera cinsinin 2 ile 3,8 milyon yıl önce ortaya çıktığını göstermektedir. Bulutlu pars (Neofelis nebulosa) genel olarak bu grubun başına konur. Diğer türlerin evrim ağacındaki konumu değişik çalışmalarda farklılık gösterir ve henüz çözülememiştir. Çalışmaların çoğu kar parsını  Panthera cinsine katar, kar parsının bilimsel adının Uncia uncia ya da Panthera uncia olması konusunda belirli bir ortak görüş yoktur.
Morfolojik kanıtlara dayanan Britanyalı zoolog Reginald Pocock, jaguarın daha çok pars ile bağlantılı olduğu sonucuna varmıştır. Ancak DNA kanıtları yetersizdir ve çalışmadan çalışmaya jaguarın konumu değişiklik gösterir. Avrupa jaguarı (Panthera gombaszoegensis) ve Amerika aslanı (Panthera atrox) gibi soyu tükenmiş Panthera türlerinin fosilleri incelendiğinde hem aslanların hem de jaguarların özelliklerini gösterdikleri görülür. Jaguar mitokondriyal DNA’sının analizi, türün ortaya çıkışını fosillerin belirttiğinden daha yeni bir tarih olan 280.000 ile 510.000 yıl öncesine dayandırmaktadır.
Jaguar alttürlerinin en son betimlemesi 1939 yılında Pocock tarafından yapılmıştır. Pocock, coğrafî orijin ve kafatası morfolojisine dayanarak sekiz alttürü belirlemiştir. Ancak tüm alttürleri dikkatle inceleyebilmek için yeterli sayıda örneğe sahip olmaması nedeniyle önerdiği alttürlerin bir kısmı için şüphelerini belirtmiştir. Daha sonraları çalışmalarının değerlendirilmesi sonucu yalnızca 3 alttür önerilmiştir: P. o. onca, P. o. paraguensis ya da  P. o. palustris, P. o. hernandesiiÇok iyi tanımlanmış alttürler oluşturma konusunda son yıllarda yapılan çalışmalar da başarısız olmuştur ve artık kabul görmemektedir. Larson (1997) jaguarın morfolojik değişikliklerini incelemiş, güneyde ve kuzeyde yaşayanlar arasında farklılık olduğunu göstermiştir. Ancak varolduğu ileri sürülen alttürler arasında, alttür olacak kadar büyük farklılıklar bulamamıştır. Eizirik ve arkadaşlarının 2001 yılında yaptıkları genetik bir çalışma, belirgin bir coğrafi alttür dağılımının olmadığını göstermiş, ancak Amazon Nehri gibi büyük coğrafi engellerin farklı popülasyonlar arasındaki gen alışverişini sınırladığını da ortaya koymuştur. Sonraki daha detaylı bir çalışma, Kolombiya’daki jaguarların tahminî popülasyon yapısını doğrulamıştır.Pocock'un alttür sınıflandırması hâlâ kedinin genel tanımları arasında belirtilmektedir. Seymore bunları üç alttürde gruplandırmıştır:
Panthera onca onca: Venezuela’dan, Brezilya’nın Rio Grande do Sul nehrinin güney ve doğusuna kadar ve
Jaguar güçlü kaslara sahip bir hayvandır. Vücut ölçüleri önemli değişiklikler gösterir. Ağırlığı genellikle 56–96 kilogram arasında dolaşsa da 131–151 kilogram gelen daha iri jaguarlarla (dişi aslan ve kaplanların ortalama ağırlığına erişir) 36 kilogram gelen daha küçük jaguarlar da kaydedilmiştir. Dişiler genelde erkeklerden %10–20 daha küçüktür. Kedinin boyu 1,62–1,83 metre arasında değişir ve bu boya kuyruk 75 santimetre daha ekler. Omuz yükseklikleri 67–76 santimetre arasındadır.
Bölgeler ve habitatlar arasında boyut farklılıkları da ortaya çıkarılmıştır. Kuzeyden güneye gidildikçe boyut büyür. Meksika’nın pasifik sahilinde Chamela-Cuixmala Biyosfer Rezervi’nde jaguarlar üzerine yapılan bir çalışma yaklaşık bir puma boyutlarında yalnızca 30–50 kilogramlık jaguarların varlığını göstermiştir. Buna karşın Brezilya’da Pantanal bölgesinde yapılan bir çalışmada da ortalama jaguar ağırlığı olarak 100 kilogram bulunmuştur. Orman jaguarları açık alanda bulunan jaguarlara göre daha koyu renklerde ve daha küçüktürler. Bunun nedeni büyük bir ihtimalle ormanlık alanlarda büyük otçul avların daha az olmasıdır.Kısa ve kalın bacak yapısı jaguarın iyi tırmanmasını, sürünerek ilerlemesini ve yüzmesini sağlar. Kafa sağlamdır ve çene aşırı bir şekilde güçlüdür. Jaguarların tüm kedigiller içinde en güçlü ve memeliler içinde de ikinci en güçlü çeneye sahip olduğu önerilmiştir. Bu güçlülüğün nedeni jaguarların kaplumbağa kabuklarını bile delecek kadar güçlü olmak için adaptasyonudur. Vücut oranına göre ısırma gücünün karşılaştırması jaguarı aslan ve kaplanın önünde, bulutlu parsın yanında en üst sıraya oturtmuştur. National Geographic dergisinin özel bir sayısı da jaguarın dünyanın en kuvvetli kedisi olduğunu önermiştir. Bir jaguarın, 300 kg'lık bir boğayı bile çenesiyle 8 metre sürükleyebileceği ve en ağır kemikleri bile ezebileceği bildirilmiştir. Jaguar cengel içinde 300 kilograma kadar olan hayvanları avlar, kısa ve kalın fiziksel yapısı avına ve çevresine göre geçirdiği adaptasyonun bir sonucudur.
Jaguarın postu asıl sarımsı kahverengi renkteyse de kızıl-kahverengiden siyaha kadar çeşitlilik gösterir. Kedinin kürkü cengel habitatında kamufle olabilmek için gül tarzı beneklerle kaplıdır. Post üstündeki benekler bir jaguardan diğerine farklılık gösterir, gül şeklindeki benekler farklı tipte bir ya da birkeç benek içerebilir. Genellikle kafa ve boyundaki benekler dolu, boşluk olmayan beneklerdir. Kuyruk bölgesinde de aynı şeklde olan benekler birleşerek bir kuşak haline gelir. Göbek, boyunaltı ve ayakların dış yüzleri ile aşağı yanlar beyazdır.Bu türde melanizm diye bilinen durum oluşur. Melanizme sahip tip benekli tipten daha az yaygındır. Güney Amerika bölgesinde yüzde altılık bir oran bildirilmiştir. Melanizm baskın allelin sonucudur. Melanizm olan jaguarlar tamamen siyah görünseler de yakından incelendiğinde benekler hâlâ görülebilirdir. Melanizmi olan jaguarlar halk arasında kara panter olarak bilinse de ayrı bir tür oluşturmazlar. Bazen beyaz panter diye adlandırılan nadir görülen albino bireyler, diğer kedilerde olduğu gibi jaguarlar arasında da görülür.Jaguar parsa çok benzer ama daha kısa ve kalın yapısı vardır. İki hayvan, postlarının üzerindeki gül şeklindeki beneklerden ayırtedilebilirler. Jaguarın benekleri sayıca daha az ve büyüktür. Genelde koyu renklidir ve kalın çizgili beneklerin ortasındaki küçük benekler parsda bulunmaz.  Jaguarın kafası daha yuvarlaktır, daha kısa ama kalın bacakları vardır.
Dişi jaguarlar cinsel olgunluğa yaklaşık iki yılda gelirken erkek jaguarlar üç ya da dört yıl sonra ulaşırlar. Doğal ortamında kedinin yıl boyunca çiftleştiği sanılmaktadır ancak av arttığında doğumların sayısı da artış gösterir. Esaret altındaki erkek jaguarlarda yapılan çalışma yıl boyunca çiftleşme varsayımını destekler. Semen özellikleri ve boşalma kalitesinde mevsimsel değişikliklere rastlanmamış ancak esaret altında üreme başarısının düşük olduğu gözlemlenmiştir. Dişilerin âdeti 37 günlük çevrimin içinde 6–17 gün sürer ve dişiler idrar ile bıraktıkları koku ve daha yüksek ses tonu ile çiftleşmeye hazır olduğunu bildirir.Eşler çiftleştikte sonra ayrılır ve yavruların bakımını dişi yapar. Hamilelik 93-105 gün arası sürer ve dişi sıklıkla iki bazen de dörde kadar varan sayıda yavrular. Yavrular doğduktan sonra anne erkeklerin etrafta dolaşmasına izin vermez. Kaplanlarda da görülen bu davranış yavru yamyamlığını önlemek içindir.Gözü kapalı doğan yavrular iki hafta sonra gözlerini açar. Üç ayda sütten kesilen yavrular anneleriyle birlikte ava çıkmadan önce altı aylık olana kadar inlerinen ayrılmaz. Yavrular bir ile iki yıl arasında anneleriyle birlikte kaldıktan sonra kendilerine ait bir bölge oluşturmak için ayrılırlar. Genç erkekler önceleri göçmendir ve yaşlı erkeklerle  kendilerine ait bir bölge oluşturana kadar itişip kakışırlar. Doğal yaşam alanlarında jaguarların yaşam süresi 12 yıl civarındadır. Esaret altında 23 yıl kadar yaşadıkları görülmüştür ki bu onları en uzun yaşayan kedilerin arasına sokar.
Kedilerin çoğunluğu gibi, anne-yavru gruplarının dışında jaguar tek başına dolaşır. Erişkinler genelde kur yapmak ve çiftleşmek için bir araya gelir ve kendilerine geniş bölgeler ayırırlar. Dişilerin 25 ile 40 km² lik bölgeleri birbirini kesebilir ama hayvanlar genellikle yüz yüze gelmekten kaçınır. Erkeklerin bölgeleri av ve yeterli alan durumuna göre yaklaşık iki katı yer kaplar ve birbirini kesmez. Pençe izleri, idrar ve dışkı bölgeyi belirlemek için kullanılır.Diğer büyük kediler gibi jaguar da kükreyebilir. Genellikle, bölge ve eş için rakiplerini uyarmak amacıyla kükrerler. Doğal yaşam yerlerinde bireyler arasında karşılıklı kükremeler gözlemlenmiştir. Kükremeleri tekrar eden bir öksürüğe benzer ve bazen miyavlama ile homurdanma sesleri de çıkarırlar. 
Çok nadir de olsa erkekler arasında çiftleşme nedeniyle kavga çıkabilir ama genellikle saldırgan davranışlarda bulunmadıkları gözlemlenmiştir. Çıkan kavgalarda anlaşmazlık konusu genellikle bölge hakimiyetidir. Bir erkeğin bölgesi içinde iki ya da üç dişinin bölgesi yer alır ama başka bir erkeğin girmesine tahammül edemezler.Jaguar genellikle gece hayvanı olarak tanımlanırsa da daha çok yarı karanlıkta (gündoğuşundan önce ve günbatışından sonra) aktiftir. Erkekler de dişiler de avlanır ama erkekler daha büyük bölgede olduklarından her gün daha çok yol katederler. Av olduğu takdirde jaguar gündüzleri de avlanabilir. Zamanının %50-60’ını aktif olarak geçiren jaguar oldukça enerjik bir kedidir. Bulunması zor olan jaguarın doğal yaşam alanlarına kolay erişilemediğinden, gözlemlenmesi oldukça zor bir hayvandır.
Tüm kediler gibi jaguar yalnızca et ile beslenen bir etçildir. Fırsatçı bir avcıdır ve 85’e yakın türü avlar. Jaguar büyük avları tercih eder ve geyik, tapir, pekari, köpek ve kaymanları bile avlar. Ancak kedi, kurbağa, fare, kuş, balık, ve evcil hayvan gibi yakalayabildiği her türlü hayvanı yiyebilir.Jaguar Panthera cinsinde yaygın olan derin ısırık ve boğma tekniğini kullansa da kediler arasında istisna teşkil eden kendine has bir öldürme yöntemini tercih ederek, köpekdişleriyle avının kulakları arasından şakak kemiklerini ısırarak doğrudan beynini deler. Emmons (1987) bu tekniğin Pleistocene dönemin sonunda türlerin yokolması ve jaguarların temel avlarının kaplumbağa olması nedeniyle kaplumbağa kabuklarını kırarak açabilmek için bir uyum sağlama olduğunu önermiştir. Kafatası ısırığını memeliler için uygulayan jaguar, cayman gibi avlarda ise arkaya sıçrayarak omuriliğine zarar verdiği avını hareketsizleştirir. Kaplumbağa kabuğunu kırabilecek güçte olsa da, kabuğun içindeki etleri sıyırarak da yiyebilir. Köpek gibi avlarda ise kafatasını kırabilecek bir pençe darbesi yeterli olur.
Jaguar eğer sürek avındaysa, avını izleyip pusuya düşürür. Orman patikalarında yavaşça dolanarak pusuya düşürmeden ve saldırmadan önce avını dinler ve izler. Jaguar saklandığı yerden ve genelde hedefinin ölü noktasından çevik bir sıçrayışla saldırır. Türün pusu yetenekleri, hem yerliler hem de saha araştırmacıları tarafından hayvanlar dünyasında eşine pek rastlanmayan bir yetenek olarak görülür. Pusu yeteneği büyük bir ihtimalle çok farklı ortamlarda süper avcı olmanın geliştirdiği bir yetenektir. Pusuda avın arkasından suya sıçramak da yer alır. Yüzerlerken çok rahat bir şekilde avlarını öldürebilirler. Öyle kuvvetlidirler ki genç bir inek ölüsünü dahi bir ağacın üzerine çıkarabilirler.Avını öldürdükten sonra cesedini çalılığa ya da gözden uzak başka bir noktaya taşır. Avını karnından değil de boyun ve göğsünden yemeye başlar. Kalp ve ciğerlerden sonra omuzlarını yer. Türün 34 kilogramlık en zayıf üyelerinin günlük besin gereksinimlerinin 1,4 kilogram olduğu tahmin edilmiştir. 50-60 kilogram arasında esaret altındaki hayvanlar için günlük besin miktarı olarak 2 kilogramdan fazla et önerilmektedir. Doğal ortamlarında bu değer değişkenlik gösterir çünkü avının yakalanması ve öldürülmesinde önemli ölçüde enerji harcayan yırtıcı kedi bir kerede 25 kilogram et yedikten sonra açlık dönemine girer.
Fosil incelemelerine göre jaguar  iki milyon yıllık bir yaşa sahiptir ve Pleistosen döneminde Bering kara köprüsünden geçtiğinden beri bir Amerikan kedisidir. Panthera onca augusta adı verilen en yakın atası günümüzdeki kediden daha büyüktür. Günümüzdeki dağılımı Meksika’dan Orta Amerika’ya ve Breziya Amazonu’nun büyük bir kısmı dahil olmak üzere Güney Amerika’ya uzanır. Bu dağılım içinde kalan ülkeler ABD, Arjantin, Belize, Bolivya, Brezilya, Ekvador, Fransız Guyanası, Guatemala, Guyana, Honduras, Kolombiya,Kosta Rika, Meksika, Nikaragua, Panama, Paraguay, Peru, Surinam, ve Venezuela yer alır. El Salvador ve Uruguay’daki jaguar soyu tükenmiştir.Listeye ABD'nin eklenmesinin sebebi güneybatıda özellikle Arizona, New Mexico ve Teksas'ta görüldüğü bildirilen jaguarlardır. 1990'ların başında, jaguarların yaşam alanları Güney Kaliforniya ve batı Teksas'a kadar kuzeye uzanıyordu. Jaguarlar, "Tehdit altındaki türler yasası" ile ABD’de koruma altına alınmış ve postu için hayvanların avlanması yasaklanmıştır. 2004 yılında doğal yaşamı koruma memurları Arizona’nın güneyinde jaguarları görüntülediler. Arizona’da sürekli bir popülasyonun yaşaması için yeterli bir av miktarı, öldürülmekten korunmaları ve Meksika’daki popülasyon ile bağlantılarının sağlanması gereklidir.Türün tarihsel dağılımına Amerika Birleşik Devletleri’nin güney kısmının tamamına yakını, güneyde de Güney Amerika kıtasının hemen hemen tamamı dahildir. Toplamda kuzey sınırı 1.000 km, güney sınırı da 2.000 km gerilemiştir. 40 milyon ile 11,5 milyon yıl öncesine ait Buz Çağı'ndan kalma jaguar fosilleri Missouri'ye kadar kuzeydeki bazı kazı alanları da dahil olmak üzere farklı yerlerde günyüzüne çıkarılmıştır. Fosiller, günümüzdeki ortalama ağırlıktan oldukça fazla olan 190 kilogramlık jaguarların varlığını ortaya çıkarmıştır.Kedinin habitatına Güney ve Orta Amerika’nın yağmur ormanları, kısmen sel altında kalan açıklık sulak araziler, ve kuru otlaklar dahildir. Jaguar, bunların arasında en çok yağmur ormanlarını tercih eder. Kedi, Arjantin pampaları, Meksika’nın kurak düzlükleri ve güneybatı ABD gibi kuru habitattaki yerini çok hızlı kaybetmiştir. Kedi tropik, subtropik ve kuru yaprakları dökülen ormanlara yayılmıştır. Su ile bir arada düşünülen jaguar genellikle nehir kenarlarında, bataklıklarda ve avlarını izlemeye yarayan yoğun yağmur ormanlarında yaşarlar. Jaguarlar 3.800 metre kadar yüksek rakımlarda da bulunur ama genellikle dağ ormanlarını tercih etmezler ve orta Meksika'nın yüksek platoları ile And dağlarında bulunmazlar.
Jaguar bir süper avcıdır, yani besin zincirinin en üstünde yer alır ve onu avlayan başka bir tür yoktur. Jaguar ayrıca kilittaşı tür olarak otçul ve tanecil hayvanların popülasyonlarını kontrol ederek orman sisteminin yapısal bütünlüğünü sağlar. Ancak jaguar gibi türlerin ekosistemler üzerinde tam olarak ne gibi bir etkisi olduğunu belirlemek oldukça zordur çünkü türün olmadığı ve bulunduğu bölgelerden veri toplamak ve insan aktivitesinin etkisini dikkate almak gerekir. Genel olarak kilit türlerin eksikliğinde orta büyüklükteki avcı türlerinin popülasyonunun arttığı ve bunun da birbirini izleyen negatif etkileri olduğu düşünülür, ancak saha çalışmaları bunun doğal bir değişiklik olacağını ve popülasyon artışlarının süreklilik arzetmeyeceğini göstermiştir. Dolayısıyla kilit tür varsayımı tüm bilimadamları tarafından desteklenmez.Jaguarların diğer avcılar üzerinde de etkisi bulunur. Jaguar ve Amerika kıtasındaki ikinci büyük kedi puma, sıklıkla simpatriktir (aynı bölgeyi paylaşan birbiriyle bağlantılı türler) ve sıklıkla beraber incelenmişlerdir. Jaguar ile simpatrik olan pumalar genelde daha küçüktürler çünkü büyük avları jaguar, küçük avları da puma aldığından, bu pumalar normalden küçük kalırlar. Bu durum pumaların yararınadır. Küçük avlar dahil olmak üzere daha geniş av seçenekleri olan pumalar insanların değiştirdiği doğada jaguarlara karşı daha dayanıklıdırlar. Her iki tür de neredeyse tehdit altındaki tür olarak ilan edilmelerine rağmen puma önemli ölçüde daha büyük bir dağılıma sahiptir.
Jaguar, Doğa ve Doğal Kaynakların Korunması için Uluslararası Birlik tarafından neredeyse tehdit altındaki tür olarak değerlendirilmiş olup yakın gelecekte soyu tükenme tehdidi altına girebilir.  Tarihsel kuzey yerleşim alanlarını hemen hemen kaybetmesi, şu anda bulunan yerlerde bölünmelerin artması bu durumun seçilmesinde etken olmuştur. Jaguar popülasyonu günümüzde azalmaktadır. Wildlife Conservation Society (Vahşi Yaşamın Korunması Topluluğu) tarafından yaptırılan detaylı çalışmalar sonucunda jaguarın tarihsel yaşam alanlarının %37’sini kaybettiği, %18’inde de durumunun ne olduğunun bilinmediği ortaya çıkarılmıştır. Ancak geriye kalan yaşam alanlarında, özellikle Amazon havzasında ve buraya komşu olan Gran Chaco ile Pantanal’da uzun dönem hayatta kalma olasılığı, umut verici bir şekilde, %70 olarak belirlenmiştir.Jaguar için önemli riskler; habitatının olduğu ormanların yokedilmesi, insanlarla yiyecek için olan rekâbet ve besledikleri hayvanları avlayan kedileri öldüren çiftçilerdir. Bir kere alıştıktan sonra jaguarların beslenmesinin önemli bir kısmını büyükbaş hayvanlar oluşturur. Otlak yapmak için arazi açılması, tür için tehdit unsuru olsa da Güney Amerika’ya ilk kez büyükbaş hayvanlar getirildiğinde bu yeni avdan faydalanan jaguarların başlangıçta popülasyonu artmış olabilir. Beslenen hayvanları çok sık avlamaları nedeniyle çiftlik sahipleri sürekli çalışan jaguar avcıları kiralamıştır ve jaguarlar görüldükleri yerde öldürülürler.
Jaguar Nesli Tehlike Altında Olan Yabani Hayvan ve Bitki Türlerinin Uluslararası Ticaretine İlişkin Sözleşme’nin 1. maddesi ile korunmaktadır: Jaguar ya da herhangi bir parçasının uluslararası ticareti yasaklanmıştır. ABD, Arjantin, Fransız Guyanası, Honduras, Kolombiya, Nikaragua, Panama, Paraguay, Surinam, Uruguay ve Venezuela’da avlanmaları yasaklanmıştır. Brezilya, Guatemala, Kosta Rika, Meksika  ve Peru’da avlanma yalnızca sorun çıkaran hayvanlarla sınırlandırılmış iken Bolivya’da jaguar avı hâlâ serbesttir. Ekvador ve Guyana’da tür herhangi bir koruma altında değildir.Süregelen korunma çabalarının içinde çiftçilerin bilgilendirilmesi ve ekoturizmin gelişmesine yardımcı olunması yer alır. Jaguar genel olarak  "şemsiye tür" olarak tanımlanır yani yaşadığı yer ve habitat gereksinimi öyle geniştir ki onun korunma altında olmasıyla birçok küçük tür de korunacaktır. Korunma örgütleri, jaguara birbirine bağlı habitat sağlamaya çalışarak diğer türlerin de bu korunmadan yararlanması için çalışır.Türün yaşadığı alanların tamamına ulaşılamadığı için (orta Amazon bölgesi gibi) sayılarını tahmin etmek zordur. Araştırmacılar genel olarak özel biyobölgeler üzerine yoğunlaşır ve tür genelinde bir analize pek rastlanmaz. 1991 yılında Belize’de 600 ile 1.000 hayvanın yaşadığı tahmin edilmiştir. Bir yıl öncesinde Meksika’nın 4.000 km² lik Calakmul Biyosfer Rezervi’nde 125 ile 180, Chiapas eyaletinde de 350 hayvanın yaşadığı tahmin edilmiştir. Guatemala’daki 15.000 km² lik komşu Maya Biyosfer Rezervi’nde 465 ile 550 hayvan olabilir. GPS-telemetrisi kullanılan 2003 ve 2004 yıllarındaki çalışmalarda kritik Pantanal bölgesinde 100 km² de altı ile yedi jaguar bulunduğu görülmüştür (bu sayı, geleneksel yöntemlerle yapılan bir çalışmada 10 ile 11 olarak hesaplanmıştı). Buradan anlaşılan, çoğunlukla kullanılan örnekleme yöntemlerinin kedilerin gerçek sayısını abarttığıdır.
Jaguar, uzun çağlar boyunca Orta ve Güney Amerika’da gücün ve kuvvetin sembolü olmuştur. Kolomb öncesi Mezoamerika kültürünün kaynaklandığı Olmek kültüründe belirgin bir "jaguaradam" kavramı gelişmiştir. Stilize jaguar ve jaguara benzeyen insan figürleri ve heykelleri bulunur. Daha sonraki Maya uygarlığında jaguarın ölüler ile yaşayanlar arasındaki iletişimi kolaylaştırdığına ve kraliyet ailesini koruduğuna inanılırdı. Mayalar bu güçlü kedileri ruhsal dünyadaki dostları olarak görmüş ve krallarına içinde jaguar sözcüğü geçen resmî adlar vermiştir. Aztek uygarlığı, yönetenlerin ve savaşçıların sembolü olarak jaguar imajını paylaştı ve jaguar güçlü tanrı Tezcatlipoca'nın totem hayvanı olarak görüldü.
Jaguar çağdaş kültürde sıklıkla karşılaşılan bir semboldür. Guyana’nın resmî hayvanıdır ve ülke armasında yer alır. Çok sıklıkla ürün adı olarak kullanılan jaguar en çok lüks araba markası olarak tanınır. 1960’ların başında Fender Müzik Aletleri sörf müziği yapanlara yönelik Jaguar adını verdikleri bir elektrogitar modelini üretti.
Kedi Uzmanlık Grubu (2002). Panthera onca. Tehlike altında olan türlerin 2006 IUCN Kırmızı Listesisi. IUCN 2006. 4 Mart 2007 tarihinde alınmıştır.
NHNZ bir cayman yiyen jaguarın videosu Pantanal: Land of water adlı belgeselin altında bulunabilir.

Janet Damita Jo Jackson (d. 16 Mayıs 1966, Gary, Indiana), veya bilinen adıyla Janet Jackson, Amerikalı R&B şarkıcısı ve söz yazarı. Sanatçı,  1982'de ağabeyi Michael Jackson'ın elde ettiği başarıların ardından, on altı yaşında kardeşlerinin de desteğiyle ilk albümü Janet Jackson'ı yayımladı. Bu albümle olumlu eleştiriler toplayan Jackson, 1984 yılında, Dream Street adındaki ikinci albümünü yayımladı. Albümün listelerde beklenen başarıları gösterememesi sonucunda kardeşleri ve menajeri olan babasıyla ilişkilerine son vererek başka yapımcılarla çalışmaya başladı. 1986'da Control adlı albümü yayımladı.Albümle ilk kez dünya çapında adını duyuran Jackson, adından sıkça söz ettirdi. Bu albümün başarısından sonra, 1989'da Rhythm Nation 1814'i yayımladı. Albümle beraber satışlarda üst sıralarda yer edindi. 1993'te yetmişlerin dans kayıtlarından örnekler içeren albümü janet.'ı yayımladı. Albümün eleştirmenlerce olumlu eleştiriler almasının ardından doksanların ortasında panik atağa yakalandı. Tedavi gördüğü sırada ayrıca albümüyle de ilgilendi. 1997'de The Velvet Rope'u çıkardı ve bu albümle Amerikan albüm listelerinde bir numaraya kadar yükseldi. 2001'de All for You adlı albümünü yayımlayan Jackson, 2000'ler boyunca medyadan genel olarak uzak kaldı.2008 itibarıyla on stüdyo albümü yayımlayan sanatçı, satışlara bakıldığında, Jackson kardeşlerin en başarılı kadın üyesidir. Jackson, günümüze kadar altısı Amerikan albüm listelerinde zirveye ulaşan on stüdyo albümüne imza attı, çıkarmış olduğu on tekli, Amerikan müzik listelerinde zirveye oturdu. Sanatçı, 1982'deki ilk albümünden 1991'e kadar yaptığı çalışmaları ve 1995'teki toplama albümü için A&M Records altında, 1991'den 2007'ye kadar Virgin Records altında, 2007'den sonra da Island Records altında çalıştı. Janet Jackson, günümüze kadar yüz milyondan fazla albüm sattı. Müzik hayatının dışında sinemada da yer alan Jackson, profesyonel anlamda ilk defa 1993'te Sadece Justice adlı filmde Tupac Shakur ile beraber başrol oynadı. Sonrasında 2000'de Çatlak Profesör II'de görünen Jackson, son olarak 2007'de "Neden Evlendim?" adlı filmde rol aldı.
2012'de Katar'lı iş adamı Wissam Al Mana ile evlenen Janet Jackson,  İslam dinini seçti.  3 Ocak 2017'de çiftin Eissa Al Mana adını verdikleri bir oğlu oldu. 2017 yılının nisan ayında çift ayrıldıkları ve boşanacakları duyuruldu.
Jackson kardeşlerin en genci olan 1966 doğumlu Janet Damita Jo Jackson, ağabeylerinin kurduğu Jackson 5'ın başarısının ardından ailesiyle birlikte Kaliforniya'ya taşındı. 1974 yılında Las Vegas'ta kardeşleriyle birlikte katıldığı bir konserde adını duyuran Jackson, 1976'da CBS televizyonunun hazırladığı The Jacksons adlı gösteriye katılmaya başladı. Kaliforniya'da Lanai Road School adında yerel bir ilkokula başladı. Dokuz yaşındayken ilk bestelerini yazmaya başlayan Janet Jackson'ın ilk şarkısı 1978 yılında kardeşi Randy ile beraber seslendirdiği Love Songs for the Kids oldu. Aynı sıralarda Portola Lisesi'ne başlayan Jackson, Good Times adlı gösteride yer aldığı için arkadaşları tarafından rahatsız edilmeye başladı. Jackson bir süre sonra bu okuldan mezun oldu. 1981 senesinde ablası La Toya Jackson'ın solo albümü My Special Love'da Camp Kuchi Kaiai parçasında yer aldı. En sonunda, 1982 senesinde ilk albümü Janet Jackson'ı satışa çıkardı. Jackson, ilk albüme atmış olduğu deneyimsiz adımı, şu şekilde yorumlamıştır;
Aynı şekilde, Jane Cornwell'ın 2002 yılında sanatçı hakkında yayımlamış olduğu biyografiye göre, babası Joseph Jackson, sanatçıya kendisi hakkında 'baba' hatbını kullanmamasını tembihlemişti. Bu tarihten itibaren Jackson babasıyla sadece yapımcı-sanatçı olarak ilişkisini sürdürdü.İlk teklilerin elde ettiği küçük çaptaki başarıların ve Janet Jackson albümüne gelen olumlu eleştirilerin ardından, kardeşleri tarafından yapımı üstlenilen ikinci stüdyo albümü Dream Street'i 1984 senesinde çıkartan Janet Jackson; albümden çıkan "Don't Stand Another Chance" ile R&B/Hip-Hop listelerinde dokuz numaraya kadar yükseldi. Albüm satışları uluslararası çapta ses getirmese de, ilk video klibini albümdeki "Dream Street"e çekti ve aynı sene Motown Records'ta çalışan başka bir seksenler disko müzik sanatçısı James DeBarge ile evlenmeye karar verdi. 7 Eylül 1984'te nişanlanan Jackson, evlilikten DeBarge'ın uyuşturucu bağımlılığı yüzünden 18 Kasım 1985'te caydı. Sanatçı, kendi yorumuna göre 'Jackson' soyadının getirdiği ağır bir yükü kaldırmak zorunda kaldı.
Önceki albümlerin elde ettiği beklenenin altındaki başarıların ardından Jackson, babası ve ailesiyle olan ilişkilerini kesmeye karar verdi ve bu dönemi şu şekilde yorumladı:
şeklinde beyanat verdi. Kısa süre sonra sanatçı, yapımcısı olan babası Joseph Jackson ile olan bağını kesti ve ünlü yapımcılar Jimmy Jam ve Terry Lewis ile anlaşma imzaladı. Böylece ilk albümü için çalışmaya başlayan Jackson, albümünün adını "Control" (İngilizce: Kontrol) koyarak, babasının buyruklarından kurtulduğunu ve kendi başına daha başarılı olacağını kanıtlamak istemişti.
Jackson, bu sürecin ardından, 1985 ve 1986 yılı boyunca çalışıp ünlü isimleri işe alarak, 1986'da Control albümünü yayımladı. Albüm, eleştirmenlere göre Jackson için bir milat olarak kabul gördüğü gibi, seksenler müziğinde önemli bir yer edinmeyi başardı. Beş hafta boyunca Amerika listelerinde bir numarada kalan albüm, Janet Jackson'a beş kez platin plak kazandırdı.Albümden çıkan ilk tekli "What Have You Done for Me Lately", bir disko hiti olarak kabul edilmektedir. Şarkı, ABD listelerinde ilk ona girdiği gibi, dans listeleri ve Hollanda başta olmak üzere kimi Avrupa ülkelerinde zirveye oturdu. Jackson, kendi yorumuna göre artık istediğini elde etmeye başlamıştı. Ardından çıkan teklilerden "Control", "kendi kararlarını verebilen Jackson" imajı çiziyordu, "Nasty" ise başlı başına bir hit oldu. Albümden eleştirmenlerce seksenlerin en başarılı baladlarından kabul edilen "Let's Wait Awhile" da yayımlandı. 1986'nın sonlarına doğru çıkan "When I Think of You" ise ABD'de bir numarayı görerek, sanatçının ilk bir numaralı teklisi oldu. Bu tarihten itibaren, Janet Jackson, çoğu çevrede giderek tanınmaya, listelerde ağabeyi Michael Jackson ile yarışmaya başladı. Control albümü, satışlara ve listelere bakıldığında Jackson'ın aile torpilli imajını sorgulatıyordu.
Control albümünün getirdiği uluslararası başarıdan sonra, yine aynı yapımcılarla çalışmalara devam etti. Albümün kayıtları sürerken, kayıt şirketi A&M, Jackson'a albümün Control tarzında daha kadınsı bir albüm olmasında baskı uyguladı. Jackson ise, böyle bir ikinci albümün kendi kariyerine gölge düşüreceğini belirterek, dünya sorunları ve ilişkiler üzerine odaklı bir albüm yapma konusunda ısrar etti. Jackson bu durumla ilgili,
şeklinde beyanat verdi. Aynı doğrultuda yapımcılardan Jimmy Jam, "The Boston Globe"a,
şeklinde bilgi verdi. Jackson, o sıralarda oldukça popüler bir müzik türü olan new jack swing'den ilham aldı. Ayrıca albüme, kendi deyimiyle "ruhlu R&B ve isyankar rock" da katan Jackson, dördüncü stüdyo albümü Rhythm Nation 1814 için geri sayıma başladı.
1989 yılının üçüncü çeyreğinde ilk tekli "Miss You Much" yayımlandı. Şarkı ABD'de dört hafta boyunca bir numarada kalarak, Madonna'nın "Like a Prayer" şarkısına rağmen, 1989'un en uzun bir numarada kalan şarkısı oldu. Sonra satışa sunulan Rhythm Nation 1814 albümü, Amerikan albüm listelerinde bir numara oldu. Jackson, daha sonra "Rhythm Nation" adlı şarkıyı yayımladı. Bu şarkıda toplumsal mesajlar vermeyi amaçlayan sanatçı, new jack swing merkezli müzik çevresinde de saygı kazandı. "Rhythm Nation" iki numaraya ulaşarak ve "En İyi Koreografi" ödülü kazanarak Jackson'ın adını duyurmaya devam etti. Ardından "Escapade" şarkısını satışa sunan sanatçı, bu şarkıyla 1990 yılının başlarında tekrar bir numaraya oturup üç hafta zirvede kalarak, hem seksenlerde hem doksanlarda bir numara şarkısı olan ilk sanatçı oldu. "Escapade", Jackson kariyerinin kilometre taşları arasında yer aldığı gibi, klibiyle ve müzikal başarısıyla Jackson'a ödüller ve olumlu eleştiriler kazandırdı."Escapade"in başarısının ardından Janet, "Alright"ı piyasaya sürdü. İlk üçte yer alan önceki üç şarkıdan farklı olarak, şarkı dört numarada kaldı. Şarkının klibi için "When I Think of You" için çalıştığı yönetmenle tekrar çalıştı. Şarkı, Jackson'a 1990'da ve 1991'de çeşitli video ödülleri kazandırdı. 1990 yazında, Rolling Stone dergisi tarafından dokunaklı bir balad olarak tanıtılan ve yavaş tempolu R&B bir şarkı olan "Come Back to Me" yayımlandı ve iki numaraya kadar yükseldi. Videosu ise Paris'te çekildi. Bu şarkının ardından sanatçı, "Black Cat" adlı rock şarkısını yayımladı. Şarkı, Amerikan listelerinde bir haftalığına bir numaraya yükseldi. Şarkı, Jackson'ın müzikal çok yönlülüğünün bir göstergesi olarak kabul edilmektedir."Black Cat"in ardından, 1990 yılının sonlarında "Love Will Never Do (Without You)" adlı eserini satışa sunan Jackson, 1991'in ilk haftalarında, Madonna'nın "Justify My Love" teklisini geçerek bir numaraya yerleşti. Bu tekliden sonra yayımlanan sekizinci tekli "State of the World", ABD'de resmi olarak yayımlanmasa da Güney Afrika listelerinde kendisini gösterdi.
Rhythm Nation 1814'ün kırdığı rekorlar şunlardır:Rhythm Nation 1814 albümü Amerikan müzik tarihinde, yedi adet ilk ona giren şarkı çıkaran üç albümden biridir.
Albüm, Amerikan müzik tarihinde, yedi adet ilk beşe giren şarkı çıkaran tek albümdür.
Albüm, üç takvim yılı içinde bir numaraya ulaşabilen şarkı çıkarmış tek albümdür. (1989-1990-1991)
Sanatçı, kısa bir sessizliğin ardından 31 Mart 1991'de uzun süredir nişanlı olduğu Rene Elizondo Jr. ile evlendi ancak bu evliliği bir süre gizli tuttu. 1992'de elli milyon dolarlık bir anlaşmayla Virgin Records ile anlaştı ve 1993 senesinde janet. ("Janet, period" olarak okunmaktadır) adlı beşinci stüdyo albümünü piyasaya sürdü. Yirmi iki ülkede bir numara olmayı başaran Jackson, sonraları,
şeklinde bir beyanatta bulundu. Jackson, albümünün ilk teklisi için 1993 yazında "That's the Way Love Goes"u seçti. Ancak, Virgin Records, ilk teklisinin "If" olmasını istedi. Uzun süren tartışmaların ardından, "That's the Way Love Goes", ilk tekli olarak piyasaya sürüldü. Şarkı beklenenin aksine, çıkar çıkmaz sekiz hafta listelerin zirvesine oturarak, Jackson'ın bugüne kadar çıkardığı teklilerden en uzun süre zirvede kalan şarkısı oldu. Albüm de aynı şekilde bir numarayı gördü. Şarkının klibinde o zamanlar ünlü olmayan Jennifer Lopez de oynadı. O sıralardaki Jackson'ın uyandırdığı etkiye bakarak Rolling Stone dergisi,
şeklinde bir açıklamada bulunmuştur.Satışlardan tatmin olan Virgin Records, sonra ikinci tekli olan If'e klip çekti. Ancak şarkı, şirketin diretmelerine rağmen ABD listelerinde dört numarayı geçemedi. Bu sıralarda, Jackson, Eylül 1993'teki Rolling Stone dergisi kapağı için üstsüz biçimde, kocasının elleri tarafından göğüsleri kavranmış biçimde poz verdi. Bu resim için, albümün kapak resminin kesilmemiş sürümünü kullanan sanatçı, kısa bir süre sonra, Tupac Shakur ile beraber Sadece Justice filminde belirdi. Bunun ardından Jackson, bir balad ve piyano pop olan, ayrıca Sadece Justice filminin müziklerinde de kullanılan "Again"i piyasaya sürdü. Again, 1993'ün son haftalarında zirveye erişerek iki hafta bir numarada kaldı. Aynı şekilde, Jackson'ın oyunculuğu da, başlangıç için kayda değer bulundu.Bu başarıların ardından, "Because of Love", "Any Time, Any Place", "You Want This" gibi ilk onda yer alan şarkılar yayımlandı. Bunlardan "Any Time, Any Place", Jackson'ın kendi deyimiyle kendi cinsel fantezileriyle örülüydü. Elde ettiği büyük başarıların ardından, 1995'te sadece Avustralya ve Yeni Zelanda'ya özel "Whoops Now" ve bir punk-pop parçası olan "What'll I Do"yu piyasaya sürdü. Her iki şarkı Yeni Zelanda'da zirveye oturdu. janet. albümüyle 1994 Grammy Ödülleri'nde "That's the Way Love Goes" şarkısıyla "En İyi R&B Parçası" ödülünü kazandı. Kasım 1993'te on iki ay devam edecek olan "Janet. Tour" turnesine çıkarak 1995 senesine kadar konserlerini sürdürdü. Ekim 1995'te ilk derleme albümü Design of a Decade 1986/1996'de iki yeni parçaya yer veren sanatçı, bu albümle iki kez platin plak kazandı. Bu başarılarının ardından, 1995'te ağabeyi Michael Jackson ile ilk ve tek düeti olan "Scream"i kaydetti.
Tüm bu ses getiren dönemin ardından müzikal açıdan kısa bir sessizliğe gömülen Jackson, 1997 yılında, tekrar albümü için çalışmalara başladı. Ancak eleştirmenlere ve Jimmy Jam'e göre bu sıralarda yaşadığı bunalımlar, müziğine yansımıştı. Müzik eleştirmenleri, albümdeki fısıldamalı konuşmaların, trip hop'ı andıran şarkıların, olağandışı enstrümanların Jackson'ın bunalımını tanımlamaya yettiğini beyan etti. Albümün kayıt aşamasındaki durumu için Jackson,
şeklinde bir demeç verdi. Sonunda, 1997 senesinde The Velvet Rope isimli altıncı stüdyo albümünü yayımladı . Bu albümle, müziğiyle aynı doğrultuda, verdiği pozlar ve cinselliği ifade ediş tarzıyla da dikkat çekti. Albümde 'cinsellik' ile ilgili birçok konuyu sözlerine yansıtan sanatçı, bu albümle Amerika listelerinde yine bir numaraya yükseldi.İlk tekli, Joni Mitchell'ın "Big Yellow Taxi" şarkısından sözler içeren ve rapçi Q-Tip ile yapımı üstlenilen "Got 'Til It's Gone" oldu. Albümden çıkan sonraki teklilerden "Together Again", uluslararası bir başarı elde ederek bir numara oldu. "I Get Lonely", ABD listesinde üç numaraya kadar yükseldi. Jackson, bu başarıların ardından, dönemin dans hitleri arasında gösterilen "Go Deep" adlı tekliyi yayımladı, ancak şarkı listelerde yüksek bir başarı gösteremedi. Ardından "You" ile gündeme gelen Jackson, en son olarak da piyano pop şarkısı "Every Time"ı yayımladı. Ancak son teklilerin beklenenin altındaki başarısı yüzünden, albümle adını taşıyan Vanessa Mae düeti "Velvet Rope" adlı şarkı planlananın aksine piyasaya sürülmedi. Sanatçı, 1998 içinde Afrika, Asya, Avrupa ve Güney Amerika'yı da kapsayan "The Velvet Rope Tour" turnesine çıktı. Turne sonunda Elton John, Busta Rhymes, Shaggy ve Blackstreet ile birlikte düetler yaptı. 1999 yılının bitiminde Billboard dergisi tarafından yapılan araştırmaya göre, Madonna, Boyz II Men ve Whitney Houston gibi yıldızları geride bırakarak, Mariah Carey'in ardından "1990'ların en başarılı ikinci sanatçısı" unvanını aldı. 2001 senesinde Amerikan Müzik Ödülleri'nce "Onur Ödülü"ne layık görüldü.1998'de "Together Again" adlı şarkıdan elde edilen tüm gelirleri "Birleşik Devletler AIDS ile Savaş Derneği"ne bağışladı. The Daily Telegraph gazetesinden Neil McCormick, Jackson'ın AIDS ile verdiği savaş ve cinsel yönelimlere duyduğu saygıyı kendi köşesinde övdü. Aynı doğrultuda Rolling Stone, albümdeki Free Xone adlı şarkıyı, yakaladığı müzikal tarz ve homofobi karşıtı sözleriyle albümün en iyi şarkısı olarak nitelendirdi. The Velvet Rope yakaladığı bu AIDS bilinci taşıyan homofobi karşıtı tutumuyla, Amerikan LGBT Forumu tarafından ödüle layık görüldü.
2000 yılında Çatlak Profesör filminde "Profesör Denise Gaines" rolüyle yer alan Jackson, yine aynı filmin müzikleri için yaptığı "Doesn't Really Matter" adlı çalışmasıyla beraber Amerikan listelerinde zirveye oturdu. Sanatçı, içinde hip hop ve R&B müzik ögeleri içeren bu şarkısıyla zirvede üç hafta kaldı. Bu şekilde, Jackson, Madonna'dan önce, "1980'lerde, 1990'larda ve 2000'lerde bir numara şarkısı olan ilk sanatçı" unvanını kazandı. "Doesn't Really Matter"ın başarısının ardından sanatçı, şarkıyı 2001 çıkışlı sonraki albüme de ekledi. Bu şekilde hem filmde rol alırken, hem de film müzikleri albümünün en ses getiren şarkısına imza attı. Film, ilk haftasında 42.7 $ elde etti. Jackson, kısa süre sonra eşi Rene Elizondo'dan boşandı.Sinema kariyeri için ayırdığı bir yılın ardından, Nisan 2001'de yedinci stüdyo albümünü yayımladı. Albüm, ilk haftada 605 binlik bir satış elde ederek sonrasında sanatçıya üç kez platin plak kazandırdı. Albümden çıkan tekli "All for You" henüz satışa sürülmemiş olmasına rağmen on dört numaradan Billboard Hot 100 listesine giriş yaptı. Böylece, o zamana kadar satışa sürülmediği halde en üst sıradan listeye giriş yapan şarkı oldu. Şarkı daha sonra yedi hafta boyunca Amerika listelerinde bir numaraya yerleşerek, Jackson'ın en uzun zirvede kalan ikinci parçası oldu. Bunun yanında Grammy'lerden yılın sonunda ödülle döndü. Albümle ilgili Allmusic dergisinden Stephen Thomas Erlewine,
şeklinde bir yorumda bulundu. The New York Times gazetesinden Jon Pareles de buna ek olarak,
Bu başarılardan sonra, "Someone to Call My Lover" üç numaraya yükseldi. 2002'de Missy Elliott, P. Diddy ve Carly Simon düeti "Son of a Gun (I Betcha Think This Song Is About You)" ile Amerikan müzik listelerinde on üç numarada kendini gösteren Janet Jackson, bu şarkıyı eski eşi Rene Elizondo Jr. için yazdığı iddialarını inkar etti. 2002'de Beenie Man ile beraber "Feel It Boy" adlı reggae şarkısında düet olarak yer aldı. Aynı dönemde Jermaine Dupri ile tanıştı.
Janet Jackson, Şubat 2004'te "Super Bowl XXXVIII" gösterisinde, "Rhythm Nation" ve "All for You" adlı şarkılarını tek başına söyledikten sonra, Justin Timberlake'in yanına gidip gösteriye başladı. Justin Timberlake ile "Rock Your Body" şarkısını söylerken Timberlake aniden, Jackson'ın büstiyerini indirerek onun göğsünün açılmasına sebebiyet verdi. Canlı yayında binlerce kişiye yansıyan olay sonrası ikili, olayı kaza olarak değerlendirdi. Bu olaydan sonra Jackson'ın adı bir süre boyunca, Google arama motorunun en çok aranan ismi oldu.
Bir ay sonra, Mart 2004'te yeni stüdyo albümü Damita Jo'yu çıkardı. Albümün yayımlandığı dönemde, Jackson,
yorumunda bulundu. Aynı sıralarda USA Today'deki gazetecilerden Stevie Jones, köşesinde ismini Jackson'ın göbek adından alan albümün, sanatçının farklı yönlerinden bahsettiğini yazdı. Bu olumlu eleştirilere rağmen albüm, 1986'daki Control albümünden beri sanatçının bir numaraya ulaşamayan ilk albümü oldu. Her ne kadar Damita Jo ile Amerika listelerinde iki numara olsa da, satışların pek iyi gitmemesi ve teklilerin listelerin alt sıralarında yer alması nedeniyle Virgin Records ile sanatçının arası açılmaya başladı. Albümden çıkan tekli "I Want You" ile "En İyi R&B Kadın Performansı" adaylığına gösterildi. Aynı günlerde, ağabeyi Michael Jackson'ın çocuk tacizi suçlamaları yüzünden bunalıma giren Jackson, kendi yorumuna göre, iki kötü durumu beraber yaşamak zorunda kaldı. Ancak Michael Jackson, daha sonra aklandı. Yine aynı dönemlerde, İnsan Hakları Derneği ve Los Angeles AIDS Vakfı'na yaptığı katkılardan ötürü "İnsanlık Ödülü" ile şereflendirildi.
2006'da çıkması planlanan dokuzuncu stüdyo albümünün tanıtımı için Us Weekly dergisinin kapağında yer alan Jackson, bunun peşi sıra Eylül 2006'da dokuzuncu albümü 20 Y.O.'u ("Twenty Years Old" olarak okunmaktadır) yayımladı. Bu albümle, önceki albüm Damita Jo gibi Amerika listelerinde iki numara oldu. Jackson, albümün hem kırkıncı yaşını, hem de milat albümü Control'ün yirminci yılını kutlamaya yönelik olduğunu söyledi. Rolling Stone dergisi, albümün çıkışıyla ilgili:
şeklinde yorum yaptı. Buna rağmen Newsday'in Glenn Gamboa'sı albüm hakkında olmulu eleştirilerde bulundu ve
şeklinde yorum yaptı.İlk haftada 300 binlik bir satış yakalayan Jackson, albümden çıkan ilk tekli "Call on Me"de Nelly ile düet yaparak R&B listelerinde bir numara olmayı başarırken, ikinci tekli "So Excited" ile beklenen başarıyı elde edemedi. Son iki albümde ABD listelerinde zirveye oturamayan Jackson'ın, sonuç olarak şirketi Virgin Records ile arası iyice açıldı ve çareyi Mariah Carey'in de bulunduğu Island Records'a geçmekte buldu.
2007'de Island Records ile anlaşma imzalayan sanatçı, aynı sene Tyler Perry'nin Neden Evlendim? adlı filminde başrol oynadı. Aynı yıl Forbes dergisi tarafından, eğlence dünyasının en zengin yedinci kadını ilan edildi. Daha sonra, 2008 yılının Şubat ayında onuncu stüdyo albümü Discipline'i yayımladı. Jackson bu albümle beraber, yirmi dört yıldır ilk defa yapımcıları Jimmy Jam ve Terry Lewis ile çalışmadı. Bu yapımcıların yerine albümde Rodney Jerkins, D'Mile, Jermaine Dupri, Stargate, Ne-Yo, Tricky Stewart ve The-Dream gibi ünlü yapımcılarla çalıştı. Albüm, böylelikle, sonunda Jackson'ın yedi yıldır elde edemediği zirveyi elde etti. Allbümün Amerikan albüm listelerinde zirveye çıkmasıyla beraber Jackson, altı tane bir numara albüm elde etmiş oldu ve ağabeyi Michael Jackson'ı geçti.12 Aralık 2007 tarihinde internete sızan "Feedback" teklisi resmi olarak yayımlanmadan önce internet ortamında en fazla paylaşılan şarkı oldu. Dijital ortama sızdığı gün beş saat içerisinde 1,34 milyon bloga yayıldı. Şarkı daha sonra, ABD listelerinde on dokuz numaraya çıkarak Jackson'ın 2001'den beri ilk yirmiye giren ilk parçası oldu. Bunun ardından "Rock With U" adlı şarkıya klip çekti. Şarkı, beklenenin aksine ABD'de listelee giremedi. Bu hayal kırıklığının ardından "LUV" ve "Can't B Good" adlı diğer teklileri yayımladı. Ancak, bu şarkılara video-klip çekilmedi. Jackson, 10 Eylül 2008'de başlaması planlanan beşinci dünya turu "Rock Witchu Tour"un haberini verdi. Bu turun bir ayağı olan Montreal'de 29 Eylül 2008'de bir konserin başlamasından kısa bir süre önce birden hastalanıp hastaneye kaldırıldı. Bu nedenle konser iptal edildiyse de, sanatçı bu konseri yeniden düzenlemeyi istediğini beyan etti. Sanatçı hastaneye götürüldükten iki saat sonra çıktı.13 Eylül 2009 tarihinde düzenlenen 2009 MTV Video Müzik Ödülleri töreninde Janet Jackson, 25 Haziran 2009'da ölen ağabeyi Michael Jackson'ın anısına "Scream" adlı şarkıyı seslendirdi. Ödül törenini izleyen süreçte de "Make Me" adlı şarkısını tekli olarak yayımladı. Bir süre sonra yayımlanan Number Ones adlı ikinci derleme albümünün tek yeni çalışması olan şarkı, başta sanatçının resmî sitesinde ücretsiz olarak dinlenebilirken, sonrasında dijital yükleme olarak da satışa sunuldu. "Make Me",  Michael Jackson'ın 1979 yılı şarkısı olan "Don't Stop 'Til You Get Enough" şarkısına atfen kaydedilen bir şarkıydı. Sanatçının önceki stüdyo albümü olan "Discipline" için de dört şarkı bestelemiş olan Rodney 'Darkchild' Jerkins'in ve Jackson'ın yapımını üstlendiği şarkı, sanatçının yeni bir stüdyo albümü öncesinde yayımladığı bir ara eser olarak nitelendirilmektedir.
Mezzo-soprano sese sahip olan Jackson, eleştirmenlerce ABD'deki en çok yönlü sanatçılardan biri olarak görülmektedir. Rolling Stone dergisine göre, Jackson'ın sesi, ağabeyi Michael Jackson'ın sesinin inceltilmiş ve yankılı bir başka sürümüdür. Ancak Slant Magazine'a göre, ince sesli olması onu "cırtlak" kılmaktadır. Rolling Stone'dan David Ritz, onun müzikal tarzını sembolik olarak Marvin Gaye ile karşılaştırmış ve
Jackson bunların dışında, kendine kardeşlerinden Michael'ı ve Jermaine'i örnek aldığını söylemiştir. Rolling Stone'na göre, Jackson'ın diğer açıkça örnek aldığı sanatçılar; The Ronettes, Dionne Warwick, Tammi Terrell ve Diana Ross gibi 70'lerin simgeleridir.Eleştirmenlere göre Jackson'ın müzikal görünüşü, içinde R&B, pop, soul, rap, rock ve dans gibi birbirine zıt olabilecek türlerle çevrilmiştir. Jackson'ın resmi menajeri Quadree El-Amin, Jackson'ı Barbra Streisand ile karşılaştırmış ve
Ayrıca yapımcılar Jimmy Jam ve Terry Lewis, Jackson'ın, zamana ayak uydurarak, funk, disko, new jack swing gibi farklı müzik türlerinin üstesinden gelmeyi bildiğini belirtmiştir.She's a Rebel: The History of Women in Rock & Roll (2002) adlı kitabın yazarı Gillian G. Gaar, Control albümünü "otobiyografik kurtuluş, özgürlük, evlilik, ayılık gibi temellere kurulu bir albüm" olarak değerlendirdi. Aynı bağlamda Funk: The Music, The People, and The Rhythm of The One (1996) adlı kitabın yazarı Rickey Vincent da Rhythm Nation 1814'i
Joshua Klein'a göre janet. albümü "bir sanatçının olması gereken en doğru şekilde, saflıktan cinsel doygunluğa ulaşmışlığı; aşkı ve arzuyu aynı anda hissettirebilen nadir gelişimlerden biri" olarak gösterilmiştir.
Sanatçının kliplerinde, konserlerinde veya gösterilerde uyguladığı koreografik stili, ağabeyi Michael Jackson ile benzerlik gösterse de, Jackson'ın dans stili genel olarak daha kadınsı olarak ifade edilmektedir. Kendi düzeni dışında, Paula Abdul, Michael Kidd ve Tina Landon gibi ünlü koreograflarla çalışmıştır. Landon, ayrıca 1995 yılı Michael Jackson ve Janet Jackson düeti "Scream"de de koreograf olarak görev almıştır.Jackson'ın koreografi adına daha ayrıntılı bilgiler edinilmesi için, birkaç farklı gösterisinin ayrı ayrı incelenmesi gerekmektedir. Çoğu eleştirmene göre, onun koreografileri en açık biçimde, "The Pleasure Principle", "Rhythm Nation", "Miss You Much", "If", "Together Again", "Doesn't Really Matter", "All for You" ve "Feedback" gibi kliplerinde görülmektedir. Jackson'ın eski eşi, yönetmeni ve koreografi öğretmeni René Elizondo Jr., sanatçının genel performansı hakkında, "Janet eğer bir tabureye oturup gitarını tıngırdatmaya başlarsa, 8 saatlik bir gösterinin rahatlıkla üstesinden gelebilir." demiştir.
Janet Jackson, eleştirmenlerce, belirgin bir biçimde Michael Jackson ve geri kalan Jackson kardeşlerden farklı bir mesafede ilerlemiştir. Joshua Klein, sanatçı hakkında
dedi. Klein ayrıca "Bir sanatçının yıldızlığını kestirmek akıl işi değildir. Ancak Jackson'ın "It's Janet-Miss Jackson-If you're nasty" şeklindeki basit kalıptaki öbeklerinin ardında yer alan parıltıyı herkes rahatça gördü."  şeklinde ekleme yaptı."2006 yılında yayımlanan American Popular Music: The Rock Years kitabının yazarları Larry Starr ve Christopher Alan Waterman'a göre, Amerikan müzik endüstrisinin yeniden toparlanmaya başladığı 80'li yılların ortalarında, Janet Jackson, tüm diğer milyon dolarlık satışa erişen sanatçılardan farklı olarak, müzik piyasasının nabzını tutmayı ve buna göre pazarlama politikalarını geliştirmeyi çok ustaca becerdi. Mart 2008'de, Business Wire, Janet Jackson'ı modern müzik tarihinin en çok satan on sanatçısı arasında göstererek onun rock'n'roll tarihinin en başarılı dokuzuncu oluşumu, en başarılı ikinci bayan sanatçısı olarak addetti.
Jackson'ın müzikal görünüşü, çoğu yeni nesil modern sanatçıya da örnek oldu. R&B sanatçısı Cassie, kendisini "fanatik Jackson hayranı" olarak tanımladı ve bunu:
şeklinde ayrıntıya indirgedi. Chicago Tribune Cassie'nin Jackson'ı seven tek şarkıcı olmadığını ve büyük bir ihtimalle de son olmayacağını vurguladı. 2001'de bir uçak kazasında hayatını kaybeden R&B şarkıcısı Aaliyah'nın, ölümünden sonra 2005 yılında çekilen Aaliyah Remembered adlı belgeselde, Janet Jackson'ın en büyük hayranlarından biri olduğu ortaya çıktı. Aaliyah, bunu kendi sözleriyle,
şeklinde demeç verdi. The Atlanta Journal and Constitution'dan Sonia Murray, Beyoncé'nin de sanatçıya saygı duyduğunun altını çizdi. Beyoncé bu durumu

Jérôme René Marcel Rothen (Fransızca telaffuz: [ʒe.ʁom.ro'tɛn]; d. 31 Mart 1978, Châtenay-Malabry), orta saha pozisyonunda oynayan Fransız eski millî futbolcudur. Çok fazla kullanılmasa da "Robot Rothen" lakabıyla bilinir. Futbolculuk döneminde; oldukça etkili duran topları, ortaları ve pasları ile ön plana çıkmaktaydı.
Rothen, futbola; 1983 yılında, daha altı yaşındayken AS Meudon'da adım attı ve sırasıyla; Versailles, INF Clairefontaine ve Caen'de futbola devam etti. 1997 yılında Ligue 2 takımlarından Caen'de profesyonel olduktan sonra; 2000 yılında, o zaman Ligue 1'de mücadele eden Troyes'e transfer oldu ve orada kendini yavaş yavaş göstermeye başladı. Bunun bir sonucu olarak; 2002 yılının başında Monaco'ya transfer oldu. Burada başarılı bir sezon geçiren Rothen, ilk olarak; 2002-03 sezonunda Ligue 1'de 18 asist yaparak lig tarihinde "bir sezonda en fazla asist yapan futbolcu" rekorunu kırdı ve ardından; Monaco ile 2003-04 sezonunda Şampiyonlar Ligi'nde final oynadı. 2004 yılında doğduğu bölgenin takımı olan Paris Saint-Germain'e transfer oldu ve bu takımda beş yıl forma giymesine rağmen bekleneni tam olarak karşılayamadı. 2009 yılında İskoçya'nın en ön plana çıkan iki takımdan biri olan Rangers'a kiralandı. 2010 yılının başında ise; Süper Lig takımlarından Ankaragücü'ne sezon sonuna kadar kiralandı. Sezon sonunda Paris SG'ye geri dönen Rothen, kadro dışı bırakıldı ve Ekim 2010'da takımıyla sözleşmesini karşılıklı olarak feshetti.
Rothen, 2011 yılında; Ligue 2'ye yeni yükselen ve Korsika adasında yer alan Bastia ile sözleşme imzaladı. Bastia ile ilk sezonunda; hem lig şampiyonluğu yaşayıp tekrar en üst lige yükselme sevincini yaşadı, hem de ligde "yılın oyuncusu" seçildi ve "yılın takımı"'nda yer aldı. 2013 yılında Bastia ile karşılıklı anlaşarak sözleşmesini feshetti. Aynı yıl yaz transfer döneminde futbola başladığı takım olan Caen ile anlaştı ancak 16 Ekim 2013 tarihinde Caen ile olan sözleşmesini karşılıklı olarak feshetti. 1 Ocak 2014 tarihinde ise futbolu bıraktığını açıkladı. Fakat, 19 Ocak 2015 tarihinde amatör takımlardan Plessis-Robinson ile anlaşarak sahalara geri döndü.
Rothen, Fransa millî takım formasını giydiği 2003-2007 yılları arasında 13 maça çıktı ve bir gol attı. Millî takım forması altında 2003 FIFA Konfederasyonlar Kupası ve 2004 Avrupa Futbol Şampiyonası turnuvalarında mücadele eden Rothen, millî takım ile Konfederasyon Kupası şampiyonluğu yaşarken, Avrupa Futbol Şampiyonası'nda ise çeyrek final gördü.
Jérome René Marcel Rothen, 31 Mart 1978 tarihinde, Fransa'nın başkenti olan Paris'ten yaklaşık 11 km uzaklıkta olan Hauts-de-Seine kasabasının güneybatısında yer alan, kalabalık bir mahalle olan Châtenay-Malabry'de, amatör futbolcu olan Jean-Pierre ile öğretmen olan Dominique'nin çocuğu olarak dünyaya geldi. Çocukluk dönemini bu semtte geçirdi. Okuldan aldığı eğitimden sonra ek olarak öğretmen olan annesinden eğitim alıyordu. Küçük yaşlarda futbola büyük ilgi gösteren Rothen, babsından, dedesinden (Marcel) ve amcasından (Patrick) futbol dersi aldı. Özellikle babası, uzun yıllar AS Meudon'da oynadı ve AS Meudon takımının en önde gelen futbolcularından birisiydi. Bir yandan futbol takımlarında yetişirken bir yandan da babasından, amcasından ve dedesinden futbol dersi alıyordu.
Rothen, futbola; 1983 yılında, altı yaşındayken AS Meudon takımında başladı. 1988 yılında Versailles takımında, 1991 yılında ise; Fransa'nın en seçkin futbol akademilerinden biri olan olan INF Clairefontaine'de futbola devam etti. Rothen, Clairefontaine'de futbola devam ederken William Gallas, Louis Saha, Thierry Henry, Nicolas Anelka gibi oyuncularla yer aldı. Özellikle Clairefontaine'de futbola devam ettiği dönemlerde, William Gallas ve Thierry Henry ile birlikte Clairefontaine'in en iyi genç futbolculardan birisi olarak gösteriliyordu. 1994 yılında ise o zaman Division 1'de mücadele eden Caen'de futbola devam etti.
Rothen, 1996-97 sezonunda Caen'in A takımıyla antrenmanlarda yer aldıysa da hiç A takımının formasını giyemedi. Caen o sezon Division 2'ye düştü.
Rothen, 1997-98 sezonunda Caen takımında o zamanki teknik direktör Gabriel Calderón döneminde profesyonelliğe adım attı. Caen forması altında kariyerindeki ilk resmî maçına; 13 Eylül 1997 tarihinde 2-1 kaybettikleri maçta Toulon karşısında çıktı ve 45 dakika sahada kaldı. Kariyerindeki ilk golünü ise; 21 Ocak 1998 tarihinde 2-0 kazandıkları maçta Laval karşısında attı. Rothen, 1997-98 sezonunda 23 maça çıktı ve üç gol attı.
Rothen, 1998-99 sezonundaki ilk maçına; 8 Ağustos 1998 tarihinde 2-1 kaybettikleri Gueugnon'a karşı çıkarken; 3 Ekim 1998 tarihinde 4-1 kazandıkları maçta Guingamp'a karşı hem sezonun ilk gollerini attı, hem de kariyerinde ilk kez iki gol birden atmayı başardı. Rothen, 1998-99 sezonunda 39 maça çıktı beş gol attı.
Rothen, 1999-2000 sezonundaki ilk maçına; 31 Temmuz 1999 tarihinde 1-0 kazandıkları maçta Toulouse'a karşı oynadı. 21 Ağustos 1999 tarihinde ise Créteil karşısında 2-1 kaybettikleri maçta kendi kalesine gol attı. 16 Ekim 1999 tarihinde 1-1 biten maçta yine Stade Lavallois karşısında bu sefer rakip kaleye attı.  1997'den itibaren sürekli oynamaya başlayan Rothen, 1999-00 sezonunda 39 maça çıktı ve üç gol atarken; Caen'de oynadığı süre boyunca 114 kez forma giydi ve 11 gol attı.
Rothen, Caen'deki performansıyla Troyes'in o zamanki teknik direktörü Alain Perrin'in dikkatini çekti ve Rothen, 2000-01 sezonunda Ligue 1 takımlarından Troyes'e transfer oldu. Troyes ile ilk resmî maçına 28 Temmuz 2000 tarihinde Marseille karşısında çıkan Rothen, ilk golünü ise 6 Eylül 2000'de daha sonra uzun süre forma giydiği Paris Saint-Germain karşısında serbest vuruştan kaydetti. 27 Ocak 2001'de oynanan ve 3-3 biten Strasbourg maçında ise 64. ve 82. dakikalarda olmak üzere, iki gol birden attı. Rothen, 2000-01 sezonunda 38 maça çıktı ve dört gol attı. 2000-01 sezonunda başarılı bir performans sergileyen Rothen, lig şampiyonu olan Nantes'ın radarına girse de, transfer gerçekleşmedi.30 Haziran 2001 tarihine gelindiğinde; WIT Georgia ile oynanan ve Troyes'in 6-0 kazandığı Intertoto Kupası 2. ön eleme turu karşılaşması, Rothen'in ilk Avrupa tecrübesi oldu. Rothen, 25 Temmuz 2001 tarihinde Wolfsburg ile oynanan Intertoto Kupası'nda yarı final ilk maçının 22. dakikasında kazandıkları penaltıyı kullandı ve bu penaltıyı Wolfsburg kalecisi Claus Reitmaier kurtardı ama Troyes maçı 1-0 kazanarak rövanş maçı için avantaj sağladı. 1 Ağustos 2001 tarihinde ise Wolfsburg ile oynanan rövanş maçında bir gol attı ve bu gol; kendisinin Avrupa Kupalarında attığı ilk goldü. Troyes, bu maçtan sonra finale yükselerek, UEFA Kupası'na gidebilmek için İngiliz takım Newcastle United ile eşleşti. Troyes, Newcastle United ile oynanan ilk maçı 0-0, ikinci maçı ise 4-4'lük sonuçlarla tamamladı. Troyes, bu sonuçla deplasman gol avantajıyla Intertoto Kupası'nın sahibi oldu ve UEFA Kupası'nda mücadele etmeye hak kazandı.Rothen, 2001-02 sezonunda Troyes forması altındaki ilk maçına 28 Temmuz 2001'de 3-0 kazandıkları maçta Guingamp'a karşı çıktı. 1 Kasım 2001 tarihinde ise; UEFA Kupası'nda, Troyes'in Leeds United'ı 3-2 yendiği maçta takımının 3. golünü attı. Ama Troyes ilk maçta 4-2 yenildiği için UEFA Kupası'na veda etti. Rothen, 2001-02 sezonunun ilk yarısında 30 maça çıktı ve iki gol attı. Troyes formasıyla ise 68 maça çıktı ve altı gol kaydetti.
Troyes takımında gösterdiği performansla, Monaco teknik direktörü Didier Deschamps'ın transfer listesine giren Rothen, 2001-02 sezonunun devre arasında, 11 Ocak 2002 tarihinde; 4,7 milyon € karşılığında Monaco'ya transfer oldu ve 4,5 yıllık sözleşme imzaladı. Rothen, Monaco'ya geldiğinde 11 numaralı formanın sahibi oldu. 2002-03 sezonunda ise, her zaman giydiği 25 numaralı formanın sahibi olacaktı. Transfer edildiği ilk dönemlerde ilk on bire girmekte zorlanan Rothen, daha sonra maç sürekliliğini sağlamayı başardı. İlk resmî maçına; 23 Ocak 2002 tarihinde 3-0 yenildikleri maçta eski takımı Troyes karşısında çıkarken, ilk golünü ise; tam bir ay sonra, yani 23 Şubat 2002 tarihinde Guingamp karşısında yaklaşık 35 metreden attı. Rothen, 2001-02 sezonunun ikinci yarısında 15 maça çıktı ve bir gol attı. 2001-02 sezonunda ise toplam 45 maçta oynadı ve üç gol attı.
Rothen, 2002-03 sezonundaki ilk maçına; 3 Ağustos 2002'de 4-0 kazandıkları maçta yine eski takımı olan Troyes karşısında çıkarken; ilk golünü ise 24 Ağustos 2002'de 1-0 kazandıkları maçta Sochaux'a karşı attı. 15 Aralık 2002 tarihinde ise; 4-0 kazandıkları maçta yine Guingamp'a yine iki gol birden atmayı başardı. 2003 yılında, Monaco ile birlikte Fransa Lig Kupası şampiyonluğu sevincini yaşadı. Rothen, 2002-03 sezonunda 42 maça çıktı ve 4 gol attı. Monaco, 2002-03 sezonu sonunda ligi ikinci sırada tamamlamasına rağmen yaşadığı kriz ve mali sorunlar nedeniyle gelecek sezon için Ligue 2'ye düşürüldü ve yerine ligi 18. sırada tamamlayan Le Havre'ın gelecek sezon da lige devam etmesi kararı verildi. Monaco'da oynayan bazı futbolcuların (Rothen de dahil olmak üzere) takımdan ayrılıp yeni kulüp bulmaları beklenirken Monaco, açılan davayı kazandı ve gelecek sezon da Ligue 1'de mücadele etmeye hak kazandı.
Rothen, 2003-04 sezonundaki ilk maçına; 2 Ağustos 2003'te 2-0 kazandıkları maçta Bordeaux karşısında çıktı. Monaco, 3 Kasım 2003 tarihinde; Şampiyonlar Ligi gruplar mücadelesinde, Deportivo karşısında 8-3 kazanmıştı ve o dönemde; "Şampiyonlar Ligi tarihinin en gollü maçı" olarak tarihe geçerken; Rothen, maçın ilk golünü attı ve kariyerindeki ilk Şampiyonlar Ligi golünü attı. 2003-04 sezonu devre arasında İngiltere'den Arsenal ve Liverpool ile İtalya'dan İnter, Milan ve Juventus takımlarının Rothen'e teklif götürdüğü haberleri çıktı. Mevcut sezonda Şampiyonlar Ligi'nde başarılı sonuçlar alan Monaco, UEFA Şampiyonlar Ligi çeyrek final rövanş maçında Real Madrid'i 3-1 yenerek yarı finale yükseldi. Yarı finalde Chelsea'yi de eleyen Monaco, finale yükselmeyi başardı. Böylece Rothen, kariyerinde ilk kez mücadele ettiği Şampiyonlar Ligi'nde finali gördü. Monaco'nun bu ve ligdeki başarısı sayesinde, kendisi; Fernando Morientes, Dado Pršo ve Ludovic Giuly ile beraber takımın en etkili oyuncular olarak gösteriliyordu.
Rothen, 30 Nisan 2004 tarihinde oynanan ve 2-1 kazanılan Nice maçında yaşadığı sakatlık nedeniyle 34. dakikada yerini Jaroslav Plašil'e bıraktı. Maç sonrasında yapılan kontrollerde kendisinin kasık iltihabı geçirdiği öğrenildi. Bu sakatlık, Rothen'in Şampiyonlar Ligi finalinde oynayamaması endişesine düşürse de bu sakatlık, çabuk atlatıldı. Sonraki günlerde Rothen, bu kez diz ve sırt ağrısından şikayetçiydi. Fransa millî takımının fizyoterapisti Philippe Boixel, bu ağrıların geçmesi için Rothen'e kulağındaki inci küpeyi çıkarmasını tavsiye etti ve Rothen bu ilginç tedaviyle diz ve sırt ağrılarından kurtulmuş oldu.Şampiyonlar Ligi finalinde Porto ile karşılaşan Monaco, maçın 23. dakikasında Giuly'nin de sakatlanıp oyuna devam edememesinin etkisiyle maçı 3-0 kaybedip turnuvada ikinci oldu. Bu maçta Fenerbahçe'nin teknik direktörü Christoph Daum, Rothen'i bizzat izlemek için final maçının oynanacağı stadda yer aldı ve incelemelerde bulundu. Rothen ise o sezon Deco ile birlikte UEFA Şampiyonlar Ligi'nin en fazla asist yapan futbolcusu oldu. Fransız futbolcu, 2003-04 sezonunda 45 maça çıktı ve bir gol atabildi. Monaco'da ise; 106 maça çıktı ve 6 gol attı.
UEFA Şampiyonlar Ligi ve Ligue 1'de asist kralı olmayı başaran Rothen, büyük takımların iyice dikkatini çekti. Chelsea, Valencia, Barcelona gibi takımlardan teklifler aldı. Chelsea, Rothen için 25 milyon $'ı gözden çıkardı ancak pahalı olduğu için transfer etmekten vazgeçti. Barcelona da Rothen'i almak için Marc Overmars'ı serbest bıraktı ve takımdan ayrılıp başka kulübe gitmesini bekledi. Ancak futbolcu bu teklifleri reddetti ve hem kendisinin, hem de Paris Saint-Germain'in o zamanki teknik direktörü Vahid Halilhodžić'in isteğiyle; 28 Haziran 2004 tarihinde 11 milyon € karşılığında hayranlık duyduğu ve oynamak istediği takım olan Paris Saint-Germain'e transfer oldu. Fransız futbolcu, gelmesinin nedeni olarak; "Ben Paris Saint-Germain taraftarı olarak doğdum ve büyüdüm. Bu yüzden bütün teklifleri hiç düşünmeden reddettim ve Paris Saint-Germain'i seçtim." açıklamasını yaptı.Rothen, Paris Saint-Germain forması altındaki ilk maçına; 7 Ağustos 2004 tarihinde 2-1 kaybettikleri maçta Rennes karşısında çıktı. 14 Eylül 2004 tarihinde Şampiyonlar Ligi H Grubu'nda 3-0 kaybettikleri Chelsea maçında kasığındaki ağrısı nedeniyle 84. dakikada yerini Jean-Hugues Ateba'ya bırakmak zorunda kaldı. 20 Ekim 2004 tarihinde ise; Şampiyonlar Ligi H Grubu'nda 2-0 kazandıkları Porto maçında ayak bileği kırıldı. Bunun sonucunda Rothen, sahalardan dört ay uzak kalmak zorunda kaldı. Bu Rothen'in 2004-05 sezonunda yaşadığı ikinci ciddi sakatlıktı. 19 Ocak 2005 tarihinde ise, ayak bileğindeki alçının alınması için operasyon geçirdi. Rothen, sahalara; 26 Şubat 2005 tarihinde 1-0 kazandıkları maçta, sonraki yıllarda formasını giyeceği takım olan Bastia karşısında döndü. 22 Nisan 2005 tarihinde ise 3-1 kazandıkları Nice maçında, Paris Saint-Germain forması altındaki ilk golünü attı. Rothen, 2004-05 sezonunda yaşadığı sakatlıklar nedeniyle sadece 22 maça çıkabildi ve bir gol atmayı başarabildi.
Rothen, 2005-06 sezonundaki ilk maçına; 29 Temmuz 2005 tarihinde 4-1 kazandıkları maçta Metz karşısında çıkarken; ilk golünü de bu maçta attı. O sezon; her ne kadar geçen sezona göre daha fazla maçta oynadıysa da, yaşadığı sakatlıklar yüzünden eski formuna kavuşmayı başaramadı ve hocaları; Laurent Fournier ile Guy Lacombe, Rothen'e pek şans vermiyordu. Ancak buna rağmen, aynı sezonda Fransa Kupası'nda finalde forma giydi ve PSG, Marseille'yi 2-1 yenerek kupanın sahibi oldu. Bu kupa, Rothen'in PSG forması altında kazandığı ilk kupa oldu. Rothen, 2005-06 sezonunda 33 maça çıktı ve bir gol attı.
Rothen, 30 Temmuz 2006 tarihine gelindiğinde ise; Fransa Süper Kupası maçında, Lyon karşısında oynadı ve o maçta gol atarak, Paris Saint-Germain tarihinin 2.500 golünü attı.Rothen, 2006-07 sezonundaki ilk lig maçına; 5 Ağustos 2006 tarihinde 3-2 kaybettikleri maçta Lorient karşısında çıktı. Kasım 2006'da, takımının hocası Lacombe ile tartıştı ve takımdan ayrılmak istedi. Hatta; eski takımı Monaco, Lille ve PSV Eindhoven'ın kendisini istediğini de açıkladı. Rothen, Lille ile her konuda anlaştı ve tam sözleşme imzalayacağı gün, PSG hocası Lacombe görevden alınmıştı ve yerine Paul Le Guen geldi. Le Guen, geldiği ilk gün Rothen'i takımda kalmaya ikna ettirmeyi başardı ve Rothen, Lille ile sözleşme imzalamaktan son anda vazgeçip takımda kaldı. Rothen, yeni hocası Le Guen'in kendisine verdiği destekten dolayı da çok mutlu olduğunu söyledi. Rothen; Le Guen takımın başına geçtiğinden itibaren formunu yakalamaya, takımda sürekliliği sağlamaya başladı ve sezondaki ilk golünü; 21 Nisan 2007 tarihinde 4-0 kazandıkları maçta Nantes'a karşı attı. 28 Nisan 2007 tarihinde ise Toulouse karşısında maçın son saniyesinde gol atarak takımının kümede kalmasını sağladı. Rothen, 2006-07 sezonunda 36 maça çıktı ve üç gol attı.
Rothen, 2006-07 sezonunun ikinci yarısından itibaren gösterdiği etkileyici performansıyla Beşiktaş ile Lyon takımlarının dikkatini çekti. Hatta Lyon'un, Rothen'i takımdan ayrılan Florent Malouda'nın yerine istediği öğrenildi ancak Rothen, 27 Temmuz 2007 tarihinde takımıyla olan sözleşmesini dört yıla, yani 2011'e kadar uzattığını açıkladı.Rothen, 2007-08 sezonundaki ilk maçına; 4 Ağustos 2007 tarihinde 0-0 biten maçta Sochaux karşısında çıktı. İlk golünü ise; Fransa Lig Kupası mücadelesinde 16 Ocak 2008 tarihinde 4-0 kazandıkları maçta Valenciennes karşısında kaydetti. Sezonun ilk lig golünü ise; 23 Ocak 2008 tarihinde 3-0 kazandıkları maçta Metz'e karşı attı. Aynı sezon Fransa Lig Kupası şampiyonluğu yaşadı. Fransa Kupası'nda ise final oynadı. Rothen, 2007-08 sezonunda 40 maça çıktı ve dört gol attı.
Rothen, 2008-09 sezonundaki ilk maçına; 9 Ağustos 2008 tarihinde 1-0 kaybettikleri maçta eski takımı olan Monaco'ya karşı çıktı. Ekim ayının başlarında Nancy maçı öncesi sakatlık geçirdi ve o maçta forma giyemedi. 18 Ekim 2008 tarihinde oynanacak olan Lorient maçına yetiştirilmeye çalışılan Rothen, son anda hazır hale getirildi ve o maçta defansın sol kanadında başlamasına rağmen; Loris Arnaud'un attığı galibiyet golünün asistini yaparak, PSG'nin maçı 3-2 kazanmasında büyük rol oynadı. Sezonun ilk golünü ise; 26 Ekim 2008 tarihinde 4-2 kazandıkları "Fransa'nın derbisi" olarak adlandırılan maçta Marseille karşısında serbest vuruştan attı. Avrupa kupalarındaki son golünü de; yine PSG formasıyla, 26 Şubat 2009 tarihinde yine Wolfsburg'a karşı kaydetti. PSG, UEFA Kupasında çeyrek finale kadar gelmeyi başardı. 19 Nisan 2009 tarihinde Ligue 1 maçında 3-0 kazandıkları ve "maçın en iyisi" seçildiği maçta Le Havre takımına karşı attığı gol ise, PSG kariyerindeki son golü oldu. Rothen, 2008-09 sezonunda 49 maça çıktı ve dört gol attı.
Rothen'in 2009 yaz mevsiminde Trabzonspor'a gideceği yönünde haberler çıkmasına rağmen, Trabzonspor Rothen'le ilgilenmediğini açıkladı. Ayrıca bu sezon Rothen'in adı İspanya'nın Real Mallorca ile Espanyol, Fransa'nın Nice ile St. Etienne, İngiltere'nin Blackburn Rovers, Birmingham ile Portsmouth, Almanya'nın Schalke 04, Hannover ile Eintracht Frankfurt, Yunanistan'ın Olympiakos ile Panathinaikos ve Katar'dan gideceği belli olmayan takım ile anıldı, ancak bu transferler gerçekleşmedi. O dönemde tekrar Fenerbahçe'nin teknik direktörü olan Daum'un ilk olarak Rothen'i istediği iddia edildi. Rothen, Fenerbahçe'den ve Schalke 04'ten teklif aldığını doğrularken; Fenerbahçe'nin teklifini kulübün zorlamasıyla reddettiğini söylerken, Schalke 04 ile her konuda anlaştığını ancak Rafinha takasın gerçekleşmediğini söyledi. Takasın gerçekleşmemesinin sebebini; Her iki kulübün anlaştığını ancak Schalke'nin son anda, Rafinha'yı 15 milyon € karşılığında Bayern Münih'e satması olduğunu söyledi. Rothen, PSG'den ayrılan Paul Le Guen'nin yerine Antoine Kombouaré'nin gelmesiyle kadroya girmekte zorlanmaya başladı. Bu durumdan sonra, 2009-10 sezonunda PSG'nin rezerve takımında mücadele etmeye başladı. Rothen, rezerve takımıyla tek maçını 8 Ağustos 2009 tarihinde Le Mans rezerve takımı karşısında yaptı ve PSG bu maçı 2-0 kaybetti.
Rothen, 1 Eylül 2009 tarihinde 1,5 milyon € karşılığında Scottish Premier League takımlarından Rangers'a kiralandı ve sezon sonuna kadar sözleşme imzaladı. Bu Rothen'in ilk yurt dışı transferi oldu. Rangers'taki ve 2009-10 sezonundaki ilk maçına; 12 Eylül 2009 tarihinde Motherwell karşısında çıktı ve 0-0 biten maçta 60 dakika sahada kaldı. Rothen, Rangers formasıyla Stuttgart karşısında oynadığı maçla beş yıl sonra ilk kez UEFA Şampiyonlar Ligi'nde forma giymiş oldu. Bu maçta ilk 11'de sağ kanatta başladı ve Madjid Bougherra'nın attığı golde asist yapıp maçın 1-1 bitmesini sağladı.17 Ekim 2009 tarihinde oynanan ve 2-1 kazanılan St. Johnstone maçı ise, onun Rangers'taki son lig maçı oldu. Bu maçta 73 dakika sahada kaldı. Rothen, 20 Ekim 2009 tarihinde Şampiyonlar Ligi mücadelesinde Unirea Urziceni karşısında Rangers forması altındaki son resmî maçına çıktı ve Rangers evinde oynadığı maçı 4-1 gibi farklı bir sonuçla kaybedip grubu sonuncu tamamladı. O maçta yine sağ kanatta ilk 11'de başlayan Rothen, sahada 74 dakika kaldı. Daha sonra takımın kriz nedeniyle kendisinin maaşının ödenememesiyle, teknik direktör Walter Smith'in kendisini istememesiyle ve geçirdiği hastalığının da etkisiyle (domuz gribi şüphesi ile) Rangers'tan ayrıldı. Rothen, Rangers formasıyla; dördü lig, biri kupa, üçü Avrupa maçları olmak üzere 8 maça çıktı.
MKE Ankaragücü, 22 Ocak 2010 tarihinden itibaren Rothen ile görüşmelere başladıysa da, bundan bir gün sonra (yani 23 Ocak 2010 tarihinde) vazgeçip diğer Fransız futbolcu Camel Meriem'i almak istediği ortaya çıktı. Meriem, bu teklife ikna olsa da Rothen, bu transfer iddiası hakkında Fransız radyo Europe 1'e şu açıklamalarda bulundu; "Önce PSG ile Rangers arasında yapılmış olan benimle ilgili kira sözleşmesinin iptali gerekiyor, daha sonra PSG ile Ankaragücü arasında yeni bir kira sözleşmesi imzalanacak." sözlerini söyledi. Ankaragücü, vazgeçtiği Rothen'i; 27 Ocak 2010 tarihinde Paris Saint-Germain'den sezon sonuna kadar kiraladı ve 30 Ocak 2010 tarihinde sezon sonuna kadar kendini Ankaragücü'ye bağlayacak sözleşmeyi imzalattırdı. Ankaragücü teknik direktörü Fransız olan Roger Lemerre de bu transferde etkin rol oynadı. Ankaragücü, Rothen'e kiralık bedeli olarak bir milyon 602 bin € ödedi.Rothen, Süper Lig'deki ve Ankaragücü forması altındaki ilk maçına; 31 Ocak 2010'da Manisaspor karşısında çıktı ve bu maç golsüz sonuçlandı. 28 Şubat 2010 tarihinde 1-0 kazanılan Gençlerbirliği maçının 33. dakikasında sakatlandı ve yerini Murat Duruer'e bıraktı. Maç sonrası yapılan kontrollerde Rothen'in sol bacağının arka adelesinde yırtık olduğu tespit edildi ve sahalardan üç hafta uzak kalmak zorunda kaldı. Bu sakatlığı atlatan Rothen, sahalara; 21 Mart 2010 tarihinde 3-0 kazandıkları maçta Kayserispor karşısında geri döndü.Rothen, 2 Nisan 2010 tarihinde oynanan ve 0-0 biten Beşiktaş maçının 7. dakikasında yardımcı hakeme "Gözün görmüyor mu?" şeklinde el hareketi yaptı. Yardımcı hakemin uyarısıyla maçın hakemi Barış Şimşek, Rothen'e sarı kart gösterdi. Aynı hareketi, 24. dakikada bu sefer hakemin gözü önünde yaptı ama hakem Barış Şimşek bu tepkiye ikinci sarı kartı göstermeyerek taraflardan tepki aldı. Ankaragücü'ndeki son resmî maçını ise; 9 Mayıs 2010 tarihinde Fenerbahçe'ye 3-0 yenildikleri maçta oynadı. Rothen, Ankaragücü'nde geçirdiği yarım sezonun ardından yaptığı açıklamada; "Türkiye bana çok iyi geldi ama gelecek sezon Paris SG'de sözleşmem devam ettiği için oynamak istiyorum. Beni istemezlerse o zaman seçenekleri değerlendiririm." diye konuştu. Rothen'in 2009-10 sezonunun sonunda Fransa'da, Türkiye'de ya da Yunanistan'da oynayacağı yönünde haberler çıktı. Ankaragücü, bu dönemlerde Rothen ile sözleşme imzalamak istese de; Rothen ile PSG arasındaki anlaşmazlığın ve kendisinin daha fazla ücret istemesinin de etkisiyle, Ankaragücü ile PSG arasındaki pazarlıklardan bir sonuç çıkmadı. Bu durum sonrasında Rothen, PSG'ye geri döndü. Ankaragücü'nde 12 maça çıktı ama gol atmayı başaramadı.
Rothen, Paris Saint-Germain'e döndükten sonra, teknik direktör Kombouaré'nin kendisini kadroda görmek istememesiyle A takımda hiç forma giyemedi. 8 Ağustos 2010 tarihinde CFA ligi B grubu maçında Paris SG rezerve'nin Bourg-Péronnas karşısında oynadığı maç, PSG'ye döndükten sonra forma giydiği ilk maç oldu. Transferin son günlerinde Manisaspor'un Rothen ile ilgilendiği, hatta Rothen'in, transfer görüşmesi için Manisa'ya gittiği öğrenildi. Manisaspor yöneticileri, bu transfer hakkında; "Bu görüşmede Rothen ile hiçbir sorun yaşamadık ama bu transferi sonuçlandırabilmek için Rothen'in PSG ile aralarındaki sorunları çözüp anlaşması gerekiyor." açıklamasında bulundu. Ancak bu transferden de bir sonuç alınamadı.
Rothen, PSG rezerve formasıyla ikinci ve son maçına ise 22 Ağustos 2010 tarihinde Amnéville karşısında çıktı ve sahada 77 dakika kaldı. Rothen'in bu dönemlerde Valenciennes'e ya da Strasbourg'a gideceği konuşuldu. Hatta 17 Ekim 2010 tarihinde Strasbourg teknik direktörü Laurent Fournier, Rothen'e Strasbourg'da oynaması için cep telefondan kısa mesaj gönderdi ancak Rothen bu mesaja yanıt vermedi. 19 Ekim 2010 tarihinde PSG yönetimiyle anlaşan Rothen'in sözleşmesi karşılıklı olarak feshedildi ve PSG'de 2004 yılından beri geçirdiği altı yıllık macerası da sona erdi. Rothen, Paris Saint-Germain formasıyla 180 maça çıktı ve 13 gol attı.
Rothen, Paris Saint-Germain'den ayrıldıktan sonra; ilk öncelikle Grenoble'dan teklif aldı, ardından Ligue 1, Amerika MLS Ligi, Premier League, ve Yunanistan Süper Liginden transfer teklifleri aldı. Rothen, transfer teklifleri hakkında şu sözü söyledi; "Ben, Ligue 1'de oynamak istiyorum. Yurt dışı'ndan transfer teklifleri geliyor tabii ki ama maaşı ne kadar olursa olsun Ligue 1'de orta sıralarda yer alan takımda oynamak istiyorum ve Ligue 1 takımlarından teklif gelmediği için şu anda Ligue 1 dışındaki kulüplerden gelen tekliflere sıcak bakmıyorum." açıklamasını yaptı. Özellikle Aralık 2010'da; Rothen transfer görüşmesi için, Yunanistan'ın AEK Atina takımının tesislerini ziyaret etti. Ancak bu transfer görüşmesinden de bir sonuç alınamadı.
Rothen'in 2010-11 sezonunun devre arasında eski takımı Monaco'ya transfer olacağı konuşuldu ancak oradan da bir sonuç gelmedi. Mart 2011'de Korsika adasının takımı olan Ajaccio'ya ya da Major League Soccer'nden herhangi bir takıma gideceği yönünde haberler çıktı. Rothen, açıklamasında: "Bana ABD'den teklifler geliyor. Bazı kulüpler benle bir yıl sözleşme imzalamak istiyorlar." ve "Ligue 2 neden olmasın? Anlaşırsak Ajaccio'da oynarım. Benim için sorun olmaz." demeçlerini verdi. Rothen'in Bastia takımına gideceği ve futbolcunun 25-26 Mayıs 2011 tarihleri arasında Bastia ile 2 yıllık sözleşme imzalayacağı yönünde haberler çıktı. Ayrıca Sedan ve Guingamp takımlarının da Rothen'i almak istediği şeklinde haberler çıktı.
Rothen, 26 Mayıs 2011 tarihinde Championnat National'dan Ligue 2'ye yükselen Korsika adasının takımı Bastia'ya transfer oldu ve iki yıllık sözleşme imzaladı. Rothen, Bastia'da 25 numaralı formanın sahibi oldu. Rothen, Bastia'ya gelmesinin nedeni olarak; "Futbol oynamak ve deneyim yaşamak istiyorum." açıklamasını yaptı. Ayrıca; "8 ay futbol oynayamadığım zaman nasıl olacağını çok merak ediyorum. Bu yüzden içimde bir korku var ama futbol oynayacağım için kendim, Bastia takımına borçlu hissediyorum." açıklamasını da yaptı. Ayrıca; futbolu 37 ya da 38 yaşında bırakabileceğini açıkladı.Rothen, Bastia forması altındaki ilk maçına; 22 Temmuz 2011 tarihinde Fransa Lig Kupası 1. tur maçında Istres karşısında çıktı ve Istres maçı 3-2 kazandı. Rothen, o maçta Matthieu Sans'ın golünde asist yaptı. Rothen, sezonun ilk lig maçına ise; 29 Temmuz 2011 tarihinde 3-1 kazandıkları maçta yine Istres karşısında çıktı. Üçüncü maçında ise 12 Ağustos 2011 tarihinde 1-0 kazandıkları Le Mans maçının 18. dakikasında sakatlanması nedeniyle oyundan çıkmak zorunda kaldı. Maç sonrasında yapılan kontroller sonucunda Rothen'in bacağından sakatlandığı ve sahalardan yaklaşık 1-2 hafta uzak kalacağı açıklandı.Rothen, iyileştikten sonra geri dönüşünü; 26 Ağustos 2011 tarihinde 1-1 biten maçta Clermont Foot karşısında yaptı. 23 Eylül 2011 tarihinde ise Bastia'nın Angers karşısında 3-1 kazandığı maçta Sadio Diallo'ya ilk asistini yaptı. Bastia forması altındaki ilk golünü ise; 18 Ocak 2012 tarihinde yine Le Havre karşısında serbest vuruştan attı ve Bastia maçı 1-0 kazandı.Rothen, 22 Ocak 2012 tarihinde oynanan Fransa Kupası son 32 turunda 3-1 kaybedip elendikleri Valenciennes maçının 25. dakikasında penaltıdan gol attı. 33. dakikada ise maçın hakemi Alexandre Castro'ya önce itiraz edip sarı kart gördü, ardından tepkisini alkışlayarak dile getirdi ve ikinci sarı karttan kırmızı kartı görüp oyun dışında kaldı. Bu gördüğü kırmızı kart; Rothen'in kariyerinde gördüğü ilk kırmızı kart oldu. Rothen, gördüğü kırmızı kart hakkında Radio Monte-Carlo'ya yaptığı açıklamada; "Bu benim kariyerimin ilk kırmızı kartı. Oyundan çıkarıldığıma hâla inanamıyorum. İki alkışta oyundan atıldım. Görüntüleri tekrar izlediğimde haksız yerde oyundan atıldığımı gördüm." sözlerini söyledi. Valenciennes maçında gördüğü kırmızı kart nedeniyle 28 Ocak 2012 tarihinde ligde oynanan ve 2-1 kaybedilen Clermont maçında forma giyemedi.Rothen, 13 Şubat 2012 tarihinde ise; Monaco maçının 86. dakikasında Diallo'ya asist yaptı ve Bastia'nın maçı 1-0 kazanmasında en büyük etkenlerden birisi oldu. Rothen, 12 Mart 2012 tarihinde Lens maçında hem penaltıdan gol attı, hem de Yassin El-Azzouzi'ye asist yaparak Bastia'nın maçı 3-1 kazanmasını sağladı. Bundan dört gün sonra -yani 16 Mart 2012 tarihinde- Amiens karşısında yine serbest vuruştan gol attı ve Bastia maçı 2-1 kazandı. Rothen, 23 Mart 2012 tarihinde oynanan ve 0-0 biten Arles maçı öncesi kalçasından yaşadığı rahatsızlık nedeniyle o maçta forma giyemedi ama bu rahatsızlığı çabuk bir şekilde atlattı.Rothen, bu dönemlerde ligde Şubat ayının en iyi oyuncusu seçildi ve ödülünü 30 Mart 2012 tarihinde oynanan Laval maçı öncesinde aldı. Rothen, ödülünü aldıktan sonra Laval maçında bir asistlik performans sergiledi ve Bastia maçı 3-2 kazandı. Rothen, bu maçta yaşadığı rahatsızlıktan ötürü sahada 66 dakika kalabildi. 4 Nisan 2012 tarihinde yapılan kontroller sonucunda, Rothen'in kalçasından yaşadığı rahatsızlık devam edince sahalardan üç hafta uzak kalacağı açıklandı.Rothen, sakatlığı atlattıktan sonra sahalara; 23 Nisan 2012 tarihinde Châteauroux maçında, Bastia takımının kaptanı Yannick Cahuzac'ın cezalı olması nedeniyle takım kaptanı olarak geri döndü. Bastia maçı 2-1 kazandı ve gelecek sezon Ligue 1'de oynamaya hak kazandı. Rothen, böylece Bastia formasıyla daha ilk sezonunda Ligue 1'e yükselme başarısı gösterdi. Maçtan sonra bu başarının inanılmaz ve harika bir şey olduğunu söyledi. Ayrıca gelecek sezon da hiçbir takıma gitmeyeceğini ve Bastia'da kalmak istediğini de açıkladı. 1 Mayıs 2012 tarihinde ise; Bastia, Metz'i 3-0 mağlup etti ve bitime üç hafta kala lig şampiyonluğunu garantiledi. Rothen, böylece kariyerindeki ilk lig şampiyonluğunu yaşamış oldu. 11 Mayıs 2012 tarihinde Nantes ile oynanan maçta takımının beraberlik golünü attı ve Bastia, maçın sonunda 2-1 galip ayrıldı. Maç sonrasında Bastia'lı futbolcular Stade Armand Cesari'de düzenlenen kupa töreninde şampiyonluk kupasını teslim aldılar ve şampiyonluğu doyasıyla kutladılar.
Rothen, UNFP tarafından "Ligue 2'de yılın oyuncusu" adayları arasındaydı ve 14 Mayıs 2012 tarihinde düzenlenen ödül töreninde de, bu ödülü kazanmayı başardı. Ayrıca Ligue 2'de "yılın takımı"'nda da kendine yer buldu. Bu kazandığı ödüller sonrasında; "Yeteneklerimin hep farkındaydım. Fakat onları sahada gösteremediğiniz zaman bu farkındalığın bir anlamı olmuyor. Takım arkadaşlarım da yeteneklerimin farkına varınca her şey kendiliğinden oldu aslında." açıklamalarında bulundu. Rothen, böylece; oynadığı 35 maçta (32'si ligde olmak üzere) beş gol attığı (dördü ligde olmak üzere) 2011-12 sezonunu birçok başarılarla geride bırakmış oldu.
Bastia, Ligue 2'de yaşadığı başarılardan sonra Rothen ile sözleşmesini 2014'e kadar uzattığı öğrenildi. Rothen, 2012-13 sezonu için; "Benim takımla 2014 yılına kadar sözleşmem var. Ben hâla kendimi ayrıcalıklı hissediyorum. Ben takımın şampiyon olacağı konusunda iddia etmiyorum. İstediğim, ligi en kötü 17. sırada tamamlayalım. Takımda deneyim eksikliği nedeniyle Ligue 1 tecrübesi fazla olan oyuncular almamız lazım." açıklamalarında bulundu.Rothen, 2012-13 sezonundaki ilk maçına; 11 Ağustos 2012 tarihinde Sochaux karşısında çıktı ve Bastia, çekişmeli geçen maçı 3-2 kazanarak lige iyi bir başlangıç yaptı. 25 Ağustos 2012 tarihinde oynanan ve 3-2 kaybedilen Rennes maçında ise kariyerinde, Fransa ligleri mücadelesindeki 400. maçına çıktı. Rothen, 29 Eylül 2012 tarihinde ise; 2-2 biten Nice maçında hem serbest vuruştan gol atarak sezonun ilk golünü kaydetti, hem de Anthony Modeste'nin golünde asist yaparak sezonun ilk asistini yaptı. Bu performansıyla, iki kez geriye düşen Bastia'nın maçı berabere bitirmesini sağladı. 4 Kasım 2012 tarihinde ise 5-2 kaybettikleri Lyon maçında ise penaltıdan gol attı.Rothen, 7 Kasım 2012 tarihinde; Fransa Lig Kupası mücadelesinde oynanan ve 1-0 kazanılan Auxerre maçının 79. dakikasında sakatlık geçirdi ve yerini Toifilou Maoulida'ya bıraktı. Maç sonrası yapılan kontrollerde, Rothen'in sakatlığı nedeniyle 10 Kasım 2012 tarihinde Ligue 1 mücadelesinde oynanacak olan Valenciennes maçında forma giyemeyeceği açıklandı. Rothen'in sonraki Brest maçına kadar iyileşmesi beklenirken; Rothen'in ancak Kasım ayının sonuna doğru iyileşebileceği açıklandı. Rothen'in tedavisinin ilk bir haftası; daha önce çocukken yetiştiği INF Clairefontaine akademisinde, sakat olan diğer oyuncular; Sylvain Marchal ve Gilles Cioni ile birlikte yapıldı. Bu sakatlığı tam bir ayda atlatan Rothen, 7 Aralık 2012 tarihinde oynanan Toulouse maçında teknik direktör Frédéric Hantz tarafından 18 kişilik kadroya çağrıldı. O maçta; Monaco'da oynarken başladığı bölgede, yani ofansif orta sahada, takım kaptanı olarak başladı ve 80. dakikada yerini Ilan'a bıraktı. Maç ise 0-0 bitti.Rothen, 22 Aralık 2012 tarihinde ise 4-2 kazanılan Nancy maçında; hem 9. dakikada kafa vuruşuyla gol attı, hem de 13. dakikada kornerden yine Modeste'ye asist yaptı. Maç boyunca etkili performans sergileyen Rothen, 71. dakikada yerini Julien Sablé'ye bıraktı. Nancy karşısında attığı gol, kariyerinde kafa ile attığı ilk gol oldu. Ayrıca; o maçta gösterdiği performans ile ligde 19. haftada oynanan maçlar sonunda "haftanın takımı"'nda kendine yer bulmayı başardı. 6 Ocak 2012 tarihinde, Fransa Kupası mücadelesinde oynanan ve 2-0 kaybedilen CA Bastia maçı öncesi baldırından sakatlık geçirmesi nedeniyle o maçta oynayamadı. Bu sakatlığı çabuk atlatan Rothen, sahalara; 13 Ocak 2013 tarihinde 2-1 kazandıkları maçta Reims karşısında döndü ve o maçta gol atan Ilan'ın asistini yaptı. 20 Ocak 2013 tarihinde oynanan ve 2-0 kaybedilen Rennes maçında, belinden geçirdiği ağrının devam etmesi nedeniyle bu maçta forma giyemedi. Bu bel ağrısını da atlatan Rothen, sahalara; 27 Ocak 2013 tarihinde oynanan ve 3-0 kaybedilen maçta St. Etienne karşısında takım kaptanı olarak geri döndü.Rothen, 2 Mart 2013 tarihinde "Korsika derbisi" mücadelesinde oynanan ve beş kırmızı kartın çıktığı Ajaccio maçının 90+3. dakikasında rakip futbolcu Benjamin André ile tartışıp kavga etti ve 90+7. dakikada ikisi de kırmızı kart gördü. Rothen, bu maçta gördüğü kırmızı kartla böylece; hem Ligue 1'deki ilk, hem de kariyerinin ikinci kırmızı kartını görmüş oldu. Rothen'in kırmızı kart gördüğü maç, aynı zamanda Ligue 1'de; "bir maçta en çok kırmızı kart çıkan maç" olarak da tarihe geçti. Buna rağmen, ligde 27. haftada oynanan maçlar sonunda "haftanın takımı"'nda kendine yer bulmayı başardı. Ligue de Football Professionnel'in verdiği karar sonucunda Rothen, Ajaccio maçında gördüğü kırmızı kart nedeniyle üç maç ceza aldı (Bordeaux, Lyon ve Valenciennes maçlarında cezalı duruma düştü).Rothen, 1 Mart 2013 tarihinde; bir bahis şirketine Ligue 2 maçları hakkında tahminde bulunduğu için LFP tarafından üç ay hak mahrumiyeti cezası aldı ancak "bir yıl içinde aynı olayı tekrarlamaması" şartıyla bu ceza ertelendi.Rothen, üç maçlık cezası bittikten sonra sahalara; 6 Nisan 2013 tarihinde 4-0 kazandıkları maçta Brest kaşrısında geri döndü ve o maçta da Florian Thauvin'in attığı ilk golünde de asisti yaptı. Bundan bir hafta sonra; 13 Nisan 2013 tarihinde 4-1 kaybedilen Lorient maçında atılan tek golde yine asist yaptı. Bu maçtan yine bir hafta sonra; 21 Nisan 2013 tarihinde 2-1 kaybedilen Lille maçında yine atılan tek golde asist yaptı. 11 Mayıs 2013 tarihinde ise; Montpellier karşısında, maçın 68. dakikasında oyuna sonradan girdi ve o maçta da bir asist yaparak Bastia'nın maçı 3-1 kazanmasında etkili oldu. Bu maç, aynı zamanda Rothen'in de Bastia forması altında giydiği son maç oldu.
Rothen, 18 Mayıs 2013 tarihinde ligde oynanan ve 2-1 kazanılan Nancy maçı öncesi dizinden yaşadığı sakatlık nedeniyle o maçın kadrosunda yer almadı. 26 Mayıs 2013 tarihinde ligin son haftasında oynanan ve 0-0 biten Sochaux maçı öncesi dizinden yaşadığı sakatlık devam edince o maçta da kadroya giremedi. Rothen, böylece sezonu 30 maçta (28'i lig) attığı üç golle tamamladı.
Rothen, 2012-13 sezonunu tamamladıktan sonra gelecek sezon için; "Ben harika iki yıl geçirdim. Ligue 1 ya da Ligue 2'de yeni bir maceraya ihtiyacım var. Çünkü, Paris'te olan çocuklarıma biraz daha yakın olmak istiyorum ve onların da bana ihtiyacı var." açıklamalarında bulundu ve takımdan ayrılabileceğini söyledi. Bu konuyla ilgili Bastia kulübünün başkanı Pierre-Marie Geronimi ise; "Jérôme takımda kalmak isterse, bizle olan sözleşmenin son yılı onur yılı olacaktır. İki sezon boyunca bizimle geçirdiği için ve bizim için gösterdiği performans nedeniyle ona ne kadar teşekkür etsek az gelir. Daha önce de bana; Paris'teki çocuklarını özlediğini ve en azından Paris'e yakın olmak istediğini dile getirdi. Eğer takımdan ayrılmak isterse ona engel olmayacağız ve kararına saygı duyacağız." açıklamalarında bulundu. Bu açıklamalardan sonra; Auxerre, Lorient ve Reims'in, Rothen'i transfer etmek istediği iddiaları ortaya atılmaya başlandı. Bu zamanlarda da oynadığı takımın teknik direktörü olan Hantz ile tartışma yaşadığını açıkladı ve gelecek sezonu başka bir teknik direktörle geçirmek istediğini söyledi. Rothen; "Hantz benim liderliğime meydan okumaya karar verdi. Geçen sezon takımda iki kaptan vardı. Birinci kaptan Cahuzac, ikinci kaptan ise benim. Hantz bana defolup gitmemi söyledi, bu hiç adil değil." açıklamalarında bulundu. Ayrıca gelecek sezon için de Nantes ve Reims ile de görüştüğünü söyledi. Lens teknik direktörü olan ve aynı zamanda Rothen PSG'deyken kadroya almayan Antoine Kombouaré'nin, Rothen'i eski takım arkadaşı ve Kombouaré'nin de eski hocası olan Guillaume Hoarau ile birlikte Lens'e transfer etmek istediği iddia edildi, fakat Rothen, Lens ile hiç görüşmediğini, temasa dahi geçmediğini söyledi. 2 Temmuz 2013 tarihinde ise, kulüp yöneticileriyle görüşerek takımda kalıp kalmayacağının belli olacağını açıkladı. Rothen, o gün yöneticilerle görüştü ve sonuç olarak; Bastia ile bir yıl daha sözleşmesi olmasına rağmen ailesine daha yakın olma isteği üzerine takım ile anlaşarak karşılıklı olarak sözleşmesini feshetti ve serbest kaldı.
Rothen, Bastia ile sözleşmesini feshettikten sonra eski takımı Caen'in de onu transfer etmek istediği iddia edildi. Lens'e transfer olacağı iddiaları hakkında konuşan Rothen; "Benim Kombouaré ile bir sorunum yok ancak bu, Lens'e imza atacağım anlamına gelmez." açıklamalarında bulundu. Ayrıca, Nantes'a da transfer olacağı iddiaları hakkında ise durumun daha belirsiz olduğunu söyledi. Auxerre, Caen ile Lens takımlarından teklif aldığını doğrulayan Rothen, buna ek olarak; Tours ile Valenciennes takımlarından da teklif aldığını söyledi. Ayrıca; Auxerre başkanı Guy Cotret de, Rothen'i istediklerini doğruladı. Daha çok Ligue 1'e yükselme mücadelesini veren Ligue 2 takımlarından birine gitmek istediğini söyledi. Sebebini ise; Ligue 1'deki takımların genç futbolcuları, ilk 11'e girmek için çok mücadele ettikleri için kendisi gibilerinin gençlerden dolayı ilk 11'de süreklilik sağlamasının zor olacağını açıkladı. Hangi takıma transfer olacağını da 8 Temmuz 2013 tarihinde belli olacağını söyledi. Ancak; 6 Temmuz 2013 tarihinde Caen, resmî sitesinde ve Twitter hesabından Rothen ile anlaştıklarına dair bir haber yayımladı. Bu haber doğrulanınca, Rothen böylece; 6 Temmuz 2013 tarihinde profesyonel futbol kariyerine başladığı takım olan Caen'e transfer oldu ve bir sene sonra tekrar Ligue 2'ye geri döndü. Caen başkanı Jean-François Cortin, Rothen ile bir yıllığına anlaştıklarını açıkladı. Rothen, 8 Temmuz 2013 tarihinde eski takımı Caen ile bir yıllığına –+ Ligue 1'e yükselmesi hâlinde de bir yıl opsiyonlu– iki yıllık sözleşme imzaladı ve her zaman olduğu gibi takımda yine 25 numaralı formanın sahibi oldu. Sözleşme imzaladıktan sonra yaptığı açıklamada; "Caen, her zaman benim kariyerimde ayrı bir yer edinmiştir. Buraya geldiğim için çok mutluyum. Burası, her şeyin başladığı yerdir. Ben, Caen'in Ligue 1'e yükselmesine yardımcı olmak için burdayım. Ligue 2 karmaşık ama kolay bir lig. Farklı takım, farklı hoca, farklı futbolcularla beraber Ligue 1'e yükselmek için uğraşacağız. Bu çok heyecan verici bir mücadele." sözlerini söyledi.Rothen, Caen forması altındaki ilk maçına; 2 Ağustos 2013 tarihinde 3-1 kazandıkları maçta Dijon karşısında çıktı ve Livio Nabab'ın attığı 2. golde serbest vuruştan asist yaptı. 77 dakika sahada kalan Rothen, yerini Thomas Lemar'a bıraktı. Bundan dört gün sonra, yani 6 Ağustos 2013 tarihinde; Fransa Lig Kupası mücadelesinde 2-0 kazandıkları Metz maçında da bir asist yaptı. 16 Ağustos 2013 tarihinde ise Créteil karşısında da yine bir asist yaptı ve şu ana kadar Caen formasıyla çıktığı dört maçta üç asist yapmayı başardı. 24 Eylül 2013 tarihinde; 2-2 biten Clermont maçında penaltıdan gol attı ve böylece sezonun ilk golünü atmış oldu. Bu maçtan üç gün sonra; yani, 27 Eylül 2013 tarihinde 1-0 kazandıkları Le Havre maçının 64. dakikasında oyundan alınırken teknik direktörü Patrice Garande ile tartıştı ve araları bozulmaya başladı (Bu maç, aynı zamanda Rothen'in Caen forması altında son maçı oldu). Caen başkanı Jean-François Fortin, ikilinin aralarını düzeltmeye çalışsa da başarılı olamadı. Bunun üzerine Rothen, Caen başkanı ile sözleşmenin feshi için görüştü ve 16 Ekim 2013 tarihinde Caen ile olan sözleşmesini feshetti. Bunun üzerine ise; Auxerre teknik direktörü Bernard Casoni'nin, Rothen ile sözleşme imzalamak istediği iddia edildi ancak Rothen bu iddiaları reddetti. Caen'den ayrıldıktan sonra Canal+'da danışmanlık yapıyordu. Rothen, sıklıkla yaşadığı sakatlıklardan, kendine kulüp bulamamasından ve Canal+'daki yeni işinden dolayı; 1 Ocak 2014 tarihinde Canal+'nın bir programında, canlı yayında futbol kariyerine son verdiğini açıkladı. Rothen, böylece bütün resmi organizasyonlarda (millî takım da dahil) 567 maçta 46 gol attığı, altı turnuva ve yedi kişisel ödüller kazandığı 16 yıllık futbol kariyerini sonlandırmış oldu.
Rothen, 19 Ocak 2015 tarihinde Fransa'nın amatör takımlarından Plessis-Robinson ile bir yıllık sözleşme imzalayarak yaklaşık bir yıl sonra futbola geri döndü. Aynı yıl içinde yine futbolu bıraktı ve Canal+, beIN Sports gibi TV kanallarında futbol yorumculuğu yapmaya başladı.
Rothen, 18 Mart 2003 tarihinde Fransa'nın Malta ve İsrail ile 2004 Avrupa Futbol Şampiyonası elemeleri mücadelesinde oynayacağı maçlar için o zamanki teknik direktörü Jacques Santini tarafından ilk kez Fransa kadrosuna çağrıldı. Rothen, millî takım formasını ilk kez; 29 Mart 2003 tarihinde ile oynanan ve 6-0 kazandıkları Malta maçının 81. dakikasında Thierry Henry'nin yerine oyuna girerek giydi. Aynı yıl, FIFA Konfederasyonlar Kupasının Fransa kadrosunda kendine yer buldu ve Fransa bu turnuvada şampiyonluğa ulaştı. 2004 yılında ise Avrupa Futbol Şampiyonası'nda kendine yer buldu ve Fransa bu turnuvada çeyrek finale kadar gitmeyi başardı.
Rothen, 9 Kasım 2005 tarihinde ise Kosta Rika ile oynanan hazırlık maçında kullandığı köşe vuruşunda Henry'e asist yaptı ve Fransa'nın maçı 2-1'den (geriden) gelip 3-2 kazanmasında önemli bir katkı sağladı. Bu asist; Rothen'in millî takım altında yaptığı ilk, tek ve son asisti oldu. Rothen'in her ne kadar millî takımda 2006 FIFA Dünya Kupası için kadroya gireceği düşünülse de, yaşadığı sakatlıklar performansını düşürünce o da kadroda yer almayı başaramadı. 13 Ekim 2007 tarihine gelince; millî takımıyla ilk, tek ve son golünü yine 6-0 biten 2008 Avrupa Futbol Şampiyonası elemelerinde, Faroe Adaları maçının 64. dakikasında serbest vuruştan kaydetti. O maçta Rothen, 90 dakika sahada kaldı ve etkili bir performans sergiledi.
Rothen, 8 Kasım 2007 tarihinde Fas ve Ukrayna ile oynanacak hazırlık maçı için millî takımın o zamanki teknik direktörü Raymond Domenech tarafından kadroya çağrıldı. 16 Kasım 2007 tarihinde ise 2-2 biten maçta Fas karşısında son kez millî takım formasını giydi. Rothen, o maçta pek iyi bir performans gösteremedi ve 81 dakika oynadı. Yerini Mathieu Flamini'ye bırakırken taraftarlardan tepkiler aldı.Rothen, 2008 Avrupa Futbol Şampiyonası için Fransa'nın 29 kişilik kadrosuna girse de, 23'e inen kadroda yaşadığı sakatlık nedeniyle yer almayı başaramadı. Fransız futbolcu, 2003 yılından 2007 yılına kadar giydiği millî takım formasını 13 kez giydi ve bir gol attı.
Rothen, 2003 yılında 2003 FIFA Konfederasyonlar Kupası turnuvasında; Fransa'nın o zamanki teknik direktörü Jacques Santini tarafından 23 kişilik kadroya, eski takımı Monaco'dan arkadaşı Ludovic Giuly ile beraber çağrıldı. Rothen, böylece millî takım formasıyla ilk kez resmî turnuvada yer almış oldu. Fransa, A Grubu'nda Kolombiya, Japonya ve Yeni Zelanda ile aynı grupta yer almıştı. Rothen, bu turnuvada sadece bir maça çıkabildi. O da; 20 Haziran 2003 tarihinde Fransa'nın Japonya karşısında 2-1 kazandığı maçın 65. dakikasında Sylvain Wiltord'un yerine oyuna girdi. Fransa turnuvada finale kadar yükseldi ve Kamerun'u; uzatmada Thierry Henry'nin 97. dakikada attığı altın golle yendi ve FIFA Konfederasyonlar Kupasını kazandı. Bu kupa, Rothen'in millî takım forması altında kazandığı ilk, tek ve son kupa oldu.
Rothen, 18 Mayıs 2004 tarihinde teknik direktör Santini tarafından 2004 Avrupa Futbol Şampiyonası'nın kadrosunda yer aldı. Fransa, B Grubu'nda Hırvatistan, İngiltere ve İsviçre ile aynı grupta yer almıştı ve gruptan çıkmayı başardı. Rothen, bu turnuvada da sadece bir maça çıkabildi. O da; 25 Haziran 2004 tarihinde çeyrek finalde Fransa'nın Yunanistan'a 1-0 yenilip elendiği maçın 79. dakikasında Robert Pires'in yerine oyuna girdi.
Rothen, Fransa B formasını ilk kez; 5 Şubat 2008 tarihinde 0-0 biten maçta Demokratik Kongo karşısında giydi ve o maçta 90 dakika sahada kaldı. Fransa B formasıyla tek golünü ise; 25 Mart 2008 tarihinde 3-2 kazandıkları maçta Mali karşısında penaltıdan attı. Rothen, o maçta 45 dakika sahada kaldı ve aynı zamanda bu giydiği son Fransa B forması oldu. Rothen, Fransa B formasını iki kez giydi ve bir gol attı.
Rothen, etkili duran topları ve ortalarıyla Monaco'da oynadığı dönemlerde oyun stili David Beckham'a benzetilirdi. Gençlik yıllarından itibaren sol açıkta oynamaya başladı. Caen takımında oynarken eğer sağ kanatta ceza sahasına yakınsa serbest vuruşları ve sağ kanattaysa köşe vuruşlarını kullanırdı. Troyes'e transfer olunca sol kanattan da köşe vuruşlarını kullanmaya başladı.Monaco'ya transfer olunca ve Caen ile Troyes'te oynarken duran toptan attığı goller ve yaptığı asistler ile bütün duran topların da sorumluluğunu üstlendi. Monaco'nun o zamanki teknik direktörü Didier Deschamps, her maçta takımına 4-3-3 taktiğini uygulardı. Rothen, o taktik içerisinde genellikte ortada duran üçlüde sol kanatta maça başlardı. Eğer ileri üçlüde bir forvet oyuncusu yedekte oturuyorsa ya da iki forvet oyuncusu sakatsa ileri üçlüde sol kanatta maça başlardı. Rothen, ayrıca bu taktik ile etkili ortalar açabiliyor, boş mevkileri doldurup iyi değerlendiriyor ve topla beraber hızlıca boş veya dolu alan olsun rakiplerinden sıyrılıp ceza sahasına rahatlıkla girebiliyordu.Paris SG'ye transfer olunca, yine bütün köşe vuruşlarını ama bu sefer ceza sahasına uzak yerde oluşan serbest vuruşlarını kullanırdı. Rothen, Bastia'ya transfer olunca ise ilk sezon takım arkadaşı Wahbi Khazri ile duran topları etkili bir şekilde kullanıyorlardı ve ikisi de yedişer asist ile önemli katkı sağlamıştı. Rothen, sonraki sezon ise (2012-13); Ligue 1'de 8 asist yapıp, asist krallığı sıralamasında 7. olarak yaşına rağmen ne kadar iyi olduğunu da göstermiş oldu.
TroyesUEFA Intertoto Kupası: Şampiyon: 2001MonacoFransa Lig Kupası: Şampiyon: 2003
UEFA Şampiyonlar Ligi: Final: 2004Paris Saint-GermainFransa Kupası: Şampiyon: 2006, İkinci: 2008
Evli olan Rothen'in; Dorothée adında eşi, Mattéo ve Ambre adlarında ikiz çocukları vardır.
Rothen, Eylül 2008'de kendi kitabını, yani; Jérôme Rothen: Vous N'Allez Pas Me Croire (Türkçe: Söylediklerime inanamayacaksınız!) isminde bir kitap yazdı ve Editions Prolongations tarafından yayımlandı. 9 Ekim 2008 tarihinde kitap, satışa çıkarıldı. Kitapta yazdıkları, Fransa'da olay yarattı.
Rothen, Monako radyo kanalı olan Radio Monte-Carlo'da; Luis Attaque adında radyo programı sunan Luis Fernandez ile birlikte, 2010 FIFA Dünya Kupası için hazırlanan Le Grand Show adında bir radyo programını, Jérôme Sillon ve Éric Di Meco ile birlikte sundu.
Rothen, 2006 yılında Lotto ile anlaşma sağlayıp sponsor olduğu markanın ayakkabılarını bazı maçlarda giymeye başladı. Aynı zamanda spor ayakkabı markası olan Reebok'la da 2008 yılında sponsorluk anlaşması imzaladı.
