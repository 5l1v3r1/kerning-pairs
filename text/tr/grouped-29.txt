
The Last of Us, Naughty Dog tarafından geliştirilen, aksiyon-macera ve hayatta kalma-korku türlerindeki, Sony Computer Entertainment tarafından yalnızca PlayStation 3 için yayımlanan video oyunudur. 10 Aralık 2011'deki Spike Video Oyunu Ödülleri sırasında duyurusu yapılan oyun; dünya çapında 14 Haziran 2013'te, Japonya'da 20 Haziran 2013'te satışa sunulmuştur.
Oyun; tüm dünyayı saran ve bulaşanları birkaç saat içerisinde insanlara saldıran yaratıklara dönüştüren salgın bir hastalığın başlamasından yirmi yıl sonrasını, 2033 yılını konu alır. Hastalık sebebiyle medeniyet büyük ölçüde mahvolmuş ve farklı gruplar hâlinde yaşamak zorunda kalan insanlar, hayatta kalabilmek için birbirleri ve hastalıklılara karşı mücadele etmek zorunda kalmıştır. Bu kıyamet sonrası ortamdaki Amerika Birleşik Devletleri'nde geçen oyun, orta yaşlardaki erkek karakter Joel'un (Troy Baker'ın seslendirmesi ve canlandırması ile), hastalığa karşı bağışıklığı olan genç kız Ellie'yi (Ashley Johnson'ın seslendirmesi ve canlandırması ile) Ateşböcekleri adlı ayrılıkçı bir gruba ulaştırması sırasında ikilinin başından geçenleri konu alır. Oyunun büyük bir kısmında Joel, oyuncular tarafından kontrol edilir ve karşılaşılan çeşitli zorlukların üstesinden gelmeye çalışır.
Oyunun geliştirilmesine 2009'da, Naughty Dog'un geliştirdiği bir önceki oyun olan Uncharted 2: Among Thieves'in yayımlanması sonrasında başlandı ve duyurusu Aralık 2011'de gerçekleştirildi. Özellikle karakterizasyon, alt metin, insanlık durumunun araştırılması ve kadın karakterlerin tasvirine yönelik olarak birçok yorumcudan övgü topladı. The Last of Us, ilk haftasında 1,3 milyonun üzerinde, on dört ay içinde 8 milyondan fazla satarak en çok satan PlayStation 3 oyunlarından biri haline geldi. Çeşitli oyun yayınları, eleştirmenler ve oyun ödül törenleri tarafından Yılın Oyunu ödülleri de dahil olmak üzere çeşitli ödüller kazandı. Oyunun piyasaya sürülmesinin ardından Naughty Dog, birkaç indirilebilir içerik yayımladı. Ellie ile en iyi arkadaşı Riley'nin yer aldığı The Last of Us: Left Behind, konusu ana hikâye öncesi ve sırasında geçen yeni bir tek oyunculu kısmı oyuna eklemişti. PlayStation 4 için düzenlenen ve The Last of Us Remastered adını taşıyan sürüm ise ilk olarak Temmuz 2014'te yayımlandı. Aralık 2016'da, devam oyunu The Last of Us Part II duyuruldu.
Üçüncü şahıs görünümü kullanan aksiyon-macera hayatta kalma-korku türündeki The Last of Us'ta oyuncular Joel'un kontrolünü sağlarken, Ellie -ilerleyen bölümlerdeki bir sürelik istisna ve Left Behind adlı indirilebilir içerik paketindeki kısımlar dışında- oyunun büyük bir kısmında yapay zekâ tarafından kontrol edilir. Oyun boyunca salgın hastalıklı insanların yanı sıra hastalık bulaşmamış olduğu hâlde ikiliye düşman olan insanlara karşı mücadele verilmektedir. Bu mücadelede çeşitli silahlar ve patlayıcılar gibi uzak mesafeli ekipmanlarla savaşmanın yanında yakın dövüş ve saklanma tekniklerini de içeren The Last of Us'ta, herhangi bir zamanda, herhangi bir nesnenin arkasına saklanarak düşmanlardan gizlenmek mümkündür. Oyunun geliştiricileri tarafından "dinamik gizlilik" adı verilen özellik sayesinde oyuncunun düşmanlarla olan karşılaşmalarında birden fazla strateji ve teknik geliştirebilmesi ve düşmanların bunlara göre farklı tepkiler vermesi sağlanmıştır. Oyunda mevcut olan "Güçlerin Dengesi" adlı yeni bir yapay zekâ sistemi sayesinde yapay zekâ tarafından kontrol edilen düşmanlar herhangi bir çatışma anında daha gerçekçi tepkiler vererek siper almakta, ihtiyaç duymaları durumunda yardım çağırmakta ve Joel'un mermisinin bitmesi, dikkatinin başka yöne kayması veya başkaları tarafından saldırıya uğraması gibi zayıf anlarında saldırıya geçmektedir. Karakterin herhangi bir anda yere çömelerek geçtiği "dinleme modu" sayesinde çevredeki düşmanların yerleri, duvar gibi engellerin arkasında olsalar dahi çıkardıkları seslere göre tespit edilebilir. Düşmanlarla mücadeleye ek olarak; suyun üstünde yüzen bir tahta yardımıyla yüzme bilmeyen Ellie'yi suyun üzerinden geçirmek, çevrede bulunan çöp kutuları veya merdivenleri kullanarak çeşitli yerlere çıkmak ve yüksek konumdaki iki ayrı yer arasında geçişi sağlamak için yine çevrede bulunan uzun tahta parçaları kullanmak gibi oyun boyunca karşılaşılan küçük çaplı platform engellerini de geçmek gerekmektedir. Oynanabilir karakterlerin belli bir canı olduğu oyunda, fiziksel olarak alınan her darbe sonrasında bu can seviyesinde azalma meydana gelir. Üretilen sağlık paketlerini kullanarak veya çevrede bulunan bazı yemeklerin alınmasıyla sağlık seviyesi arttırılabilmektedir.Oyunda bulunan hastalıklılar kendi içerisinde dört gruba ayrılır. Hastalığın ilk aşamasında olan "koşucular", insansı duyularının çoğunu korumakta olup görsel veya işitsel olarak hastalığın bulaşmadığı birisinin varlığını sezdiğinde ona doğru koşarak saldırıya geçmektedirler. İkinci aşamada olan "izciler", "koşucular"a ek olarak pusu kurma ve daha farklı stratejilerle saldırma özellikleri taşır. Üçüncü aşamadaki "takırdayanlar" tamamen kör olup duyduğu seslere göre hareket eder. "Koşucular"a kıyasla daha yavaş hareket eden bu aşamadaki hastalıklılardan alınan tek ısırık, karakterin ölümüne sebep olmaktadır. Hastalığın dördüncü ve son aşamasında olan "şişkinler" ise oldukça uzun bir süredir hastalığa maruz kaldığından büyük boyutludur ve hastalığı yapan mantar tüm vücudu kaplayarak zırh vazifesi görmektedir. Patladığında spor yayan ve yavaşça canı azaltan bombalar fırlatan bu gruptakiler de "takırdayanlar" gibi yakaladığı insanı tek hamlesiyle öldürmektedir.Joel ve Ellie, yolculukları sırasında karşılaştıkları düşmanları etkisiz hâle getirip yollarına devam etmelerine yardımcı olan ekipmanları her ikisinde de bulunan sırt çantasında taşır. Oyundaki uzak mesafeli silahlar, tek elle kullanılanlar ve çift elle kullanılanlar olmak üzere iki ana gruba ayrılır. İlk grupta 9 mm tabanca, altıpatlar, "Shorty" adlı tek elle kullanılabilen kesik uçlu av tüfeği ve "El Diablo" adlı altıpatlar benzeri dürbünlü tabanca; ikinci grupta ise av tüfeği, kurmalı tüfek, yay, makineli silah ve alev makinesi yer alır. Bu silahların tümü oyunun tamamında yer almaz ve bölümler geçildikçe, hikâyenin akışına göre bu silahlara sahip olunur. Yakın mesafe dövüşlerinde yumrukların yanı sıra çevrede bulunan tahta parçaları, beyzbol sopaları, metal borular, palalar ve baltalar kullanılabilir. Yalnızca bir tane taşınabilen bu yakın dövüş silahlarının belli bir kullanım ömrü vardır ve her vuruşta bu ömür azalır. Çevrede bulunan boş cam şişeler ve tuğlalar, düşmanın dikkatini başka yöne çekmek, direkt olarak düşmana atıp onu sersemletmek veya yakın dövüş sırasında daha fazla hasar vermek amacıyla kullanılabilmektedir.
Hazır olan silah ve ekipmanların yanında oyunda bulunan eşya dönüşüm sistemi sayesinde çevreden toplanan alkol, bant, bez, şeker, patlayıcı ve kırık kesici malzemeler kombine edilerek bazı ekipman ve silahlar üretmek mümkündür. Toplanan malzemelerle molotof kokteyli, bıçak benzeri kesici alet, sağlık paketi, çivi bombası, sis bombası yapılabilmekte veya herhangi bir yakın dövüş silahı geliştirilerek -bir sefere özgü olmak üzere- düşmanı tek vuruşta öldürebilmek mümkündür. Bu silah ve ekipmanların üretimi oyun sırasında, karakterin sırt çantasını çıkarması ve yere çömelmesinin ardından gerçek zamanlı olarak gerçekleşir. Üretimin gerçek zamanlı olması sebebiyle yalnızca uygun durumlarda bu üretimler yapılır. Diğer yandan sırt çantasının belli bir kapasitesi olduğundan, toplanan malzeme ve üretilen ekipmanların da belli bir sınırı vardır.Oyun sırasında toplanan alet kutuları ve dişli biçiminde gözüken alet parçalarıyla birlikte, belli yerlerde karşılaşılan çalışma tezgâhlarında silahların şarjör kapasitesi, atış sıklığı, geri tepmenin düşürülmesi, menzil gibi bazı özelliklerinin geliştirilmesi ve her iki silah grubu için birer kılıf eklemesi yapmak mümkündür. Toplanan eğitim kitapçıkları sayesinde üretilen ekipmanların daha etkili ve verimli çalışması sağlanır. Bunların yanında toplanan hap ve tıbbi bitkiler ise Joel'un can seviyesinin arttırılması, silah değiştirme hızının düşürülmesi gibi bireysel becerilerinin geliştirilmesini sağlar.Oyunda; düşmanlarla mücadele edilen zamanların dışında, oyuncuların çevreyi keşfettiği ve savaş dışında birtakım eylemlerde bulunduğu periyotlar da bulunur. Genel olarak bu bölümlerde karakterler arasında mevcut durumlarını tartıştıkları, çevre hakkında yorumda bulundukları veya birbirlerine şakalar yaptıkları konuşmalar gerçekleşir. Çevrenin keşfedilmesi sırasında, oyunun herhangi bir yerinde kullanılmayan not, poster, harita, mektup gibi objeler toplanarak içinde bulunulan mekân ve buranın eski yaşayanları hakkında bilgi edinilebilmektedir. Bunlara ek olarak, üzerinde sahiplerinin adının yazılı olduğu Ateşböcekleri künyeleri ile Savage Starlight isimli bir çizgi roman serisinin sayıları da toplanabilen nesneler arasındadır.
"Gruplar" başlıklı çevrimiçi çok oyunculu oyun kısmına girildiğinde oyunculara iki farklı seçenek sunulur. Oyunun tek oyunculu kısmındaki hikâyede geçen Avcılar ve Ateşböcekleri adlı gruplardan birini seçen oyuncular, o grubun bir üyesi konumuna gelir. Her bir oyuncuya kendilerine ait bir klan verilir. Amaç, maçlarda elde edilen erzaklarla 12 hafta boyunca görsel olarak mevcut olmayan, yalnızca metin bazlı bilgilerin verildiği klanı sağ tutmak ve geliştirmektir. Her maç bir gün sayılır ve 12 hafta içerisinde ölünecek olursa klanı baştan kurmak gerekmektedir. 12 haftanın sonunda hayatta kalındığı takdirde bu serüven sonlanmış olmakta ve iki grup arasında tekrar bir seçim yapılarak oyuna yeniden başlanabilmektedir. Tek oyunculu kısımda olduğu gibi çok oyunculu kısımda da çevreden toplanan malzemeleri, eşya dönüşüm sistemi sayesinde çeşitli ekipmanlara dönüştürmek mümkündür. Maçlar sırasında çevreden toplanan erzağın yanı sıra düşmanı öldürme, düşmanın öldürülmesine yardım etme, takım arkadaşlarını canlandırma ve eşya dönüşümü yapma sonrasında kazanılan puanlar da maç sonunda erzağa dönüşür. Maçta öldürülen bir düşmanın üzerindeki erzakları almak ve toplanan malzemelerin maç sonunda erzağa dönüşmesi de erzak elde etmenin diğer yollarıdır. Elde edilen erzağa göre klanın nüfusu pozitif veya negatif yönde değişiklik gösterir. Oyunda sürekli olarak rastgele bir olay gerçekleşmekte ve oyunculara verilen belli bir süre içerisinde belli görevleri yerine getirmek gerekmektedir. Maçlar sonrasında bu görevlerin tamamlanıp tamamlanmaması klana olumlu veya olumsuz yönde yansır.Çok oyunculu kısımda, aynı anda en fazla sekiz oyuncunun mücadele edebildiği "Erzak Baskını" ve "Sağ Kalanlar" olmak üzere iki mod bulunmaktadır. Her iki modda da amaç adam öldürmek ve erzak toplamayarak kendi klanını geliştirmektir. "Erzak Baskını" modunda her bir takımın toplam yirmi canı bulunmakta ve bu sayı tükendiğinde ölen oyuncular tekrar oyuna katılamamaktadır. "Sağ Kalanlar" modunda ise iki takımın da canı yoktur ve diğer takımı tamamen yok eden takım turu kazanır. Dört tur kazanan takım maçtan galip olarak ayrılmaktadır.Klanlardaki isimler oyun tarafından rastgele yaratılır. Buna ek olarak, oyunda Facebook bağlantısı kurulduğu takdirde klandaki insanların isim ve resimleri, Facebook hesabının arkadaş listesinden alınmaktadır. Diğer yandan oyuncuların kontrolündeki karakterlere başlık, miğfer, maske ve amblem eklemeleri yaparak bu karakterler kişiselleştirilebilmektedir.
Oyun; soluma veya sıvı aktarımı yoluyla aktarılan sporlar aracılığıyla yayılan ve Eylül 2013'te patlak veremesinin ardından tüm dünyayı etkileyen bulaşıcı bir hastalığın yayılmaya başlamasından yirmi yıl sonrasında, Amerika Birleşik Devletleri'nde geçer. Bu hastalık, bulaştığı kişinin beynini birkaç saat içerisinde etkilemekte ve onu, bir ısırığıyla karşısındakini öldürebilme kapasitesine sahip olan bir yaratığa dönüştürmektedir. Enfeksiyona uğramış olanlar ve hayatta kalan insanlar olmak üzere ikiye bölünen dünya nüfusu, iki grup arasındaki mücadele sebebiyle büyük bir azalma göstermiştir. Hastalık sebebiyle medeniyetin büyük bir kısmı mahvolmuş olduğundan hayatta kalan insanlar, askerler tarafından korunan karantina bölgelerinde veya bu alanların dışında farklı gruplar hâlinde yaşamlarını sürdürmektedir.
Joel, on iki yaşındaki kızı Sarah ile birlikte Teksas'ta yaşayan bir babadır. Doğum gününün ilk saatlerinde, cordyceps cinsi mantarın sebep olduğu ve bulaştığı kişileri birkaç saat içerisinde insan öldüren yaratıklara çeviren bir hastalık yayılmaya başlar. Joel, kardeşi Tommy ve kızı Sarah ile birlikte oluşan kaos ortamından kaçmaya çalışırken Sarah bir asker tarafından vurulur ve Joel'un kolları arasında ölür.
Aradan yirmi yıl geçmiş ve 2033 yılına gelinmiştir. Boston'daki karantina altına alınan bölgede yaşayan Joel, partneri Tess ile birlikte kaçakçılık yapmaktadır. Sahip oldukları silahların çalınması üzerine ikili, yerel bir gangster olan Robert'ın peşine düşer. Tess tarafından öldürülmeden önce Robert, karantina bölgelerindeki yönetime karşı silahlı bir ayaklanma başlatan Ateşböcekleri adlı gruba silahları sattığını söyler. Bir müddet sonra Ateşböcekleri'nin lideri Marlene ile buluşan Joel ve Tess'e, ancak Ellie isimli genç bir kızı karantina bölgesi dışına çıkarmaları karşılığında silahları geri alabilecekleri önerisi gelir. Silahları almak için başka seçenekleri olmayan ikili, Joel'un itirazlarına rağmen bu teklifi kabul eder.
Karanlık çöktüğünde karantina bölgesinin dışına çıkmayı başardıktan sonra Joel ve Tess, Ellie'nin hastalıklılar tarafından ısırılmış olduğunu öğrenir. Normalde birkaç saat içerisinde dönüşümün başlaması gerekirken Ellie, üç hafta önce ısırıldığını ve hastalığa karşı olan bağışıklığının bir tedavi üretiminde kullanılabileceğini, kendisinin bu yüzden Ateşböcekleri'ne götürülmesi gerektiğini söyler. Ertesi günün sabahında grup buluşma noktasına varır; ancak burada Ateşböcekleri üyelerinin ölüleriyle karşılaşırlar. Ne yapacakları konusunda tartışırken Tess'in de hastalıklılar tarafından ısırıldığı ortaya çıkar. Buluşma noktasına askerlerin gelmeye başlamasıyla Tess Joel'a, Ellie'yi, Joel'un uzun süredir görmediği ve Ateşböcekleri'nin bir üyesi olan kardeşi Tommy'ye götürmesini tembihler ve zaman kazandırmak için mekâna giren askerlerle girdiği çatışmada öldürülür. Joel ile Ellie ise binayı sağ salim terk etmeyi başarırlar.
Bu noktadan sonra Joel'un amacı, kendisine bir iyilik borçlu olan eski bir arkadaşı olan Bill'e ulaşmak ve onda bulunan çalışır durumdaki arabayı alarak Tommy'nin yanına gitmektir. Massachusetts'teki Lincoln kasabasında yalnız yaşayan Bill'e ulaşan ikili, ondaki arabayı alarak yola koyulur. Ancak bir müddet sonra, artık "avcılar" adı verilen gruplar tarafından kontrol edilen Pittsburgh'e vardıklarında bu grupların saldırısına uğrar. Arabayı terk ederek mücadelelerine yayan devam eden ikili, yolculukları sırasında orta yaşlardaki Henry ve Ellie yaşlarındaki kardeşi Sam ile tanışır. Henry ile Sam de daha önceleri birlikte yaşadığı grubun üyelerini aramak için şehirden çıkmaya çalıştığından bu dört kişi birlikte hareket etmeye karar verirler. Hastalıklılar ve çetelerle girilen mücadeleler sonrasında bu dörtlü şehirden çıkmayı başarır. Ancak Sam, hastalıklılar tarafından ısırılmış ve bunu yanındakilerden saklamıştır. Grup geceyi bir evde geçirirken sabah olduğunda hastalığın etkisine girmiş olan Sam, Ellie'ye saldırır. Elindeki silahla kardeşini öldürmek zorunda kalan Henry, önce silahını Joel'a doğrultsa da kararını değiştirerek kendi kafasına da bir kurşun sıkar.
Sonbahara girildiğinde Joel ve Ellie, Wyoming'deki bir hidroelektrik santralinin içerisinde yerleşim yeri kuran Tommy'yi bulur. Joel, Ellie'nin Ateşböcekleri'ne ulaştırılması görevini Tommy'ye bırakma niyetinde olsa da; bölgenin çeteler tarafından saldırıya uğraması sonrasında Ellie'yi kurtarması ve Sarah konusunda Ellie ile yüzleşmesinin ardından Ellie ile kalmaya karar verir. Tommy'nin Doğu Colorado Üniversitesi'nde Ateşböcekleri'nin kullandığı bir laboratuvarın olduğunu söylemesi üzerine ikili at üzerinde üniversiteye doğru yola koyulur. Ancak buraya vardıklarında laboratuvarın terk edilmiş olduğunu görürler. Bir kayıt cihazından yaşayanların Salt Lake City'deki bir hastaneye nakledildiğini öğrenmelerinin ardından hastaneye doğru hareket edecekleri sırada avcıların saldırısına uğrarlar. Saldıran grubun tamamı öldürülür; ancak gerçekleşen çatışmalarda Joel ağır bir şekilde yaralanır. Ellie, Joel'u at sırtına bindirerek bölgeden uzaklaştırmayı başarır.
İkili, kış aylarındaki kar ve tipiden korunmak için dağların arasındaki bir sığınakta saklanmaktadır. Ağır yaralı olan Joel'a yiyecek bir şeyler bulmak için avlanmaya çıkan Ellie, okla avladığı geyiği sığınağa götürecekken David ve James isimli iki yabancıyla karşılaşır. Oku ikiliye tutarak yaptığı konuşmalar sonrasında Ellie, ete ihtiyacı olduğunu belirten David'e avladığı geyiği, penisilin karşılığında vermeyi kabul eder. James'in penisilini almak için kendi kamplarına gittiği sırada Ellie ile David hastalıklıların saldırısına uğrar. Birlikte hareket ederek saldırıların savuşturulmasının ardından David, Joel'un yaralandığı mücadelenin bizzat kendisi tarafından gönderilen grupla yapıldığını ve birlikte yaşadığı bu insanların Joel tarafından öldürüldüğünü söyler. Ellie'nin bu konuda yapabilecek bir şeyi olmadığını da belirtmesinin ardından penisilini alarak gitmesine izin verir. Penisilini Joel'a veren Ellie, onun hemen yanında uykuya dalar. Ertesi günün sabahında uyandığında David'in grubunun kendisini takip ederek bulundukları bölgeye gelmiş olduğunu görür. Joel'a ulaşmamaları için atına atlayarak uzaklaşır ve adamların dikkatini başka yöne çeker. Bir süre kaçtıktan sonra David tarafından bayıltılır. Uyandığında kendisini bir kafesin içinde bulan Ellie, James'in ölü bir insanı parçalara ayırdığını görür. David'in grubuna katılma teklifini reddetmesinin ardından onun sonunun da parçalanan kişiye benzer olacağı tehdidiyle karşılaşır. Bu sırada penisilinin etkisiyle birlikte kendine gelen Joel, uyanır ve ortadan kaybolan Ellie'nin peşine düşer. David'in adamlarıyla girdiği mücadelenin ardından, adamların ikisine işkence yaparak Ellie'nin nerede tutulduğunu öğrenir. Diğer yandan David, Ellie'yi kafesten çıkarmaya çalışırken Ellie tarafından ısırılır. Ellie'nin yarasını göstererek hastalıklılar tarafından ısırıldığını söylemesinin ardından iki adam kısa bir süreliğine şaşkınlık yaşar. Bunu fırsat bilen Ellie, odadaki satırı alarak James'in boğazını keser ve David'in silahını ateşlemesinden de kurtularak odadan kaçar. Bir süre kampta kaçacak yer aramasının ardından bir restoranda David tarafından kıstırılan Ellie'nin David ile boğuşması sırasında restoranda yangın çıkar. Bu yangını gören Joel, hemen restorana girer ve Ellie'nin kendini korumak amacıyla David'i öldürdüğünü görür.
İlkbahara gelindiğinde Joel ve Ellie, Salt Lake City'deki Saint Mary Hastanesi'ne varır. Hastaneye gitmek için su altında kalan tünellerden geçtikleri sırada Ellie boğulma tehlikesi geçirir. Kızı kurtarmaya çalışan Joel, bir anda Ateşböcekleri üniforması giyen birisinin kendisine silah doğrulttuğunu görür. Yapılan dur ihtarına uymamasının ardından silahının dipçiğiyle Joel'a vurur ve onu bayıltır. Gözlerini hastahanede açan Joel, karşısında Marlene'i görür. Ellie'nin hayatta olduğu, şu anda ameliyat için hazırlandığı, hastalık için bir aşı üretmek için beyne yerleşen mantardan aşı elde edilebileceği; ancak bunun gerçekleştirilebilmesi için beyinden bir parça alınması ve Ellie'nin ölmesi gerektiği konusunda bilgilendirilen Joel, buna karşı çıkar. Hastanedekilerle girdiği çatışma sonrasında ameliyathaneye girer ve baygın hâldeki Ellie'yi kucağına alarak otoparka iner. Otoparkta kendisini bekleyen Marlene'i de öldürmesinin ardından Ellie'yi bir arabanın arka koltuğuna yerleştirir. Arabayla bölgeden uzaklaştıkları sırada Ellie kendine gelir ve olan biteni sorar. Ancak Joel, Ateşböcekleri'nin elinde hastalığa karşı bağışıklığı olan onlarca insan olduğunu; ancak bir aşı geliştirmeyi başaramadıklarından artık denemelere devam etmediğini söyler. İkilinin Tommy'nin yerleşim yerine varmasıyla oyun sona erer.
Ana karakterlerin Joel ve Ellie olduğu oyunun tek kişilik kısımın büyük bir bölümünde Joel, bazı bölümlerinde ise Ellie kontrol edilmektedir. Oyundaki görülebilen karakterler ile bu karakterleri canlandıran ve seslendiren kişiler aşağıdaki gibidir:
Oyun ilk olarak 29 Kasım 2011'de, Times Square'deki bir reklam panosunda "gözlerinize inanamayacağınız bir PlayStation 3 oyunu" sloganı ile duyuruldu. Oyunla ilgili ilk video 3 Aralık 2011 tarihinde yayımlandı. Gerçek isyan ve trajedi görüntülerinden oluşan bu videonun sonunda oyunun adı ve resmî web sitesi gözükmekteydi. Ertesi gün oyunun resmî web sitesinde, BBC yapımı doğa belgeseli Yeryüzü'nden (Planet Earth) alınan ve ophiocordyceps unilateralis isimli parazit mantarın türünün bir karıncayı enfeksiyona uğratarak onun beynini ele geçirmesini gösteren video yayımlandı. 7 Aralık günü site üzerinden oyuna dair ilk görseller sunuldu. Bu görsellerin ilkinde ağaçlar ve ağaçların arasından süzülen güneş ışığı, ikincisinde ise dünyanın çeşitli bölgelerinin bir çeşit salgın hastalıktan etkilendiği haberleri yer alan bir gazete baş sayfası bulunmaktaydı. 9 Aralık 2011'de Uncharted 3: Drake's Deception oyuncularının, oyun içerisinde üzerinde "bilim adamları ölümcül mantarı anlamakta zorlanıyorlar" başlıklı bir haber içeren gazetenin görüntülerine rastlamasıyla fragman arasında bir bağlantı kuruldu ve çıkacak yeni oyuna bir gönderme yapıldığı anlaşıldı. Oyunun yaratıcı yönetmeni Neil Druckmann ve yönetmen Bruce Straley tarafından daha sonraları yapılan açıklamada Naughty Dog'un Uncharted 3: Drake's Deception'da yer alan bu ipucunu kaldırmayı planladığı; ancak sonradan bu konuyu unuttuğu ifadelerine yer verildi.Oyun, 2011 Spike Video Oyunu Ödülleri töreni sırasında, Naughty Dog'un yeni bir fikrî mülkiyet üzerinde çalıştığını belirten Sony Computer Entertainment tarafından resmî olarak duyuruldu. Sonrasında yayımlanan oyun içi görüntülerden oluşan bir fragmanda orta yaşlardaki bir erkeğin başka bir erkekle boğuştuğu, onu bayıltmasının ardından odaya giren genç bir kızın baygın durumdaki adamın üstünde malzeme ve yiyecek aradığı, sonrasında duydukları sesler üzerine ikilinin saklandığı, odaya giren ve bir çeşit enfeksiyona uğramış insanlarla mücadeleleri ve sonrasında kaçıp binayı terk ederek bitkilerle kaplanmış ve terk edilmiş bir şehrin ortasına ulaştığı gösterilmekteydi. Duyurusunun yapılmasının ardından Naughty Dog eş başkanı Evan Wells, The Last of Us hakkında daha fazla bilgiyi PlayStation Blog üzerinde şu şekilde paylaştı:
Uncharted 2: Among Thieves'in tamamlanmasının ardından Naughty Dog eş başkanları Evan Wells ve Christophe Ballestra, çalışanları iki gruba ayırdı. Bir grup The Last of Us, ikinci grup ise Uncharted 3: Drake's Deception üzerinde çalışmaya başladı. 2009'da başlanan oyunun geliştirilmesinde görevli ekibin başında oyun yönetmeni Bruce Straley ile yaratıcı yönetmen Neil Druckmann bulunmaktaydı. İki oyunun aynı anda iki farklı ekip tarafından geliştirmesi, Naughty Dog tarihinde ilk kez gerçekleşen bir olaydı.Oyunda yer alan fikir; Druckmann ile Straley'in BBC yapımı doğa belgeseli Yeryüzü'nün bir bölümünde cordyceps cinsi mantarın bir karıncayı enfeksiyona uğratarak onun beynine yerleşmesini orada büyümesinden yola çıkılarak mantarın insanı da etkileyebileceği fikrinin doğmasıyla oluşturuldu. Druckmann; Uncharted 2: Among Thieves'in ana karakteri Nathan Drake'in İngilizce bilmeyen Tibetli rehberi Tenzin ile birlikte ilerlediği kısımdan ilham alınarak The Last of Us'taki Joel ve Ellie karakterleri arasında da kuvvetli bir bağ kurulduğunu ifade etti. İhtiyarlara Yer Yok (No Country For Old Men) filmini izlerken filmin büyük bir kısmında müzik kullanılmadığının dikkatini çektiğini söyleyen Druckmann, aynı tarzın oyunda da kullanıldığını ve bu sayede karakterler arasında yaratılan bağın oyunculara daha sağlam yansıtılmasına yardımcı olduğunu ekledi. Oyunun atmosferini yaratmak için kıyamet sonrası ve distopik kurgulara sahip çeşitli film, kitap ve televizyon yapımlarını inceleyen Druckmann ile Straley, tarihte yaşanan olayları incelediklerinde bunlardan yararlanmanın daha faydalı olacağı kanaatine vardı. 1918'deki grip salgınını incelediklerinde insanların yok olma tehlikesiyle karşı karşıya kaldığında kendini koruma isteğini, 1880'lerdeki çocuk felci salgınını incelediklerinde ise toplumsal sınıf farklılıklarının hastalıklılara bakış açısında nasıl bir fark yarattığını gözlemledi. Bu gözlemleri sonucunda Druckmann, The Last of Us'ta geleneksel bir kötü karakter olmaması kanısına da vardı. Tasarımcı Ricky Cambier açıklamasında karakter tasarımı ve etkileşimi konusunda Ico'dan ilham aldıklarını, bunu da Resident Evil 4'dakine benzer bir gerilim ve aksiyonla harmanlamaya çalıştıklarını söyledi. Buna ek olarak gerçeğe en yakın hayatta kalma hikâyesini yaratmak istediklerini belirtti. GamesRadar adlı web sitesindeki incelemede oyunun Son Umut (Children of Men), 28 Gün Sonra (28 Days Later), Ben Efsaneyim (I Am Legend), The Road, The Day of the Triffids filmlerinden ve The Walking Dead dizisinden etkilendiğini yazdı. Game Informer'da yer alan yazıda oyunun İhtiyarlara Yer Yok, Son Umut, İz Peşinde (True Grit), Azap Yolu (Road to Perdition) filmleri, Yeryüzü belgeseli, The Walking Dead dizisi ile City of Thieves, Bizsiz Dünya (The World Without Us), Polio: An American Story, The Last Town on Earth romanlarından izler taşıdığı belirtildi.Geliştirme ekibi, oyun için yeni ve özgün bir motor geliştirdi. Yapay zekâ, oyuncularla koordineli davranacak şekilde oluşturuldu. Işıklandırma motoru da yumuşak ışığı kapsayacak biçimde yeniden yaratılarak güneş ışığının boşluklar arasından sızması ve bazı yüzeylerden yansıması sağlandı. Oyunun kullanıcı arayüzü tasarımı, geliştirme esnasında birkaç kez yenilendi.Hayatta kalma-korku türündeki video oyunu Dead Island'ın 2011'de yayımlanan ilk fragmanı sonrası The Last of Us'ın geliştirme ekibi, her iki oyunun da kıyamet sonrası bir dönemin insanlar üzerindeki duygusal yansımalarını gösteren yapımlar olacağından dolayı büyük benzerlikler içereceğini öngörerek birtakım endişeler yaşadı. Yayımlanan ilk fragmanında Dead Island'ın nasıl bir oynanışa sahip olduğu gözükmezken The Last of Us'ın ilk fragmanı için Druckmann tarafından "yapmak istedikleri şeyi tam olarak yansıtan" bir çalışma hazırlandı. Oyunda işledikleri hikâyenin diğer oyun geliştiricileri için çıtayı yükselttiğini belirten Druckmann, oyun endüstrisindeki hikâyelerin standardının olması gerektiği kadar yüksek olmadığını ileri sürdü. Diğer yandan oyun için yapmak istedikleri odak testleri konusunda anlaştıkları araştırma şirketinin bu testleri yalnızca erkek oyuncularla gerçekleştireceğini planlaması üzerine Naughty Dog, bu testlere erkekler kadar kadın oyuncuların da yer alması talebinde bulundu.15 Mayıs 2013 günü, oyun üzerindeki çalışmanın tamamladığı ve üretim aşamasına geçildiği duyuruldu.
The Last of Us'ın oynanabilir demosundan ilk görüntüler Electronic Entertainment Expo 2013 sırasında gösterildi. 8 Mart günü Naughty Dog'un resmî Facebook ve Twitter hesapları üzerinden oynanabilir bir demonun 31 Mayıs 2013 günü, God of War: Ascension'a sahip olan oyuncular için yayımlanacağı duyuruldu. 31 Mart 2013'te, AMC'de yayımlanan The Walking Dead dizisinin sezon finali sırasında oyunun televizyon için hazırlanan ilk tanıtımı gösterildi. 10 Mayıs 2013 itibarıyla, ilkine göre biraz daha uzun olan ikinci bir tanıtım videosu çeşitli televizyon kanallarında gösterilmeye başlandı. Duyulduğu tarih ve şekilde sunulan demoda, oyunun "The Outskirts" adlı ilk bölümünün bir kısmı yer almaktaydı.
Oyunda kullanılan müziklerin çoğunda başta gitar olmak üzere çeşitli çalgılarla yer alan Gustavo Santaolalla, müziklerin tamamını kendisi besteledi. Orkestral müzikler ise Nashville Scoring Orchestra tarafından icra edildi ve Nashville'deki Ocean Way Studios'ta kaydedildi. Yapımcı ekibin isteği doğrultusunda müziklerin oyuncularda, korkudan ziyade duygusallık hissi uyandırması sağlanmaya çalışıldı. Oyun müziklerinin yer aldığı soundtrack albümü 7 Haziran 2013'te iTunes üzerinden dijital olarak ve Sony Masterworks tarafından CD olarak satışa sunuldu. Albüm ayrıca, oyunu ön sipariş verenlere özel olarak sunulan Sights and Sounds adlı indirilebilir içerik paketinde yer aldı.
İlk olarak 7 Mayıs 2013 günü yayımlanması planlanan oyun, 12 Şubat 2013 günü yapılan duyuruyla 14 Haziran'a ertelendi. Dünya genelinde 14 Haziran 2013 tarihinde yayımlanan The Last of Us, istisnai olarak Japonya'da 20 Haziran günü satışa sunuldu. Oyun, Blu-ray Disc'in yanı sıra PlayStation Store üzerinden indirilebilir olarak da yayımlandı. Özel bir yükleme sistemine sahip olan bu sürümde, yarısının indirilmesinin ardından oynanmaya başlanabilmekte ve bu esnada indirme işlemi de devam edebilmekteydi. Öte yandan Avrupa'da yayımlanan sürümde, çok oyunculu oynanıştaki kafanın kesilmesi ve patlaması özellikleri sansürlenmişti. Oyunun normal sürümünün dışında yayımlanan özel paketler ve içerikleri ise şu şekildeydi:
Oyunun ilk gün olan 14 Haziran günü, oyunu 1.01 versiyonuna yükselten ilk güncellemesi çıktı. Bu güncellemeyle birlikte, çalışmayan otomatik kayıt özelliğinde yaşanan hata giderildi. 29 Haziran günü yayımlanan 1.02 güncellemesiyle birlikte, oyunun tek oyunculu kısmında yer alan ve gerçek hayatta bir seks hattının telefon numarası olan numara kaldırıldı. Bunun yanında çok oyunculu kısımda bazı düzenleme ve değişikliklere gidildi. 29 Ağustos günü yayımlanan 1.03 güncellemesinde tek ve çok oyunculu kısımlarda düzenleme ve değişiklikler yapılırken çok oyunculu kısma "Sorgulama" modu eklendi. Küçük değişikliklerin yer aldığı 1.04 güncellemesini yayımlamaktan vazgeçen Naughty Dog, 15 Ekim günü Abandoned Territories Map Pack adlı indirilebilir içerik paketiyle birlikte 1.05 güncellemesini çıkardı. Pakete ek olarak bu güncellemede tek ve çok oyunculu bölümlerde birtakım düzenleme ve değişikliklere yer verildi. 13 Şubat 2014'te, yalnızca Left Behind paketine sahip olan kullanıcılara sunulan 1.06 güncellemesiyle birlikte oyunda küçük düzenlemeler yapıldı ve oyun, bu pakete uyumlu hâle getirildi. 1.07 güncellemesi, üçüncü indirilebilir içerik paketiyle birlikte 6 Mayıs 2014'te Amerika Birleşik Devletleri'nde, 7 Mayıs'ta ise dünya çapında yayımlandı. Bu güncellemeyle birlikte oyuna "grounded" isimli yeni bir zorluk seviyesi eklenirken çok oyunculu kısma ücretsiz olarak tam otomatik tüfek ilave edildi.
Ön siparişle satılan sürümlerde iki farklı indirilebilir içerik eklenmişti. Sights and Sounds Pack'te oyun müzikleri albümü, PlayStation 3 için bir dinamik tema ve Joel ile Ellie kullanıcı resimleri vardı. Survival Pack ise oyunun hikâye kısmının tamamlanmasının ardından alınabilen Joel ve Ellie için ekstra kıyafetler ile çoklu oyuncu modu için ekstra tecrübe puanı, oyun parası, değiştirilebilen özel objeler ve yakın dövüşte daha hızlı hareket etmeyi sağlayan bir özellik içermekteydi.Naughty Dog topluluk stratejisti Eric Monacelli, 28 Mayıs günü PlayStation Blog üzerinden oyunda Season Pass olacağını duyurdu. Bu şifre ile birlikte biri tek oyunculu kısım, diğer ikisi ise çok oyunculu kısım için yayımlanacak olan toplam üç indirilebilir içerik paketi için ödenecek ücret düşürülmüş olacaktı. Ek olarak oyuncular, tek oyunculu kısımda silah ve fiziksel yetenekler bakımından bazı kolaylıklar ile Grounded: Making of The Last of Us isimli 90 dakikalık oyunun yapım belgeseline de ücretsiz olarak erişebilme imkânına sahip olmaktaydı.Abandoned Territories Map Pack başlıklı ilk indirilebilir içerik paketi Kuzey Amerika'da 15 Ekim, Avrupa'da ise 16 Ekim'de, oyunun 1.05 güncellemesiyle birlikte yayımlandı. Bu paketle birlikte çok oyunculu kısma Kitabevi, Ana Kasaba, Banliyö ve Otobüs Terminali isimli dört yeni harita eklenmekteydi. Kuzey Amerika'da 5 Kasım, Avrupa'da ise 6 Kasım'da yayımlanan Nightmare Bundle isimli indirilebilir içerikle birlikte oyunun çok oyunculu kısmına on yeni maske ve başlık eklenmekteydi. Bu maske ve başlıkların dokuzu ayrı ayrı satın alınabilirken yalnızca Season Pass sahipleri ve paketin tamamını satın alan kullanıcılara verilen maske de dahil olmak üzere içeriğin tamamı, Season Pass sahipleri tarafından ücretsiz olarak elde edilebilmekteydi.14 Kasım günü yapılan PlayStation 4 tanıtım etkinliğinde Left Behind isimli tek oyunculu kısım için hazırlanan paket duyuruldu. Oyunun hikâyesinin öncesindeki bir dönemde Ellie ile arkadaşı Riley'in yaşadıklarını ve ana hikâyede görülmeyen bir zaman dilimini konu alan paketin 14 Şubat 2014'te piyasaya sürüleceği açıklandı. Paket, daha önce açıklanan tarihten iki gün önce, 12 Şubat 2014 tarihinde yayımlandı.1.07 güncellemesiyle birlikte 6 Mayıs 2014'te Amerika Birleşik Devletleri'nde, 7 Mayıs'ta ise dünya çapında yayımlanan Reclaimed Territories Map Pack adlı üçüncü indirilebilir içerik paketiyle birlikte oyunun çok oyunculu kısmına Rıhtım, Su Kulesi, Hükûmet Binası ve Kömür Madeni isimli dört yeni harita eklenmekteydi. Grounded paketiyle birikte ana oyuna ve Left Behind ile birlikte gelen kısma yeni bir zorluk seviyesi eklendi. Professional Survival ve Situational Survival Skills paketleriyle birlikte çok oyunculu kısma 8 yeni karakter özelliği gelirken Survivalist Weapons paketiyle birlikte ise aynı kısma dört yeni silah geldi.
9 Nisan'da, PlayStation Store'da yer alan bir görselde, oyunun The Last of Us Remastered adıyla PlayStation 4 için yayımlanacağı ortaya çıktı. Aynı gün Sony tarafından yapılan açıklamayla oyunun, The Last of Us Remastered adı altında 2014 yazında PlayStation 4 için yayımlanacağı duyuruldu. 1080p çözünürlüğüne sahip olacak oyunun, daha gelişmiş grafikleri barındıracağı, yönetmenin yorumları ile daha önce yayımlanan tüm indirilebilir içerikleri içereceği belirtildi. Bu sürümün geliştirilmesine PlayStation 3 sürümünün tamamlanmasından hemen sonra başlandığı belirtildi. Sony'nin E3 2014'teki basın konferansında oyunun çıkış tarihi 29 Temmuz 2014 olarak açıklandı.
Sony tarafından Ekim 2014'te yapılan açıklamayla duyurulan The Last of Us: Game of the Year Edition adlı "Yılın Oyunu Sürümü", 11 Kasım 2014'te yayımlandı. Bu sürümde, daha önceden yayımlanmış olan tüm içerik yer almaktaydı.
Genel olarak olumlu tepkilerle karşılanan The Last of Us, Metacritic'te listelenen incelemelerin 42'sinden tam puan alarak 39 incelemeden tam puan almayı başaran Uncharted 2: Among Thieves'i geride bıraktı ve bu alandaki en başarılı oyun konumuna geldi. Çeşitli oyun incelemelerini derleyen ve ortalama bir puan belirleyen web sitelerinden Metacritic'te 100 üzerinden 95, GameRankings'te ise %95,04'lük ortalamalar yakaladı. Metacritic'teki ortalamasıyla, 97'lik bir ortalama tutturan Grand Theft Auto V'ın ardından 2013 yılının en iyi PlayStation 3 oyunu olurken tüm zamanların en iyi PlayStation 3 oyunları listesinde 98 ortalamalı Grand Theft Auto IV, Grand Theft Auto V, 96 ortalamalı Uncharted 2: Among Thieves ile Batman: Arkham City'nin ardından, kendisiyle aynı ortalamalara sahip LittleBigPlanet, Red Dead Redemption ve Portal 2 ile birlikte beşinci sırada yer aldı. GameRankings'te de tüm zamanların en iyi beşinci PlayStation 3 oyunu olarak listelenen The Last of Us'ın önünde sırasıyla %97,04 ortalamalı Grand Theft Auto IV, %97,01 ortalamalı Grand Theft Auto V, %96,38 ortalamalı Uncharted 2: Among Thieves ve %96,12 ortalamalı Batman: Arkham City bulunmaktaydı.
Oyunun tam puan aldığı Edge dergisindeki incelemede "Naughty Dog, bu konsol neslinin en büyüleyici ve duygulara en çok hitap eden oyununu üretmiş. Zaman zaman büyük bütçeli yapımların harika fikirleri mahvettiğine şahit olsak da, The Last of Us gibi oyunlar simsiyah bir asfalttan yükselen, yemyeşil bir asmaya benzercesine oyun dünyasının içerisinden yükseliyor." ifadeleriyle duyulan memnuniyet dile getirildi. Oyuna tam puan veren Eurogamer'daki incelemede "Kimi zaman, büyük bir etki yaratması beklenen aksiyon oyunları, ortaya çıkan basit oynanışı ve hikâyesiyle birlikte büyük bir hayal kırıklığı yaratır. The Last of Us ise bunları derinlemesine işleyerek bu işin nasıl yapılması gerektiğini ortaya koyuyor. Oldukça güzel bir biçimde harmanlanan duygusallık ve cesaret temaları sayesinde gerçek bir hikâye izlenimi veriyor. The Last of Us, ölmek üzere olan kendi türü için adeta bir umut ışığı." ifadeleri kullanıldı. Televizyon programı Good Game'in sunucuları Steven O'Donnell ve Stephanie Bendixsen'dan 10 üzerinden 10 puan alan oyun, program tarihi boyunca tam puan almayı başaran dokuzuncu oyun oldu. "The Last of Us Naughty Dog'un şimdiye dek çıkardığı en iyi oyun olmakla kalmıyor, bu konsol neslinin en iyi oyunları arasına giriyor. Belki de oyun dünyasının Yurttaş Kane'i (Citizen Kane), on yıllar boyunca kendisinden söz ettirecek bir baş yapıt olmayı başarıyor." ifadelerinin kullanıldığı Empire dergisindeki incelemede yapıma tam puan verildi. Tam puan veren PlayStation Official Magazine - UK, oyunu "İnsanı duygusal yönden etkileyen harika manzaralar ile sesler içeren ve böyle bir macera yaşamaya iten bir sanat eseri." şeklinde tanımladı. Colin Moriarty'nin IGN'de yer alan incelemesinde oyuna tam puan verilirken "Bir başyapıt, yalnızca PlayStation 3 için çıkan oyunlardan en iyisi ve mutlaka oynanması gereken bir yapım." ifadeleri kullanıldı. Tam puan aldığı Destructoid'deki inceleme yazısında Jim Sterling, "The Last of Us'ta yalnızca dövüş ve 'duygusal' olaylar yok... The Last of Us, benim olmasını istediğim her şeyin aynısını içeren bir yapım." sözleriyle bir bütün olarak oyunu takdir etti. Richard Mitchell, oyuna tam puan verdiği Joystiq'teki incelemesini "The Last of Us mutlu bir hikâye olmasa da gerçekten sağlam bir hikâye." cümlesiyle sona erdirdi.Olumlu tepkilerin yanında, görece az sayıdaki incelemeden bazı olumsuz tepkiler de aldı. 10 üzerinden 7,5 puan verdiği Polygon'daki incelemesinde oyunun biraz üçüncü şahıs nişancı türüne kayarak belli bazı noktalardaki tüm düşmanların öldürülmesini zorunlu kıldığını ve oyunun geri kalan kısmıyla kıyasladığında bu durumun eğreti durduğunu belirten Philip Kollar, oyundaki dövüş sistemini "karmaşık" olarak tanımladı ve bunun da oyuncuları sıklıkla kontrol noktalarından başlamasına sebep olduğunu söyledi. GameSpot'taki incelemesinde oyuna 10 üzerinden 8 puan veren Tom McShea ise kontrol noktalarının çok sık olmasının gerilimi düşürdüğünü ve oyuncuların gerçekten tehlikeli bir macera içinde olduğu hissini kaybetmesine yol açtığını ifade etti.
Piyasaya çıktığı ilk hafta 1,3 milyon kopya satan The Last of Us, üçüncü haftasının sonundaki 3,4 milyonluk satış rakamıyla 2013 yılının en hızlı satılan PlayStation 3 oyunu oldu. Aynı zamanda 2013 yılı içerisinde çıkan oyunlar arasında en yüksek ilk hafta satış rakamına ulaşsa da, elde ettiği bu iki unvanı daha sonraları yayımlanan Grand Theft Auto V'a kaptırdı. Birleşik Krallık satış listesine birinci sıradan giriş yapan oyun, bu konumunu altı hafta boyunca sürdürerek FIFA 12 ve Call of Duty: Black Ops II'ya ait olan rekorları kırdı. Amerika Birleşik Devletleri, Fransa, İrlanda, İtalya, Hollanda, İsveç, Finlandiya, Norveç, Danimarka, İspanya, Almanya ve Japonya satış listelerinde de bir numaraya yükselmeyi başardı. The Last of Us Ocak 2015 itibarıyla dünya çapında 5,43 milyonun üzerinde kopya satmayı başardı.Çıktığı hafta 632.000'in üzerinde satan The Last of Us Remastered ise ilk haftasındaki satışlar göz önüne alındığında yılın en iyi çıkışını yapan beşinci oyun oldu. Ocak 2015 itibarıyla 2,75 milyon kopyanın üzerinde satışa ulaştı.
The Last of Us, 240'ın üzerinde "Yılın Oyunu" ödülü kazandı. Yayımlanmasından önce, E3'de yer alan önizlemelerinin ardından ödül kazanmaya başladı. Oyun; 41. Annie Ödülleri, The A.V. Club, Britanya Akademisi Video Oyunu Ödülleri, Canada.com, Daily Mirror, The Daily Telegraph, Destructoid, 17. DICE Ödülleri, The Escapist, GamesRadar, GameTrailers, 14. Developers Choice Awards, Game Revolution, Giant Bomb, Good Game, Hardcore Gamer, IGN, IGN Australia, International Business Times, Kotaku, National Academy of Video Game Trade Reviewers, VG247 ve VideoGamer.com tarafından 2013'ün en iyi oyunu olarak gösterildi. Oyun ayrıca GameSpot, GameTrailers, Hardcore Gamer, ve IGN tarafından yılın en iyi PlayStation oyunu seçildi. Naughty Dog ise The Daily Telegraph, Edge, Golden Joystick Awards, Hardcore Gamer, ve 2013 Spike VGX tarafından yılın en iyi stüdyosu veya geliştiricisi olarak gösterildi.
Baker ve Johnson'da gösterdikleri performansla çeşitli adaylık ve ödüller elde etti. Baker, Hardcore Gamer ve 2013 Spike VGX; Johnson ise Britanya Akademisi Video Oyunu Ödülleri, DICE Ödülleri, VGX 2013, ve The Daily Telegraph tarafından verilen ödülleri kazandı. Oyunun hikâyesi de Britanya Akademisi Video Oyunu Ödülleri, DICE Ödülleri, Game Developers Choice Awards, Golden Joystick Awards, Writers Guild of America Awards, GameTrailers, Giant Bomb, Hardcore Gamer, ve IGN tarafından ödüllendirildi. Ses tasarımı ve müzik alanında DICE Ödülleri, Inside Gaming Awards, ve IGN; grafik ve sanat tasarımı alanında ise Destructoid, DICE Ödülleri, Golden Joystick Awards ve IGN tarafından verilen ödüllerin sahibi oldu.
Druckmann'ın yazıp çizimlerini Faith Erin Hicks'in yaptığı ve Dark Horse Comics tarafından yayımlanan dört sayılık çizgi roman serisi The Last of Us: American Dreams, oyunun ana hikâyesinden bir yıl öncesinde, Ellie ile hemen hemen aynı yaşlardaki Riley'nin yaşadıklarını konu alır. İlk sayısı 3 Nisan 2013'te yayımlanan çizgi romanın, yapılan satışlar sonucu 29 Mayıs günü ikinci baskısı yapıldı. Aynı gün serinin ikinci sayısı da raflardaki yerini aldı. Üçüncü sayı 26 Haziran'da, dördüncü sayı 31 Temmuz'da, dört sayının tamamının yer aldığı paket ise 30 Ekim'de piyasaya sürüldü.25 Kasım 2013 tarihinde oyunun potansiyel film versiyonunda kullanılabilecek olan bazı alan adlarının hakları, Sony tarafından satın alındı. 6 Mart 2014'te Sony, The Last of Us'ın film uyarlamasının Screen Gems tarafından dağıtılacağını açıkladı. 25 Temmuz 2014'te yapılan açıklamayla filmin senaryosunun Neil Druckmann tarafından yazılacağı, yapımcılığını ise Sam Raimi'nin üstleneceği duyuruldu. Ocak 2015 itibarıyla senaryonun ikinci taslağının yazımını tamamlayan Druckmann, bazı oyuncularla da okuma provası yapmıştı. Kasım 2016'da Raimi, Sony'nin Druckmann ile bir anlaşmazlık yaşaması sebebiyle filmin beklemede olduğunu belirtti.
Şubat 2014'te Eurogamer ile yaptığı bir röportajda The Last of Us için bir devam oyunu çıkma olasılığının yarı yarıya olduğunu belirten Neil Druckmann, böyle bir şeyin gerçekleşmesi için Naughty Dog'un "kendini tekrarlamayan ve anlatılmaya değer bir hikâye" bulması gerektiğini söyledi. Temmuz 2014'te Naughty Dog'un topluluk stratejisi uzmanı Arne Meyer tarafından yapılan açıklamada, bir devam oyununun geliştirilmeyeceği ifade edildi.Haziran 2015'te, bir panelde Naughty Dog ile gelecekteki projeleri hakkındaki konuşması esnasında Nolan North, "Last of Us 2'yu yaptıklarını biliyorum" ifadelerini kullandı. Bu sözlerle ilgili olarak Druckmann, Eylül'de yaptığı açıklamada Naughty Dog'daki küçük bir ekibin birtakım fikirler ürettiğini ve devam oyunuyla ilgili bazı prototipler oluşturmaya başladığını; ancak bu ekibin 10 Mayıs 2016 tarihinde piyasaya sürülen Uncharted 4: A Thief's End'e kaydırılması sebebiyle çalışmaların yarıda kaldığını belirtti.3 Aralık 2016 tarihinde PlayStation Experience etkinliğinde The Last of Us Part II'nun ilk fragmanı yayımlandı. Fragmanla birlikte Ellie ve Joel karakterlerinin oyunda yer alacağı, hikâyenin ilk oyundan yaklaşık olarak beş yıl sonrasını anlatacağı ve Ellie'nin oynanabilir bir karakter olacağı açıklandı. Oyunun müziklerinin ilk oyunun da bestecisi olan Gustavo Santaolalla tarafından bestelendiği duyuruldu.

Thierry Daniel Henry (d. 17 Ağustos 1977, Essonne), Antiller asıllı Fransız eski futbolcudur.
Henry, gençlik yıllarında yerel takımında oynadığı ve büyük umut vadeden bir futbolcu olduğunu gösterdiği Paris'in varoş semtlerinden olan Les Ulis, Essonne'da doğdu ve yetişti. AS Monaco tarafından yetenekleri fark edilen Henry'le hemen sözleşme imzalandı ve Henry profesyonel anlamda sahalara ilk olarak 1994'te adım attı. Sergilediği güzel grafik onu İtalya şampiyonu Juventus'a transfer olmadan önce Fransa millî futbol takımına kadar yükseltti. Arsenal'e 10,5 milyon £'e transfer olmadan önce kanatta sergilediği performansla düş kırıklığı yaratan bir sezon geçirdi.
Henry, Arsenal'da iken adını dünya çapında bir üne kavuşturdu. İlk başlarda Premier League'de güçlük çekmesine karşın Henry hemen hemen her sezon Arsenal’ın en golcü oyuncusu olmayı başardı. Danışmanı ve koçu Arsène Wenger'in uzun süreli yönlendirmeleri sonucunda Henry çok üretken bir futbolcu haline geldi ve Arsenal'ın boy gösterdiği tüm turnuvalarda ve Premier Lig'de toplam 226 golle en önemli golcüsü oldu. Fransız golcü diğer takım arkadaşlarıyla iki Premier League şampiyonluğu ve üç de FA Kupası kazandı. İki kez FIFA Dünya'da Yılın Oyuncusu Ödülü'ne aday olarak gösterilen Henry iki kez İngiltere'de Yılın Futbolcusu Ödülü ve üç kez de Futbol Yazarları Derneği Yılın Futbolcusu Ödülü'nü kazanma başarısını gösterdi. Henry Arsenal'daki son 2 yılını kaptan olarak geçirdi ve takımını 2006 UEFA Şampiyonlar Ligi Finali'ne sırtladı. Haziran 2007'de Arsenal'la geçirdiği 8 yıldan sonra Barcelona'ya 24 milyon €'ya transferi gerçekleşti. Katalan ekibiyle ilk başarısını 2008-2009 sezonunda ligi, kupayı ve Şampiyonlar Ligi'ni kazanarak üçlü bir zafer şeklinde elde etti. Temmuz 2010'da ise New York Red Bulls'la sözleşme imzaladı. Henry, Red Bulls'ta oynadığı bir dönem Arsenal'de kiralık olarak forma giymiştir.
Henry, Fransa millî futbol takımı bünyesi altında FIFA '98 ve Euro 2000'i kazanarak  benzer başarılara imza attı. Ekim 2007'de, Michel Platini'nin Fransa'nın en golcü oyuncusu olma rekorunu elinden aldı. Kendi deneyimlerinden ötürü Henry, futbolda ırkçılıkla mücadele eden bir birey konumundadır. Henry Nike, Reebok, Pepsi, Renault, Gillette gibi kuruluşların reklamlarında yer almıştır.
Henry Antiller kökenli bir oyuncudur. Babası Antoine, Guadeloupe ve annesi Maryse de Martiniquelidir. Henry, zorluklarına karşın iyi futbol olanaklarının bulunduğu Paris'in aşırı kentleşmiş ve ağır bir çevreye sahip Les Ulis ilçesinde doğdu ve burada yetişti. Sporcu, altı yaşında bir çocuk olarak iyi bir potansiyeli olduğunu gösterdi ve bu potansiyeli onu, Claude Chezelle'in girişimiyle yerel bir takım olan CO Les Ulis'e alınmasını sağladı. Babası Henry'ye takımla çalışmalara katılması için baskı yaptı, tüm bunlara karşın genç yetenek futbolla iç içe görünmüyordu. Henry 1989'da US Palaiseau takımına girdi, ama bir yıl sonra babası kulüple bozuşunca Henry de iki yıllığına ES Viry-Châtillon kulübüyle anlaştı. US Palaiseau çalıştırıcısı, Henry'nin gelecekteki akıl hocası Jean-Marie Panza, onu yakından izlemeye aldı.
1990'da Monaco, Henry'yi bir karşılaşmada izlemesi için Arnold Catalano adlı gözlemcisini gönderdi. Henry takımının 6-0 kazandığı karşılaşmada gollerin tümünü kendi attı. Catalano Henry'ye seçmelere bile girmeden Monaco'ya katılması için teklifte bulundu. Catalano ayrıca Henry'nin Fransa'nın en seçkin futbol yüksek okullarından biri olan Clairefontaine'i bitirmesini istedi. Okul notlarının düşük olmasından dolayı yöneticide güvensizlik oluştu ve onu almak istemedi. Bunca olumsuzluklara rağmen Henry'nin akademiyi bitirmesine izin verildi ve Arsène Wenger'in Monacosu'na genç oyuncu olarak girdi. Daha sonra Henry profesyonel olarak Monaco'yla sözleşme imzaladı ve sahalara ilk kez 1994'te adım attı. Wenger, Henry'yi sol kanata koydu, çünkü Henry'nin top sürüşüyle, kendine özgü top kontrolü ve becerisiyle kanattaki defans oyuncularına karşı ortadaki defans oyuncularından daha etkili olacağına inanıyordu. Monaco'yla ilk sezonunda Henry 18 karşılaşmada ağları üç kez havalandırabildi.Wenger, Henry için en iyi yeri aramayı sürdürdü. Teknik direktör, Henry'nin kanatta oynaması yerine forvette oynamasının daha doğru olacağından tam olarak emin değildi. Çalıştırıcısının eğitmenliğinde Henry, 1996 yılında Fransa'da Yılın Genç Futbolcusu Ödülü'nü aldı. Henry'nin olağanüstü çabaları kulübü Monaco'nun 1996-97 sezonunu birinci bitirerek şampiyon olmasına yardımcı oldu. 1997-98 sezonu'nda kulübünün UEFA Şampiyonlar Ligi yarı finali'ne kalmasında pay sahibi oldu ve turnuvada yedi gol atarak bir Şampiyonlar Ligi sezonunda en çok gol atan Fransız oyuncu olmayı başardı. Üçüncü sezonuyla birlikte Henry, Fransa millî futbol takımı tarafından ilk defa kadroya çağrıldı ve Fransa'nın 1998 FIFA Dünya Kupası'nı kazandığı yıl takımın bir parçası oldu. Henry Monaco'da geçirdiği sezonlarla herkesi etkilemeye devam etti. Fransız genç kanat oyuncusu Monaco'yla geçirdiği beş sezonda 105 karşılaşmaya çıkıp 20 gol attı.Ocak 1999'da Henry, dostu ve takım arkadaşı David Trézéguet'den bir yıl önce Monaco'dan ayrıldı ve 10.5 milyon £ karşılığında Serie A kulübü Juventus'a transfer oldu. Kanatta oynadı, ama Serie A'nın Henry'ye göre olmayan katı defans anlayışı ve disiplinli savunma kurgusu onu maçlarda etkisiz kıldı. Henry 16 karşılaşmada sadece üç gol atabildi.
Henry, Ağustos 1999'da Juventus'tan Arsenal'e 10 milyon £ karşılığında anlaştı ve eski teknik direktörü Arsène Wenger'le yeniden aynı çatı altına geldi. Futbolcu, Arsenal'da zamanla uluslararası bir yıldız konumuna yükselecekti. Transferi Arsenal'da herhangi bir tartışmaya yol açmadı. Henry'nin yeteneklerine o daha çocukken şahit olan Wenger, onun transfer ücreti değerinde bir futbolcu olduğunu bildiği için transfer konusunda ikna olmuştu. Kendisi, Real Madrid'e transfer olan Nicolas Anelka'nın yerine, onunla eş değer bir futbolcu olarak, transfer edilmişti. Monaco forması giydiğinde kanatta oynayan futbolcu, hocasının onu hücum hattına koymasıyla kendini göstermeye başladı ve kısa sürede Wenger'e ayak uydurdu. Buna rağmen, hızlı ve fiziksel açıdan sert olan İngiltere futbolu karşısında, yeteneklerini sergilerken ilk sekiz maçında uyum sağlayamayacağına dair birtakım kuşkular uyandırsa da, İngiltere'deki birkaç farklı bir şekilde geçen aydan sonra Henry, iyi bir forvet olmak için çalışmıştır. Hakkındaki bu şüpheleri, ilk sezonu olan 1999-2000 sezonundaki maçlarda etkili olup toplamda 26 gol atarak dağıttı. Arsenal, sezonu Manchester United'ın arkasında ikinci olarak bitirdi ve 2000 UEFA Kupası Finali'nde Galatasaray'a kaybetti.Uluslararası kariyerinde zaferle sonuçlanan Euro 2000 mücadelesi sonrasında Henry, 2000-01 sezonu için hazır olmasına rağmen gol ve asist bakımından ilk sezonununun gerisinde kaldı. Buna rağmen Henry, Arsenal'daki ikinci sezonunda  kendini geliştirerek gol kralı oldu. O yıl Arsenal, Manchester United'a Premier League şampiyonluğu için sürekli kafa tuttu. Henry bu sezonda takımıyla bir başarı kazanamamasına rağmen Arsenal'i güçlü bir kulüp yapmak istediğini söylüyordu.Başarılı geçen 2001-02 sezonunda Arsenal sezonu, en yakın takipçisi olan Liverpool'un 7 puan önünde bitirerek şampiyon oldu ve Chelsea'yi 2002 FA Kupası Finali'nde 2-0'lık skorla geçerek FA Kupası'nın yeni sahibi oldu. Henry, o sezon attığı 32 golle ligin gol kralı oldu. Bu durum, Henry'li Fransa'nın 2002 FIFA Dünya Kupası'nda geçen kupadaki başarısını tekrarlayacağına dair güçlü bir beklenti yaratsa da Fransa, turnuva boyunca beklenmedik sürpriz futbolunu grupta 3 maç oynayıp elenene kadar sürdürdü.Premier Lig'in 2002-03 sezonu, Henry'nin 32 gol atıp 23 asist yapmasıyla dikkate değer bir forvet olarak kendini bir kez daha ispatlamasına sahne oldu. Bunu yaparken, Arsenal tekrar bir FA Cup zaferi yaşamasına rağmen, bu şampiyonluk tahtını korumada başarısız oldu. Sezon boyunca, Manchester United'lı Ruud van Nistelrooy'la gol krallığı için mücadele etti ve Nistelrooy'dan farkını ortaya koyan Henry, bu mücadeleyi kazanan isim oldu. Bunula beraber Henry, İngiltere'de Yılın Futbolcusu Ödülü ve Futbol Yazarları Derneği Yılın Futbolcusu Ödülü'nü kazandı. Henry'nin yükselen kariyeri, Dünya'nın en iyi futbolcularından biri olduğunu onaylattı. Ayrıca, 2003 FIFA Dünya'da Yılın Oyuncusu Ödülü'nde ikinci oldu.
Arsenal 2003-04 sezonunun başlangıcında, Premier Lig şampiyonluğuna talip olmaya karar verdiğini gösterdi. Henry tekrar takımının önceki başarılı sezonunun üstünde, etkili bir performans sergileyerek; Dennis Bergkamp, Patrick Vieira ve Robert Pirès'le uyumlu bir şekilde takımıyla mücadele etti. Arsenal'ın the Gunners adını, takımının daha önceki yüzyılda olmadığı kadar başarılı olmasına katkı sağlayan isimlerden biri olarak emniyete aldı. İngiltere'de Yılın Futbolcusu Ödülü ve Futbol Yazarları Derneği Yılın Futbolcusu Ödülü başarılarının yanında, Henry, 2004 FIFA Dünya'da Yılın Oyuncusu Ödülü'nde de kendini gösterdi. Oynadığı maçlarda attığı 39 golle Avrupa'da en çok gol atan futbolcu olarak Avrupa Altın Ayakkabı Ödülü'nü kazandı. Aldığı bu ödüllere rağmen, 2002'den Euro 2004'e kadar devam eden süreçte uluslararası arenada önemli bir başarı yakalayamadı.İstikrarlı bir çizgi sürdürmesine rağmen küçük bir düşüş yaşayan Arsenal, 2004-05 sezonunun lig maçlarında istikrarsız bir çizgi sürdürdü ve bu çizgisini son haftalara doğru şiddetlendirerek liderliğini koruyamadı ve şampiyonluğu Chelsea'ye kaptırdı. Kulübünün FA Kupası'nı Henry'nin sakatlığıdan dolayı final maçını kaçırdığı maçta kazanmasına rağmen Henry, Avrupa'nın en çok korkulan golcülerinden biri olma şöhretini sezon içerisinde attığı 31 golle korudu.Diego Forlán'la beraber Avrupa Altın Ayakkabı Ödülü'nü aldı ve böylece halihazırda bu ödülü 2 sezon üst üste resmi olarak kazanan ilk ve tek futbolcu oldu (Aynı başarıyı ödülün resmi olarak verilmediği yıllarda bazı futbolcular da yakalamıştı) Vatandaşı Vieira'nın 2005'in ortalarındaki beklenmedik ayrılışıyla Henry, takımının kaptanlık pazubandını taktı ve takımda farklı bir rol de taşımaya başlamış olmasının ona göre olmadığını belirtip, kaptanlığın genellikle oyunu iyi okuyabilen defans veya orta saha oyuncularına verildiği gerekçesiyle rahatsız olduğunu dile getirmiştir. Kaptan golcü oyuncu olmasının yanında aldığı sorumluluklardan biri de takımda bulunan birçok genç oyuncuya yol gösterici olmaktı.
2005-06 sezonunda 17 Ekim 2005 tarihinde Henry, takımının tüm zamanların en çok gol atan futbolcusu olma unvanını elde ederek dikkat çekmiştir. Sparta Prag'a Şampiyonlar Ligi'nde attığı 2 gol ise Ian Wright'ın 185 gollük rekorunu kırdı ve Guinness Rekorlar Kitabı'na da ismini yazdırdı. 1 Şubat 2006'da ise West Ham'a attığı gol, ona 151 golle Arsenal'ın efsane oyuncularından biri olan Cliff Bastin'in ligde attığı 150 gol rekorunu kırmasını sağladı. Henry, Premier Lig'deki 100. golünü ise Highbury'de atarak adını Arsenal tarihine yazdırdı. Kariyerinde 3. kez ligin gol kralı oldu ve Futbol Yazarları Derneği Yılın Futbolcusu Ödülü'nü kazandı.Bununla birlikte, Arsenal lig şampiyonluğunda tekrar başarısızlığa uğradı ancak, 2006 UEFA Şampiyonlar Ligi Finali'ne kadar kalabildi. “The Gunners” (Topçular) sonuçta 2-1'lik skorla Barcelona'ya kaybetti. Arsenal'ın Premier Lig şampiyonluğu için yeterli olamayışı birbirini izleyen 2 sezon boyunca Arsenal'in kadrosundaki genç oyuncuları kaynaştırma çabasının yarattığı karmaşa birçok söylentiye yol açtı ve bu, Henry'de başka bir kulübe gitme isteği doğurdu. Ne var ki, kulübüne olan sevgisi nedeniyle sözleşmesini 4 yıl daha uzattı ve futbol kariyeri boyunca Arsenal'da kalmak istediğini söyledi. Arsenal başkan vekili David Dein sonradan, Henry'nin yeni sözleşmeyi imzalamadan önce bir İspanyol kulübünden 50 milyon £'lik teklif aldığını açıklamıştır. Eğer bu transfer gerçekleştirilmiş olsaydı, Zinédine Zidane'ın o zamanki en yüksek transfer ücreti olan 47 milyon £'i geçerek rekor kıracaktı.Henry'nin 2006-07 sezonuna yaşadığı sakatlıklar gölge düşürdü. Sezonu şubat ayında kapatmasına rağmen, Arsenal'da oynadığı 17 yerli maçta 10 gol attı. Beklenmeyen ayak ve sırt sakatlıklarıyla birçok maçı kaçıran Henry, yeterince hazır olmadığını sonradan oyuna dahil olduğu Şampiyonlar Ligi'ndeki PSV maçında gösterdi. Birbirini izleyen birkaç günde ortaya çıkan ve doktorlar tarafından iyileşmesi için en az 3 aylık süre verilen yeni kasık ve karın sakatlıkları, Henry'nin 2006-07 sezonunu tamamen kapatmasına yol açtı. Wenger, Henry'nin sakatlıklarını uzayan 2005-06 sezonundaki maçlara dayandırdı ve Henry'nin 2007-08 sezonunda da takımın yeniden inşası için kalacağını yineledi.
25 Haziran 2007’de, beklenmeyen bir biçimde Henry 24 milyon € karşılığında Barcelona’ya transfer oldu. Yıllık 6.8 milyon € (4.6 milyon £) karşılığında dört yıllık sözleşme imzaladı. Sözleşmenin, Henry'nin serbest kalabilmesi için 125 milyon € (84.9 milyon £)’luk bir rakam belirlenen serbest kalma maddesinin bulunduğu ortaya çıktı. Henry, kararsız bir tavırla Arsenal'dan ayrılmak ve Wenger'in gelecekteki planları içerisinde yer almak istemediğini belirtti ve “Eğer bir gün Arsenal'dan ayrılırsam oynayacağım kulüp Barcelona olurdu” iddiasını ileri sürdü. Arsenal, kaptanının ayrılmasına karşın 2007-08 sezonuna çok etkili bir başlangıç yaptı ve Henry, eğer takımda kalsaydım takıma yardımcı olmak yerine engel olmaktan başka bir işe yaramazdım diye itirafta bulundu. Henry: “Topla göze batan oyun stilim, kaptan olmam, ve takımımın yaşça en büyük oyuncusu olmam nedeniyle futbolcular, ben en iyi pozisyonda olmasam bile topu bana vermek istiyorlardı, dolayısıyla bu açıdan takımdan ayrıldığım iyi oldu.” diye belirtmiştir. Henry, ligde 174 gol ve Avrupa kupalarında 42 golle kulübünün tüm zamanlardaki en golcü oyuncusu olarak  Arsenal’dan ayrıldı. Haziran 2008'de Arsenal taraftarları Arsenal.com'un The Gunners'ın (Silahşörler'in) En İyi 50 Futbolcusu oylamasında Henry'yi  Arsenal'ın en iyisi olarak seçtiler.Henry'ye Barcelona'da, Arsenal'da da aynısını giydiği 14 numaralı forma verildi. İlk golünü 19 Eylül 2007’de Lyon'a karşı 3-0 kazandıkları bir Şampiyonlar Ligi grup elemeleri karşılaşmasında attı ve bundan 10 gün sonra Barça'yla ilk hat trickini Levante’ye karşı oynadıkları bir lig karşılaşmasında yaptı. Ancak Henry sezonun genelinde çoğunlukla kanatta oynadı. Arsenal'la yakaladığı gol atma başarısını Barcelona'yla yakalayabilecek bir durumda değildi. Henry ilk yılında, Premier Lig'e dönüş söylentilerinin ortasında Barcelona'ya gerçekleşen transferinden olan hoşnutsuzluğunu belirtti. BBC Football Focus'tan Garth Crooks'la yaptığı bir görüşmede Henry eski evini ve hatta İngiliz basınını özlediğini belirtti. Buna karşın Henry, ilk sezonunda 19 golle takımının en golcü oyuncusu oldu. Asist sıralamasında ise Messi'nin 10 asistine karşılık 9 asistle ikinci sırada yer aldı. Bu istatistiklerini 2008-09 sezonunda, 13 Mayıs 2009'da Athletic Bilbao'yu yendikleri Copa del Rey finalinde Barcelona'yla ilk lig kupasını kazanarak devam ettirdi. Barcelona kısa bir süre sonra Şampiyonlar Ligi ve ligi de birinci bitirdi. Fransız futbolcu, Samuel Eto'o, Lionel Messi gibi futbolcularla uyum sağladı ve o sezon bu uyumlu üçlü 100 gol atmayı başardı. Bu üçlü aynı zamanda 72 golle İspanya ligi tarihinde Real Madrid'in Puşkaş, Alfredo di Stéfano ve Luis del Sol üçlüsünün 1960-61 sezonunda 66 golle elde ettikleri rekoru geride bırakarak en çok gol atan üçlü oldu. 2009'un sonlarına doğru, Henry'li FC Barcelona eşi benzeri görülmemiş bir başarıya imza atarak aldığı diğer lig ve kupalar dışında Supercopa de España, UEFA Süper Kupası ve FIFA Kulüpler Dünya Kupası'nı da kazanarak bir yılda 6 kupa birden kazanmış oldu.2009-10 sezonunda, Pedro Rodríguez'in ortaya çıkıp form grafiğini yükseltmesiyle ilk on bire girmekte zorluk çeken Henry, sadece 15 lig maçında forma giyebildi. La Liga'nın 2009-10 sezonu bitmeden, Henry'nin kulübüyle kontratı devam ettiği hâlde, kulüp başkanı Joan Laporta, 5 Mayıs 2010'da yaptığı bir açıklamada Henry'nin yaz transfer döneminde isterse kulüpten ayrılabileceğini belirtti. Henry, Dünya Kupası dönüşünde başka bir kulübe gitmesi konusunda kulübüyle anlaşarak, sözleşmesini feshetti.
Henry, Temmuz 2010'da ABD'nin Major League Soccer ligindeki New York Red Bulls kulübüyle çok yıllık bir sözleşmeye imza attı. Red Bulls'la ilk maçına 22 Temmuz'da Tottenham Hotspur karşısında uluslararası hazırlık maçında çıktı ve maçı 2-1 kaybeden kulübünün tek, kulüp kariyerinin ilk golünü 25. dakikada kaydetti. Henry, MLS'deki ilk golünü ise 28 Ağustos 2010'da San Jose Earthquakes karşısında attı.
Henry, 16 Aralık 2014 tarihinde aktif futbolculuk kariyerine son verdiğini açıkladı.
Henry, 2011-12 sezonu devre arasında Gervinho ve Chamakh'ın 2012 Afrika Uluslar Kupası'na gidecek olması sebebiyle, iki aylığına eski takımı Arsenal'e kiralanmıştır. İlk golünü Leeds United maçında atmıştır. Bu dönemde FA Cup'ta Leeds United karşısında 78. dakikada oyuna girerek bir gol atmıştır. Futbolculuk kariyerinden sonra The Daily Telegraph gazetesine verdiği röportajda, "Arsenal’e geri döndüğüm ilk maçta Leeds United’a attığım golü asla unutamam. Golden sonra yaşadığım sevinç, benden çok da görmeye alışık olmadığınız bir sevinçti."" açıklamasında bulunmuştur.
Henry, Fransa millî takımında da başarılı bir kariyere sahip olmuştur. Uluslararası kariyeri Haziran 1997'de başlayan Henry'nin Monaco'da çizdiği iyi form grafiği karşısında Fransa U-20 Futbol Takımı'na çağrılmıştır. 1997 FIFA Dünya Gençler Şampiyonası'nda oynadığında, yanında gelecekte takım arkadaşları olacak; William Gallas ve David Trézéguet de vardı. Dört ay içerisinde, Fransa teknik direktörü Aimé Jacquet Henry'yi Fransa millî takımına çağırmıştır. 20 yaşındayken millî takımıyla uluslararası sahneye ilk kez 11 Ekim 1997 tarihinde, Güney Afrika karşısında 2-1'lik bir galibiyet elde ettikleri maçta çıkmıştır. Jacquet, Henry'yi 1998 FIFA Dünya Kupası kadrosuna dahil ettiğinde, daha 21 yaşındaydı. Henry, her ne kadar uluslararası seviyede tanınan nitelikli oyuncular içerisinde olmasa da, takımı için attığı 3 golle turnuvanın Fransa millî futbol takımı adına en çok gol atan oyuncusu oldu. 1998 FIFA Dünya Kupası Finali'nde yedek olarak oyuna dahil edilmesi planlanmış olsa da, Fransa'nın Brezilya karşısında 3-0'lık galibiyeti sırasında Marcel Desailly'nin 68. dakikada oyundan atılması sonrası bir defans oyuncusunun, takımın savunma hattının korunması için yedekten oyuna girmesi gerekmiştir. 1998'de Légion d'honneur nişanıyla ödüllendirilmiştir. Bu nişan, Fransa'nın en büyük öneme sahip madalyasıdır.Henry, Euro 2000'de Fransa millî futbol takımı’nın bir parçasıyken, geçen turuvadaki gibi tekrar üç gol atmış, bu gollerin içerisinde Portekiz'e attığı ve takımına galibiyeti getiren gol aynı zamanda, ülkenin en çok gol atan futbolcuları arasına girmesini sağlamıştır. Fransa'nın normal süresi 1-1 berabere biten final maçında uzatmalara gidildi. Penaltı atışından Zinédine Zidane'la yararlanamayan Fransa, İtalya millî takımını ek sürenin 103. dakikasında altın golle yenince Henry, millî takımla ikinci büyük uluslararası madalyasını kazanmış oldu.2002 FIFA Dünya Kupası'nın en hayret verici sürprizleri arasında gösterilen, son FIFA Dünya Kupası şampiyonu Fransa'nın grup maçlarında elenip şampiyonluk unvanlarını koruyamadan erkenden eve dönmesi, Henry ve Fransa'nın birçok gol girişiminde başarılı olamamasından da kaynaklanmıştır. Fransa'nın grupta oynadığı ve kaybettiği ilk maç olan Senegal maçından sonra Henry, Uruguay maçında kırmızı kart görerek cezalı durumuna düştü. Bu karşılaşmada Fransa, 0-0'lık bir skorla berabere kalmış ve gruptan çıkma şansını büyük ölçüde yitirmişti. Henry'nin cezası nedeniyle oynayamadığı son grup maçında Fransa, 2-0 ile Danimarka'ya kaybederek ve sadece 1 puan toplayarak turnuvaya erkenden veda etti.Henry, 2003 Konfederasyonlar Kupası'nda kendi formu ve ülkesiyle dünya arenasına geri döndü. Henry; Zinédine Zidane ve Patrick Vieira gibi iyi bir performans sergileyerek, Fransa'nın kupayı kazanmasındaki pay sahipleri arasında yer aldı. Henry'nin FIFA tarafından seçkin bulunan futbolu onun, Fransa'nın oynadığı 5 maçın 3’ünde "Maçın Adamı" unvanını kazanmasını sağladı. Final maçında Kamerun millî futbol takımı’na karşı uzatmalarda altın golü atarak, takımına 1-0'lık bir Konfederasyonlar Kupası zaferi kazandırdı. Henry bunun yanında, turnuvanın en güzel performansını sergileyen futbolcusuna verilen Adidas Altın Top ödülünü ve turnuvanın en çok gol atan futbolcusuna verilen Adidas Altın Ayakkabı Ödülü'nü turnuva boyunca attığı dört golle kazandı.Henry, Euro 2004'te Fransa'nın tüm maçlarında oynadı ve 2 gol attı. Fransa, grup maçlarında İngiltere'yi yense de sonunda turnuva şampiyonu Yunanistan önünde, çeyrek finalde 1-0’lık skorla kaybetmekten kurtulamadı. Henry, 2006 FIFA Dünya Kupası boyunca Fransa millî takımının değişmez isimlerinden biri oldu. Hep tek forvet olarak oynadı. Turnuvada vasat bir grafik çizse de, 2006 Dünya Kupası'nın en iyi oyuncuları listesinde kendine yer buldu. 2006 Dünya Kupası'nda Zidane gibi toplamda üç gol kaydetti. Halbuki Fransa, sonradan İtalya'ya finalde penaltılarda 5-3'lük skorla boyun eğdi. Henry, 107. dakikada küçük bir sakatlık sonucu oyundan çıktığı için penaltı atanlar içerisinde yer almadı. Henry, Altın Top Ödülü için yarışan 10 adaydan biri olarak gösterilse de sonuçta ödül, takım arkadaşı olan Zidane'a verildi 2006'da FIFPro Dünya XI takımına seçildi.Henry 13 Ekim 2007 tarihinde, Fransa millî futbol takımı forması altındaki 41. golünü Faroe Adaları karşısında kaydetti ve Michel Platini'nin Fransa'nın en çok gol atan oyuncusu unvanına ortak oldu. Bundan dört gün sonra Stade de la Beaujoire'da, Litvanya karşısında attığı 2 gol sayesinde yeni bir rekor kırarak Fransa'nın gelmiş geçmiş en çok gol atan futbolcusu unvanına sahip oldu. 3 Haziran 2008 tarihinde Henry, Fransa millî futbol takımındaki 100. maçına Kolombiya karşısında çıktı ve bu unvana sahip altıncı Fransız futbolcu oldu.Henry, Fransa'nın kısa süreli mücadele ettiği Euro 2008'de Romanya maçını kaçırsa da sonraki 2 maç olan Hollanda ve Romanya maçlarında forma giyip 1 gol attı ancak bu takımının grup maçlarında İtalya ile beraber elenmesini engelleyemedi. Fransa'nın turnuvadaki tek golünü 4-1 kaybedilen Hollanda maçında atmıştır.Fransa, 2010 FIFA Dünya Kupası elemelerinde grubunu Sırbistan'ın arkasından ikinci tamamlamasından ötürü oynadığı play-off'ta 1-0 yendiği İrlanda'ya, 2. maçta aynı skorla kaybetti ve maç uzatma devrelerine kaldı. Rakip kalenin hemen yanında topu eliyle düzeltip William Gallas'a asist yapan Henry, Fransa'nın 2010 FIFA Dünya Kupası'na gitmesine büyük katkı sağladı. Bunun üzerine İrlandalı yetkililer FIFA'dan maçın tekrarlanmasını talep etse de, bu teklif kabul edilmedi ve Henry de bunun üzerine, adaletli bir sonuç için maçın tekrar oynanması gerektiğini belirtti.Henry, millî takımda 2010 FIFA Dünya Kupası boyunca ilk on birde yer alamadı. Fransa'nın 0-0 berabere kaldığı Uruguay maçında sonradan oyuna dahil olan Henry, oynamadığı ve Fransa'nın 2-0 kaybettiği Meksika maçından sonra Nicolas Anelka'nın idman sırasında takımından kovulmasıyla başlayan millî takım içerisindeki kargaşanın da içine girerek yeni kaptan olarak belirlenen Patrice Evra'yı reddeden takım arkadaşlarıyla birlikte protestoya katıldı. Fransa, 2-1 kaybettiği Güney Afrika maçında da ikinci yarıda oyuna dahil olan Henry'nin çabaları yeterli olmadı ve Fransa galibiyet elde edemeden evine döndü. Eve dönüşten sonra, millî takımı bıraktığını açıklayan Henry, toplamda 123 kez millî olup Les Bleus adına 51 gol kaydetti.
Henry, futbolu bıraktıktan sonra Sky Sports kanalı ile yorumculuk anlaşması yaptı. 6 yıllık sözleşme imzalayan eski futbolcunun, yıllık kazancının 5 milyon € olacağı ve toplamda 30 milyon € kazanacağı açıklandı. Ayrıca, UEFA B antrenörlük lisansı almak için, Galler'de kurs müracaatında bulundu.Thierry Henry, Şubat 2015'te Arsenal kulübünün Hale End futbol akademisinde antrenörlüğe başladı. Ağustos 2016'da Belçika millî futbol takımında Roberto Martinez'in yardımcısı oldu.
Henry gençlik yıllarında ileri uçta forvet olarak oynamasına karşın, Monaco ve Juventus'ta kanatta oynadı. 1999'da Henry Arsenal'la anlaştığında, Wenger derhal Henry'yi gençlik yıllarında oynadığı yere koyarak, sıklıkla deneyimli oyuncu Dennis Bergkamp'la eşleştirdi. 2004-05 sezonunda, Wenger takımının yerleşimini 4-5-1 olarak değiştirdi. Bu değişiklik Henry'yi Arsenal takımına uyum sağlamaya zorladı ve Henry ileri uçta tek başına birçok karşılaşmaya çıktı. Henry büyüleyici goller atarak Arsenal'ın ana saldırı gücü olmayı sürdürdü. Wenger bir keresinde Fransız golcü Henry hakkında “Thierry Henry orta sahadan topu alabilir ve Dünya'da kimsenin atamayacağı bir gol atabilir” benzetmesini yapmıştır.Henry'nin ileri uçtaki etkili oyununu kanıtlayan göstergelerden biri de bire-birlerde olan soğukkanlı gol atma becerisidir. Olağandışı top sürüşü ve hızının bir araya gelmesi Henry'nin gol atmak için savunmanın arkasına düzenli olarak yeterince sızabilmesini sağlamıştır.. Henry'nin ileri uçtayken ara sıra sol kanata geçtiği de bilinmektedir. Bu durum onun 2002-03 ve 2004-05 sezonları arasında yoğun bir biçimde ve toplamda 50'ye yakın asist yapmasını sağlarken, bencil bir oyuncu olmadığını ve yaratıcı oynayabilidiğini göstermiştir. Her ne kadar Arsenal'ın rakipleri için bir hava tehdidi yaratamasa da, Henry savunma oyuncularını yanılgıya düşürmek için önce ofsayt çizgisini geçerek ofsayttaymış izlenimi verir ve sonra da oyun ofsayt olmadan, ofsayt çizgisinden çıkarak geri koşma gibi taktikler de uygulardı. Orta sahanın solunda ve forvetteki çok yönlü oyun özellikleri göz önüne alındığında Fransız golcü bu anlamda ilk forvet oyuncusu değildir ama Avrupa'nın en üretken oyuncularından biri olarak sürekli ortaya çıkmıştır. Henry Arsenal'dayken duran toplardan düzenli olarak gol kaydettiği için birinci öncelikli penaltı ve serbest vuruş kullanıcısı olmuştur.
Henry futbol kariyerinde birçok ödül ve takdir kazanmıştır. 2003 ve 2004 yıllarında FIFA dünyada yılın futbolcusu ödülü sıralamasında ikinci olmuştur. İkinci olduğu iki sezonda da İngiltere'de Yılın Futbolcusu Ödülü'nü almıştır. Henry Futbol Yazarları Derneği Yılın Futbolcusu Ödülü'nü üç kez (2003, 2004, 2006) Fransa'da Yılın Futbolcusu Ödülü'nü 4 kez kazanan tek futbolcudur. Henry 2003'te 10 Yılın En İyi Yabancı Premier Lig Futbol Takımı Ödülleri için aday gösterildi, 2004 yılında futbol efsanesi Pelé'nin yaşayan en iyi 125 futbolcu listesine girmeyi başardı.Attığı gollerdeki becerisinden dolayı Henry 2004 ve 2005'te (2005'te Villareal'li Diego Forlán'la birlikte paylaştığı) Avrupa Altın Ayakkabı Ödülü'nü kazandı ve ödülü korumayı bilen ilk oyuncu oldu. Henry ayrıca Premier Lig'de 4 sezon (2002, 2004, 2005, 2006) gol kralı oldu. 2006'da 5 sezon (2002'den 2006'ya kadar) üst üste 20 gol ve üzeri atan ilk oyuncu olmayı başardı. Henry günümüzde Premier Ligi gol kralları listesinde Alan Shearer ve Andrew Cole'un ardından 3. sıradadır. Başarılarıyla kendisinden söz ettiren ve Fransa millî futbol takımının gelmiş geçmiş en golcü futbolcusu olan Henry, bugün Fransa'da birçok teknik direktör, spor yazarı ve dünyadaki birçok yıldız futbolcu tarafından takdir edilmektedir. Kasım 2007'de Futbol İstatistikçileri Derneği tarafından yapılan "Gelmiş Geçmiş En İyi Futbolcular" incelemesinde 33. sırayı almıştır. 2008 yılında Arsenal taraftarları eski oyuncuları Henry'nin Arsenal'in en iyi oyuncusu olduğunu açıklayıp onu onurlandırdılar. Başka bir 2008 yılı anketinde Henry, 32.000 kişinin oylamaya katıldığı Barclays 2008 Küresel Taraftar Raporu'nda Premier Lig'in diğer futbolcuları arasında en gözde oyuncu olarak göze batmıştır.
Henry, 5 Temmuz 2003 tarihinde İngiliz bir model olan Nicole Merry ile evlendi. Tören Highclere Kalesi'nde yapıldı ve 27 Mayıs 2005 tarihinde çiftin ilk çocukları Téa doğdu. Henry Téa'nın doğumundan sonraki ilk golünü bir Newcastle United karşılaşmasında attı ve parmaklarını bir "T" şekline getirip öperek bu golü kızına armağan etti. Henry, Arsenal'de oynarken Kuzey Londra'nın Hampstead bölgesinde bir ev de aldı. FC Barcelona'ya transferinden kısa bir süre sonra Henry ve karısının boşanacağı açıklandı; ancak belirli bir süre geçtikten sonra nihai hüküm haline gelen muvakkat boşanma hükmü Eylül 2007'de verildi. Henry, Merry'ye Merry'nin istediği 10 milyon sterlinlik nafaka tutarını ödeyince boşanma kararı da Aralık 2008'de sonuca bağlandı.Bir ABD Profesyonel Basketbol Ligi (NBA) sever olarak Henry futbol oynamadığı zamanlarda arkadaşı Tony Parker ile oyunlarda sıkça görülmektedir. Henry bir röportajda futbol gibi hızlı ve coşkulu bir oyun olarak gördüğü basketbola hayran olduğunu belirtmiştir. Geçmişte NBA Finalleri'ni düzenli olarak izlemeye giden Henry, 2007 NBA Finalleri'nde San Antonio Spurs'lu Parker'ı izledi ve 2001 NBA Finalleri'nde de Philadelphia'ya giderek hem Fransız televizyonu için çalıştı, hem de en sevdiği basketbolculardan biri olarak belirttiği Allen Iverson'ı izledi.
Henry 2002 ve 2006 FIFA Dünya Kupaları boyunca diğer profesyonel futbolcularla yüzlerce milyon taraftar tarafından izlenen kısa reklam serilerinin çekildiği UNICEF-FIFA birliğinin bir üyesidir. Bu kısa reklamlarda oyuncular futbolun çocuklar adına oynanması gereken bir oyun olmasına önayak olmuşlardır.
Geçmişte ırkçılıkla karşı karşıya kalan Henry, Futbolda ırkçılığa karşı konuşmaktan kaçınmayan etkin bir bireydir. Henry'ye karşı yapılmış en göze çarpan ırkçılık olayı
Henry'nin 2004'te İspanya'a karşı oynadığı bir karşılaşmada gerçekleşti. Fenerbahçe'de bir dönem teknik direktörlük yapan Luis Aragones, İspanya millî takımını yönetirken Fransa ile oynadıkları maçta futbolcusu Antonio Reyes’e Fransız forvet Thierry Henry’i kastederek, “Çık o pis zenciyi sahadan sil” demişti. Olay Britanya medyasında büyük yankı buldu ve Aragonés'in atılması için telefonlar yağdı. Henry ve Nike bu olayın bir sonucu olarak futbolda ırkçılığa karşı Stand Up Speak Up seferberliğini başlattı. Daha sonradan da 2007'de Time dergisi, Henry'yi "Time 100 listesi" 'nde "Kahramanlar ve Öncüler"den biri olarak gösterdi.
Diğer 45 futbolcunun beraberinde Henry 2002'de FIFA'nın "Live for Love United" çalışmasında yer aldı. Tekli, 2002 FIFA Dünya Kupası'yla birlikte eş zamanlı olarak çıktı ve gelirleri AIDS araştırmalarına aktarıldı. Oyuncu ayrıca Kistik Fibrozis Kurumu'nu da desteklemektedir.
2006 yılında Henry'ye ticari olarak Dünya'nın en değerli 9. oyuncusu olarak değer biçildi. Ayrıca 21 milyon İngiliz Sterlini'yle en zengin sekizinci Premier Ligi oyuncusu olarak sıralandı.
Henry Renault Clio reklamlarında yer alarak "yaşam" ve "tutku" anlamındaki va-va-voom ifadesini halka sevdirdi. Reklamdaki duygusal kazancı o zamanki eşi Claire "Nicole" Merry oldu. Daha sonraları "Va-va-voom" terimi "Öz Oxford İngilizce Sözlük" içerisinde yer aldı.
2004'te Henry spor ayakkabı üreticisi Nike'la anlaştı. Reklamların birinde Henry, Claude Makélélé, Edgar Davids, Freddie Ljungberg gibi futbol yıldızlarından oturma ve yatak odası gibi yerlerde yaratıcılığıyla kurtulmaya çalışıyor. Reklam bölüm bölüm Henry'nin kendisi tarafından kurgulanmıştır. Bu kadar yaratıcı olması Henry'nin yakınlarında hatta evinde bile yanında her zaman futbol topuyla gezdiğini gözler önüne sermiştir. Henry aynı zamanda kendisiyle birlikte Ljungberg, Ronaldinho, ve Francesco Totti gibi 24 dünya yıldızının da bulunduğu Nike'ın "Gizli Turnuva" reklamında da yer almıştır. Henry FIFA 2006'yla eş zamanlı olarak Nike'ın Portekizce "Joga Bonito" (Güzel oyna) kampanyasında da yer almıştır.
Henry'nin Nike'la olan anlaşması 2006 FIFA Dünya Kupası'ndan sonra Henry Reebok'la anlaşıp "Ben neysem oyum" kampanyasında yer aldığında sona erdi. Reebok Entertainment'ın "Framed" serisinin bir parçası olarak Henry, İspanyol aktris Paz Vega tarafından yönetilen ve kendi başarılarının sırrını anlatan yarım saatlik bir reklam filminin yıldızı olmuştur.
Şubat 2007'de  Henry Gillette'in “en iyi tanınmış, başarılı ve büyük çapta saygı gören sporculardan üçü bugün birbirlerine karşı” türünde bir kampanya olan “Şampiyonlar Programı”nda yer aldı. Ayrıca Tiger Woods, Kenan Sofuoğlu ve Roger Federer gibi sporcularla bir reklam filmi dizisinde oynadı. Henry'nin yerini daha sonraki reklamlarda Derek Jeter aldı. Henry'nin topa elle müdahalesinin yol açtığı tartışmaların hemen sonrasında Gilette; Aralık 2009'da Federer, Woods ve Henry'nin resimlerin bulunduğu fotoğrafın Fransa versiyonunda Henry'nin sol eliyle tuttuğu top yerine, elini cebine sokan fotoğrafı yayınladı.
Henry, David Beckham ve Ronaldinho gibi futbolcularla birlikte  Pepsi'nin “Daha Fazlasını İste” kampanyasının bir parçasıydı. Reklamın 2008 sürümünde ise Henry; bu kez Ljungberg, Beckham, Cesc Fàbregas, Steven Gerrard ve Lionel Messi gibi futbolcularla “Pepsi Evreni” reklamında görüldü.

Thriller, Amerikalı pop müzik şarkıcısı Michael Jackson'ın 30 Kasım 1982 tarihinde yayımlanan albümüdür. Albümün yapımcılığını, Epic Records üstlendi. Thriller, satış rakamlarıyla başarılı olmuş ve olumlu eleştirilerle değerlendirilmiş bir önceki Michael Jackson albümü, Off the Wall ile benzerlikler taşımaktadır. Albümde funk, pop, rock, pop rock, R&B, soul, dans gibi birçok müzik türüne ait melodiler yer almaktadır.Eser, 750.000 dolarlık yapım bütçesiyle, 1982 yılının Nisan ve Kasım ayları arasında Los Angeles kentindeki Westlake stüdyosunda kaydedildi. Albümün yapımcılığı da Michael Jackson ve Quincy Jones üstlendi.
Jackson, albümün çıkışıyla birlikte, Paul McCartney destekli şarkısı The Girl Is Mine'ı yayımladı. Bu şarkı Billboard Hot 100 listesinde iki numaraya yükselmesine rağmen, eleştirmenler bu şarkıyı beğenmedi. Ancak 1983 yılının ilk haftalarında yayımlanan "Billie Jean" ile beraber, hem şarkı hem de albüm bir anda birçok dünya ülkesinin listelerinde zirveye yerleşti. Ayrıca albüm hem Birleşik Krallık, hem ABD listelerinde aynı anda zirveye oturarak, bu başarıyı gösteren ilk albüm oldu. O dönemlerde kayıt ve yayın sektörü fazla gelişmemiş olmasına rağmen, albüm sadece bir haftada dünya çapında bir milyondan fazla sattı. Albüm, 1984 yılına kadar kesintilere uğrayarak Billboard 200 listesinde 37 hafta zirvede yer aldı. 1984'te 40 milyonluk satışı geçen Thriller, tüm zamanların en çok satan albümü olarak Guinness Rekorlar Kitabı'na girdi.
Albümdeki yedi şarkı tekli olarak satışa sunuldu. Bunların tümü Amerikan listelerinde ilk 10'da yer alırken, iki şarkı da bu listelerin zirvesine oturdu. Albüm, 1984 Grammy Ödül Töreni'nde sekiz ödül kazanarak bir rekora imza attı. Albümden kısa süre sonra, sanatçının MTV kanalında Prince ve Lionel Richie ile beraber "zenci yasağı"nı delmesiyle beraber albüm, bu kanal aracılığıyla da tanınırlık elde etti.
2003 yılında albüm, Rolling Stone dergisinin düzenlediği "Gelmiş geçmiş en iyi 500 albüm" listesinde 20. sırada yer aldı. 2008'de albümün 25. yılı anısına Thriller 25 adıyla yeni bir sürümle satışa sunuldu. Bu çalışmada, şarkıların yeni nesil yapımcı ve sanatçılarla olan sürümleri ve düetleri yer almaktadır.
Michael Jackson'ın 1979 yılında yayınlanan önceki albümü Off the Wall, eleştirel açıdan kayda değer yorumlar almıştı. Off the Wall, ayrıca 15 milyon satarak 70'lerin müzik piyasasına göre önemli bir başarı elde etmişti. Off the Wall ve Thriller'ın çıkış yılları arasındaki zaman, Jackson'ın ailesiyle yaşadığı sorunlarla geçen ve Jackson'ın babasının boyunduruğundan kurtulmaya çalıştığı bir süreçtir. Sanatçı, Ağustos 1979'da 21 yaşına bastığında babası Joseph Jackson ile olan yapımcı-sanatçı ilişkisine son verdi ve John Branca'yı menajeri olarak işe aldı. Jackson, Branca'ya "gösteri dünyasının en büyük ve havalı ismi" olmak istediğini açıkladı. Sanatçı ayrıca "Off the Wall albümü benim için tam bir haksızlıktı. Bu albümle Yılın Kaydı Ödülü'nü alamadım. Bu bir daha yaşanamazdı." şeklinde bir beyanatta bulunarak, ne kadar mükemmeliyetçi ve azimli olduğunu ortaya koymuştu. Rolling Stone dergisine açıklamada bulunan Jackson, "Defalarca söyledim; siyahi insanların albümleri veya dergileri hiçbir zaman satmıyor... Ama bekleyin. Bir gün hepsi benimle bir röportaj yapmak için yalvaracaklar. Belki bir tane veririm, belki de hiç vermem." şeklinde, duygularını dile getirmişti.1973'te, Jackson'ın babası Joseph Jackson, kendinden 20 yaş genç bir kadından çocuk sahibi oldu. Yedi sene sonra, 1980 yılında, babası ailesine bunu açıklayınca Jackson, babasıyla bir daha barışmamak üzere yollarını ayırdı. Babasının bu yaptıklarını kendi suçu gibi üstlenen Jackson, bu durumu uzun yıllar boyunca bilinçaltında saklayacaktı. Jackson yıllar sonra bu süreç için: "Evimizde bile kendimi yalnız hissediyordum. Çoğu zaman odamda oturup ağlardım. Yeni arkadaşlar edinmek çok güçtü... Akşamları öylece mahallede yürür ve fikirlerimi paylaşacak birilerini arardım. Ancak eve dönmek için bu arayışa son verirdim." şeklinde beyanatta bulunacaktı.
Jackson, Thriller için, önceki albümünde de çalıştığı Quincy Jones'u işe aldı. İkili 300 şarkı üzerinde çalıştı, ancak bunların sadece dokuzu albüme dahil edildi. Albüm, 1982 yılının Nisan ve Kasım ayları arasında kaydedildi. Albüm için 750,000 Amerikan Doları bütçe ayrıldı ve Toto gibi gruplar da yapımda yardımcı oldu. Jackson, albümdeki şarkılardan "Billie Jean", "Beat It", "The Girl Is Mine" ve "Wanna Be Startin' Somethin'"i kendisi yazdı. Birçok diğer sanatçıdan farklı olarak, Jackson, şarkı sözlerini kâğıda değil, ses kayıt cihazına kaydetti.Jackson, kayıt sırasında devamlı olarak dans figürleri üzerinde çalıştığı için, şarkıcı ve yapımcısı Jones'un arasında gerginlikler yaşandı. Albümün dokuz şarkısı bittiğinde, hem Jackson hem de Jones, şarkılardan memnun olmadı ve her biri için birer hafta harcamak pahasına parçaları yeniden düzenlediler. Jones, "Billie Jean" adlı eserin albüme konulmamasını istedi. Jackson yapımcısının bu isteğini reddetti ve ona şarkıyı albümüne koymaya karar verdiğini açıkladı. Eserin yapım aşamasında, Jones, Thriller'ın önceki albümün başarısını geçemeyeceğini beyan etti ve bunun karşılığında Jackson da yapımcısını albümü yayımlamamakla tehdit etti.Bir röportajında, Jackson, albümde bir tane bile boş şarkı olmamasını istediğini ve kayıt aşamasında bu amaç için çaba harcadığını söyleyerek: "Neden hiç kimse sanatsal şarkıları sevmez?" şeklinde bir soru yöneltmiştir. Yapım ekibinin "Billie Jean"in yayımlanmasını istememesine ve parçanın çok kişisel bir şarkı olduğunu öne sürmesine rağmen, eser, Jackson'ın ısrarları üzerine albüme dahil edildi.
Allmusic dergisinden 145 Steve Huey, albümün, önceki albümün sınırlarını zorladığını açıkladı ve albümdeki rock şarkılarının çok daha kızgın, balladların ise çok daha ruh sahibi olduğunu belirtti. Albümdeki belirgin ballad şarkılar "Lady in My Life", "The Girl Is Mine" ve "Human Nature" olurken, "Billie Jean" ve "Wanna Be Startin' Somethin'" gibi funk şarkılar da dikkat çekti. "Beat It" bir rock şarkısı olarak nam salarken, "Baby Be Mine" ve "P.Y.T. (Pretty Young Thing)" gibi disko şarkılar da albümde yerini aldı. Şarkılardan "Wanna Be Startin' Somethin'", önceki albüm Off the Wall'ın tarzındaydı. Şarkıda Swahili dilinden vokaller ve korolar yer almaktadır. Bu korolar şarkının ve albümün sembolü olarak bilinmektedir. Albümdeki Paul McCartney düeti "The Girl Is Mine", konuşmalar içeren bir tür âşık atışmasını andırmaktadır.Albümün, gerek önceki, gerekse seksenlerdeki pop müzik yapıtlarına göre daha postmodern olduğu ve daha sonraki Jackson albümlerini karakterize edecek olan karşıt temaların bir arada bulunuşunun müjdesicisi olduğu öne sürülmektedir. Şarkıda, ayak sesleri, kurt uluması, kapı gıcırtısı ve gök gürültüsü gibi sesler kullanılarak teknoloji ötesi, paranoya ile örülü bir müzik elde edilmiştir. Bu şarkıyla beraber, Jackson, kendine paranoyalarla örülü karanlık ve ağır bir görüntü vermiştir. Albümdeki bir diğer parça olan "Billie Jean", Jackson'ın bir bayan hayranı tarafından ortaya atılan, gayrımeşru çocuk iddialarına karşı yazılmıştı ve yoğun bir dans sound'ı taşıyordu. "Beat It", içerdiği rock unsurlarıyla, Michael Jackson'ı uluslararası müzik açısından önemli kılmıştı. Sokaktaki gangster şiddetine karşı gelen sözleri ve gitar soloları, şarkının önemli özellikleridir. Şarkı, baştan sona, erkekliğin şiddetle kanıtlanamayacağını ve erkek olmak için ölmek gerektiği inancının asılsız olduğunu savunmaktadır.Allmusic dergisinde, Jackson'ın albümdeki ses genişliği hakkında "göz kamaştırıcı yetenek" ve "ortalamanın çok üstünde" şeklinde yorumlar yer almıştır. Rolling Stone dergisi ise Jackson'ın yetmişlerden beri sesinin ilk defa "yetişkin gibi" çıktığını ve ses genişliğinin dinlemeye değer olduğu yorumunu yapmıştır.
Thriller, 30 Kasım 1982'de satışa sunuldu. Albüm, ilk haftasında hem Britanya, hem de Amerikan listelerinin zirvesine oturarak bu başarıyı gösteren ilk albüm oldu. Zirvede olduğu haftalar boyunca albüm, her hafta 1 milyon kadar sattı. Albümün yayımlandığı sıralarda, ilk tekli "The Girl Is Mine" yayımlandı ancak çoğu eleştirmen ve dinleyici tarafından albümün ilk şarkısı olması için fazla başarısız olduğu eleştirileriyle karşı karşıya kaldı. Bu nedenle albümün bir düş kırıklığı olacağı öne sürüldü. Ancak şarkının hemen ardından, "Billie Jean" yayımlandı, bu şarkı Jackson'ın kariyerindeki en başarılı şarkılardan biri olarak gösterildiği gibi, sanatçıyı ve albümü olumlu yönde etkiledi. "Billie Jean", Amerikan listelerinde 7 hafta boyunca zirveye oturduğu gibi, dünya çapında çok önemli başarılara imza attı. 
Şarkıdan hemen sonra, içinde ünlü gitaristler Eddie Van Halen ve Steve Lukather'in gitar sololarını barındıran ve tarihin en iyi rock şarkılarından kabul edilen "Beat It" yayımlandı. Bu şarkı da, "Billie Jean"e benzer bir etki gösterdi ve Amerikan listelerinde 3 hafta zirvede kaldı. Albümle aynı adı taşıyan "Thriller", albümün yedinci ve en son şarkısı olarak 1984'te yayımlandı. Bu son şarkı, dünyadan olumlu eleştiriler alırken, albüm çoğu albüm listesinde hala zirvedeydi.Thriller, eleştirilere bakıldığında oldukça başarılıdır. Rolling Stone dergisinden 4 yıldız alan albüm, yine aynı derginin yazarı Christopher Connelly tarafından "lezzetli bir LP" ve "tırmalayıcı, koyu mesaj" sıfatlarıyla değerlendirildi. Albüm bu olumlu eleştirilere rağmen, kimi kötü eleştirilerle de başbaşa kaldı. Bunlardan birisi, Thriller adlı şarkının "yozlaşmış" olduğuydu. Aynı şekilde The New York Times gazetesi de, albüme olumlu eleştiriler vererek, özellikle albümdeki Human Nature'ı övdü. Bu şarkıyı albümün en göz alıcısı olarak niteleyen gazete eleştirmenleri, albüme 5 tam yıldız verdi.Robert Christgau, yine aynı doğrultuda albümün yayımlanmasından birkaç gün önce yapılmış olan incelemede olumlu (A−) verdi. Christgau, albümdeki farklılıklara dikkat çekerken, buna rağmen albümün neredeyse klasik olduğunu belirtmiştir. Eleştirmen, albümün en iyi şarkısı olarak Beat It'i gösterirken, The Girl Is Mine'ı da aynı şekilde, sanatçının 1973'teki Ben'den beri yaptığı en kötü müzik olarak değerlendirmiştir. Christgau, Jackson'ın da, şarkının bu özelliğinin bilincinde olduğunu ancak ırkçı kesime karşı durmak adına böyle bir şarkıyı yayımladığını belirtmiştir. Time gazetesi, albümün yayımlandığı sıralarda, albümün özellikle 3 şarkısıyla göz doldurduğunu belirtmiş ve bunların "Billie Jean", "Beat It" ve "Thriller" olduğunu beyan etmiştir. Ancak bu olumlu eleştirilerin aksine, Melody Maker adlı dergiden Paolo Hewitt, albümü "sıkıcı" olarak nitelendirmiş ve "benzer şarkılardan örülü" olduğunu beyan etmiştir. Yine aynı doğrultuda albümde sadece "Billie Jean" ve "Wanna Be Startin' Somethin'"in dinlemeye değer olduğunu söylemiştir.Albüm, 1984 Grammy Ödül Töreni'nde "Yılın Albümü" başta olmak üzere 7 ödül alarak rekor kırdı. Aynı şekilde albüm, 1984 Amerikan Müzik Ödüleri'nden 8, 1984 MTV Video Müzik Ödülleri'nden de 3 ödülle ayrıldı. Albüm, 7 Şubat 1984'te resmen "Dünya'nın En Çok Satan Albümü" olarak Guinness Rekorları'na işlendi. Albüm, tarihte 1 yılın tamamında Billboard 200 listesinde ilk 10'da yer alan 3 albümden biri olduğu gibi, 37 hafta zirvede, 80 hafta da ilk 10'da yer aldı. Bu başarıyla, albüm, Amerikan müzik tarihinde, 2 yıl art arda (1983-1984) en çok satan albüm olmayı başaran ilk ve tek albüm oldu. Albüm, 2009 yılının Mart ayında Amerika'da 28 milyonluk satışa erişerek, 28. kez platin plak kazandı. Albüm, Amerika Birleşik Devletleri dışında da büyük bir ses getirdi ve birçok ülkede zirveye oturdu. Bunlardan birisi olan Büyük Britanya'da albüm 3.7 milyon adet sattı. Albüm günümüzde halen popülerdir ve sadece Amerika Birleşik Devletleri'nde yılda ortalama 130.000 adet satmaktadır. 2007 yılı itibarıyla, albüm, dünya çapında 108 milyonluk bir satışa sahiptir.
Blender dergisi, Thriller'dan sonra Jackson'ı "seçkin çağ öncesi pop ikonu" olarak tanıttı. The New York Times ise sanatçıyı bir "müzik fenomeni" olarak nitelendirdi ve "dünya müzik piyasasında ya Michael Jackson'sındır ya da başka birisindir." yorumunu yaptı. Birçok kişiye göre, Jackson, müzik sanayisindeki görünüşü ve duruşu değiştirdi ve aynı anda hem artistik hem de kazançlı olabilmeyi başardı. Jackson'ın avukatı John Branca, bu konuda Jackson'ın müzik endüstrisinde daha önce görülmemiş bir şekilde albüm başına ortalama $2 kazanarak, müzik dünyasında yeni atılımlara ve oluşumlara davet çıkardığını dile getirdi. Sanatçı, hem disk satışlarından hem de Jackson ile John Landis tarafından yönetilen The Making of Michael Jackson's Thriller belgeselinin satışlarından büyük karlar elde etti. MTV tarafından finanse edilen belgesel, ilk aylarında 350.000 kopya sattı. O sıralarda tekliler tarafından yön verilen piyasada Thriller, albümlerin önemine vurgu yaptı ve albümden çıkan çok sayıdaki hit şarkı da pop kültüründe bir albümden çıkabilecek hit şarkı sayısı konusundaki algıları değiştirdi. Thriller albümünün hemen sonrasında, Mayıs 1984'te Jackson'ın oyuncak bebekleri mağazalarda $12'a satılmaya başladı. Bunun gibi daha birçok yan piyasanın oluşumunu sağlayan Jackson, biyografi yazarı J. Randy Taraborrelli tarafından Amerikan kültüründe büyük değişikliklere yol açan önder olarak tanıtıldı.Thriller'ın yayımlandığı sıralarda A&M Records'un başkanı Gil Friesen'ın yazdığı bir köşeyazısına göre Jackson, birçok sanayinin gelişmesinde rol oynadı. Aynı şekilde, Time gazetesine göre, Thriller, müzik piyasasındaki en iyi yılların kapısını açtı. Thriller albümü, yine Time dergisine göre müzik piyasasındaki güvenin yeniden kurulmasını sağladı ve yeni nesil sanatçılara örnek oldu.
Thriller'ın yayımlanmasından önce, Jackson, şarkısının MTV ve bunun gibi birçok önemli müzik kanalında kliplerinin yayınlanamayacağı konusunda şüpheler duyuyordu. Çünkü Jackson bir siyahiydi. Bunun önüne geçmek için devamlı olarak çalışan Thriller ekibi, sonunda çareyi, çalıştıkları Columbia Records'un yönetimine giderek durumu anlatmakta buldu. Bunun üzerine Columbia'nın yöneticisi Walter Yetnikoff, MTV'ye yazılı bir açıklama göndererek "Eğer hiçbir videoyu yayınlamazsanız, size bir daha başka hiçbir video yollamayacağım ve o lanet olası isteklerinizi de tüm siyahi topluluğa söyleyeceğim" şeklinde sert bir beyanatta bulundu. Bu baskılar sonucu, ilk önce "Billie Jean"in videosu MTV'de gösterildi. Daha sonra ise aralıklarla "Beat It" yayımlandı. Bu, müzik dünyasında siyahiler için yepyeni kapıların açılmasına ve Prince, Lionel Richie gibi siyahi yıldızların halk arasında ilgi görmesine neden oldu.
Jackson, kliplerindeki dramatik tarzda, özel karakterlere sahip ve olağandışı dans figürleri sayesinde MTV aracılığıyla büyük ilgi uyandırdı. Thriller'ın 14 dakikalık kısa-film formatındaki videosu yayınlandığında, MTV tüm engellemelerine rağmen, yoğun istekler nedeniyle, saatte ortalama iki defa klibi yayınlamak zorunda kaldı. Video o kadar büyük bir etki uyandırdı ki şarkının yayımlanmasından bir süre sonra, Thriller albümü, Billboard 200 listesinde tekrar zirveye oturdu. Yazar, müzik eleştirmeni ve gazeteci Nelson George, 2004'te "Bizim zamanımızda, Thriller albümünden bir şarkıyı duymak çok güçtü. Bizler ancak tekli ve albüm kapaklarına bakarak şarkı hakkında yorum yapardık. Her ne kadar MTV, tüm şarkıları yayımladığını öne sürse de, Thriller'ın sanatsal değeri bile onların ırkçı tutumlarını yenemedi." şeklinde beyanatta bulundu.Albümdeki "Thriller" adlı şarkı, yıllar boyunca sadece Jackson'a özgü kalsa da, "Billie Jean" gibi klipler defalarca taklit edildi. Yine özellikle Thriller'ın video klibi, Hint sinemasında bir klasik haline geldi ve bu sanayideki filmlerin büyük kısmında Thriller'ın koreografileri kullanıldı. Seksenlerdeki bir siyahi sanatçıya göre Thriller'ın başarısının ve yaşananların, eşi benzeri görülmemişti. The Washington Post gazetesine göre, Michael Jackson, Prince gibi diğer sanatçıların önünü açtı. Yine Robert Christgau'ya göre, The Girl Is Mine, ırklararası sevginin destekçisi oldu. Time gazetesi ise, Jackson'ı "The Beatles'tan sonraki en büyük oluşum; Elvis Presley'den sonraki en büyük solo" olarak değerlendirdi.
Albüm, aradan yıllar geçmesine rağmen halen olumlu eleştiriler almaktadır. Allmusic'ten Stephen Thomas Erlewine, albüme beş üzerinden beş yıldız vererek, çalışmanın herkese hitap ettiğini belirtmiş ve albümdeki ağır funk ve rock motiflerinin harika olduğunu söylemiştir. Yine aynı dergi, albümün en iyi şarkılarının "Billie Jean" ve "Wanna Be Startin' Somethin'" olduğunu ileri sürmüştür. Dergi, bunlara rağmen "Thriller"ı gülünç olarak nitelemiştir. Slant Magazine, albüme aynı şekilde 5 yıldız vererek "Wanna Be Startin' Somethin'"in üzerinde özellikle durmuştur. Yazar Nelson George, Thriller'ın "Usher, R. Kelly, Justin Timberlake ve diğer birçoğunun ders kitabı" olduğunu söylemiştir. Albümün yıllar süren etkisinin ardından, Rolling Stone, albümü "Gelmiş Geçmiş En İyi 500" albüm listesinde 20. sıraya, NARM adlı dernek ise üçüncü sıraya almıştır. The New Rolling Stone Album Guide (2004) rehberinde albüme beş yıldız veren Rolling Stone dergisi yazarı Jon Pareles, Jackson'ın bu albümle "azmini ikiye katlayarak hayran kitlesini katladığını" belirterek, albümün kalıtı hakkında şunları söyledi: "Thriller gelmiş geçmiş en çok satan derleme-olmayan albüm olmasını müziğin ötesindeki birtakım diğer yardımlara borçluydu: Jackson'ın dans eden ayakları ve büyüleyici sahne performansı, müzik videolarının yeni keşfedilmiş tanıtım getirisi ve Reagan döneminin parıltılı ünlüleri kucaklaması sayesinde geniş kitlelere ulaşmıştı. Özellikle albümdeki dokuz şarkıdan yedisinin hit tekliler olmasıyla, müzik başlı başına duruyordu."2008 yılında, albüm 25 yıl aradan sonra bir Grammy Ödülü daha kazanmış ve Amerikan Müzik Derneği tarafından kültürel sembol seçilmiştir. 2009'da MTV Base ve VH1 adına çalışan müzik eleştirmenleri Thriller'ı 1981'den beri yayımlanmış en iyi albüm olarak gösterdiler. Albüm, eleştirmenlerin diğer favorileriyle beraber bir halk oylamasına sunuldu. Oylardan üçte biri (40.000) kadar oy alan Thriller MTV jenerasyonuna göre tüm zamanların en iyi albümü olarak seçildi.
Thriller albümü, 2001 yılında, parça sayısı arttırılarak, Thriller: Special Edition adıyla tekrar yayımlandı. Bu sürümde albüme yeni kitapçıklar, düzenlemeler ve aralarında "Someone In the Dark", "Carousel" ve Jackson'ın orijinal "Billie Jean" demosunun da bulunduğu yeni şarkılar eklendi. Bu yeni albümde ayrıca, yapımcılar Jones ve Temperton'un yorumları ve röportajları da yer almaktaydı.2008 yılında ise Epic Records, Thriller 25 adında yeni bir sürüm yayımlama kararı aldı. Albüme, eski şarkıların düzenlenmiş sürümlerinin yanı sıra yedi yeni şarkı daha eklendi. Albümde ayrıca Akon, Fergie, will.i.am ve Kanye West gibi yeni nesil sanatçılar, eski şarkıları yeniden yorumladılar. Albümün üç videodan oluşan bir DVD sürümü de bulunmaktadır. Thriller 25'ten, Akon destekli "Wanna Be Startin' Somethin' 2008" ve will.i.am destekli "The Girl Is Mine 2008"' olmak üzere sadece iki tekli yayımlandı. Thriller 25, yeni sürüm bir albüm olmasına rağmen, sekiz Avrupa ülkesinde bir numaraya, Billboard 200 listesinde iki, Britanya listelerinde ise üç numaraya oturdu. Albüm, ayrıca 30 ülkede ilk 10'a girdi. Thriller 25, 11 ülkede altın, Fransa'da 2 kez altın ve Polonya'da platin plak kazandı.

Tiberius Caesar Augustus, doğumda; Tiberius Claudius Nero, (16 Kasım MÖ 42 – 16 Mart 37), Augustus'un 14 yılında ölümünün ardından Roma İmparatorluğu tahtına çıkan ikinci Roma İmparatoru. Tiberius Claudius Nero ve Livia Drusilla'nın oğlu olan Tiberius doğuştan Claudius ailesinin mensubuydu. Annesi, babasından boşanarak MÖ 39 yılında Octavian Augustus ile yeniden evlenmiştir. Tiberius, sonradan Augustus'un kızı ve üvey kız kardeşi Yaşlı Julia ile evlenmiş ve ardından Augustus tarafından evlat edinilerek Julius ailesi mensubu olmuştur. Tiberius'un ardından gelen imparatorlar bu iki aile arasındaki karışımı gelecek 40 yıl boyunca devam ettirmişler, tarihçiler de bu hanedanı Julio-Claudian hanedanı olarak adlandırmışlardır.
Tiberius, Pannonia, İllirya, Rhaetia ve Germania'daki seferleriyle kuzeydeki sınırların temelllerini atmış, Antik Roma'nın en büyük generallerinden birisiydi. Ancak, imparator olmayı hiçbir zaman gerçekten istememiş karanlık, münzevi ve kasvetli bir yönetici olarak hatırlanmış; Yaşlı Pliny tarafından tristissimus hominum yani "insanoğlunun en kasvetlisi" olarak adlandırılmıştır. Tiberius’un oğlu Julius Caesar Drusus'un 23 yılında ölmesinin ardından, saltanatının kalitesi azalmış ve terörle sona ermiştir. 26 yılında Tiberius kendi kendine Roma'dan gönüllü sürgüne gitmiş ve yönetim erkini geniş ölçüde ahlaksız Praetorian Prefect'leri Lucius Aelius Sejanus ve Quintus Naevius Sutorius Macro'nun ellerine bırakmıştır. Tiberius’un ölümünden sonra evlatlık oğlu Caligula tahta çıkmıştır.
Tiberius Claudius Germanicus Augustus Nero, 16 Kasım MÖ 42'de Tiberius Nero ve Livia Drusilla'nın oğlu olarak Roma'da doğdu. MÖ 39'da annesi babasından boşandı ve kısa bir süre sonra Tiberius Nero'nun oğluna hamile olduğu halde Gaius Julius Caesar Octavianus'la evlendi. Bu olaydan kısa bir süre sonra MÖ 38 yılında kardeşi Nero Claudius Drusus doğdu.
Tiberius'un erken dönem hayatı hakkında çok az bilgi vardır. Halk önüne ilk kez MÖ 32 yılında henüz dokuz yaşındayken çıkmış, biyolojik babasına bir methiye sunmuştur. MÖ29'da, üvey babaları Octavian'ın Antonius ve Kleopatra'yı yendiği Actium savaşı onuruna düzenlenen zafer alayında kardeşiyle birlikte zafer arabasında yer almıştır. MÖ 26 yılında Augustus ölümcül bir biçimde hastalanınca imparatorluğun yeniden bir kaos içine düşme tehlikesi baş gösterdi. Tarihçiler genellikle bu dönemde Augustus'un varisinin kim olacağı sorusunun birden ortaya çıktığı, ölümü halinde kendi pozisyonu için varis olarak Agrippa ve Marcellus'u işaret etmiş olsa bile, ardılının kim olacağı belirsizliğinin Augustus'un en büyük sorunu haline geldiği konusunda hemfikirdirler.
Yanıt olarak, aralarında Tiberius ve kardeşi Drusus'un da bulunduğu birkaç olası varisin seçildiği görülmektedir. Tiberius, MÖ 24'te on yedi yaşındayken Augustus'un yönlendirmesiyle quaestor olarak politikaya girdi ve yasalar tarafından belirlenmiş beş yıllık süreden önce praetor ve konsül olarak seçilme hakkı kazandı. Benzer koşullar Drusus için de oluşturuldu.
Kısa bir süre sonra Tiberius mahkemelerde bir avukat olarak yer almaya başladı ve muhtemelen Yunan hatipliğine merakı bu dönemde başladı. MÖ 20'de, Tiberius Marcus Agrippa ile doğuya gönderildi. Persler; Marcus Licinius Crassus (MÖ 53)(Carrhae savaşında), Decidius Saxa (MÖ 40) ve Marcus Antonius (MÖ 36) komutasındaki Roma lejyonlarının sancaklarını ele geçirmişlerdi. Birkaç yıl süren müzakerelerden sonra, Tiberius Ermenistan'a Roma-Pers sınırında bir tampon devlet kurmak amacıyla büyük bir güçle girdi ve ardından Augustus bir uzlaşma sonucu sancakları geri aldı ve Ermenistan iki devlet arasından tarafsız tampon topraklar olarak kaldı.MÖ 19'da doğudan döndükten sonra Tiberius, Augustus'un yakın arkadaşı ve Roma'nın en büyük generallerinden Marcus Vipsanius Agrippa'nın kızı Vipsania Agrippina ile evlendi. Drusus dikkatini Galya Narbonensis'e ve Germen cephesine verirken, Tiberius Alpler ve Transalp Galya'sı içlerindeki kabilelerle savaştı. Tiberius MÖ 16 yılında Tuna'nın kaynaklarını keşfetti ve kısa bir süre sonra yarı yoldan geri döndü. MÖ 13 yılında Roma'ya dönünce konsül olarak atandı ve hemen hemen aynı dönemde oğlu Julius Caesar Drusus doğdu.
Agrippa'nın MÖ 12'de ölümünün ardından hem Tiberius hem de Drusus saygıyla varis ilan edildiler. Augustus’un ricası üzerine Tiberius Vipsania'dan boşanarak Augustus'un kızı ve Agrippa'nın dul eşi Yaşlı Julia ile evlendi. Bu olay Tiberius için bir kırılma noktasıdır; Julia ile mutsuz bir evlilikleri vardı ve tek çocukları henüz bebekken ölmüştü. Anlatıldığına göre Tiberius bir keresinde Vipsania'ya koşmuş ve ağlayarak kendisini affetmesi için yalvarmıştı. Kısa bir süre sonra Tiberius, Augustus ile buluşmuş ve Tiberius ile Vipsania'nın asla bir araya gelmemeleri için gerekenler yapılmıştır. Tiberius, Augustus sayesinde yükselmeye devam etmiş ve önce Agrippa'nın, ardından da MÖ 9 yılında kardeşi Drusus'un ölümünden sonra tahtın varisi olarak tek başına kalmıştır. MÖ 12 yılında oldukça istikrarsız olan ve Augustus siyasetinde önemli yer tutan Pannonia ve Germania'ya askeri görevli olarak atandı. Roma'ya dönüşünün ardından MÖ 7'de ikinci defa konsül, sonra MÖ 6'da tribünik güç ile (tribunicia potestas) ödüllendirildi ve  doğuda, evvelce Agrippa'nın sahip olduğu tüm pozisyonları üstlendi. Ne var ki, tüm bu başarı ve terfilere rağmen Tiberius mutlu değildi.
MÖ 6'da, tam da doğunun komutasını kabul ederek Roma'daki en güçlü ikinci kişi olmanın eşiğindeyken Tiberius ani bir kararla siyaseti bıraktığını ilan ederek Rodos adasına çekildi. Tiberius'un böyle bir karar almasının nedenleri pek açık değildir. Tarihçiler, bunu Augustus'un evlat edindiği torunları Gaius ve Lucius'un da Tiberius ve Drusus'un daha evvel geçtikleri benzer siyasi süreçlerden geçiyor olmaları ile ilişkilendirirler. Böylece Tiberius geçici bir çözüm olacak ve iktidarı sadece Lucius ve Gaius yasal yaşa gelinceye kadar elinde tutacak, sonra da bir kenara atılacaktı. Ayrıca mutsuz bir evlilik yaptığı karısı Julia'nın  davranışları da bu kararı üzerinde etkili olmuş olabilir; gerçekten de Tacitus bunu Tiberius'un Rodos'a gitmesinin intima causası yani en temel nedeni olarak tanımlar ve hareketini tam olarak Julia'ya olan nefretine ve Vipsania'ya olan özlemine bağlar. Tiberius kendini iğrendiği, Forum'daki maceralarıyla onu utandıran ve aşık olduğu kadını görmesini yasaklayan bir kadınla evli bulmuştu.
Tiberius'un bu davranışının arkasındaki güdüleri her ne olursa olsun, bu Augustus'un veraset planlarını neredeyse suya düşürdü. Gaius Caesar ve Lucius Caesar henüz onlu yaşlarının başındaydılar ve 57 yaşında olan Augustus'un hemen yerine geçebilecek bir varisi yoktu. Augustus'un ölümünün ardından barışçıl bir iktidar devir tesliminin garantisi olmadığı gibi princeps'in devamı için şart olan Augustus'un ailesinin ve dolayısıyla da ailesinin müttefiklerinin iktidarda kalmalarının bir garantisi de yoktu.
Augustus'un, hastalığının ilerlemesine bağlı olarak Tiberius'tan kalmasını rica ettiği yönündeki gerçekliği şüpheli hikâyelere rağmen, Tiberius'un tepkisi Augustus'un hayatta olduğunu duymasının ardından Ostia kıyılarından demir alarak doğruca Rodos'a gitmek oldu. Tiberius'un yolda bunun bir hata olduğunu anladığı ve birkaç kez Roma'ya dönmesi için izin verilmesini istediği ancak bu isteğin her defasında Augustus tarafından reddedildiği aktarılır.
Tiberius'un ayrılmasıyla veraset tamamen Augustus'un iki genç torunu Lucius ve Gaius Caesar'ın üzerine kaldı. Durum MS 2 yılında Lucius'un ölümüyle daha da tehlikeli bir hal alınca Augustus belki de Livia'nın teşvikiyle Tiberius'un sade bir yurttaş olarak Roma'ya dönmesine izin verdi. MS 4 yılında, Gaius Ermenistan'da öldürülünce Tacitus'un tabiriyle Augustus'un Tiberius'u seçmekten başka şansı kalmamıştı.Gaius'un MS 4 yılındaki ölümüyle Augustus'un sarayında telaşlı bir hareketlilik başladı. Tiberius, varis ve oğul olarak evlat edinildi. Buna karşılık Tiberius'tan da kardeşi Drusus'un oğlu olan yeğeni Germanicus'u ve Augustus'un yeğeni Küçük Antonia'yı evlat edinmesi talep edildi. Evlatlık edinilmesinin ardından Tiberius hem tribünlük gücü elde etti, hem de muhtemelen Marcus Agrippa'nın bile asla elde edemediği Augustus'un maius imperium yetkisinden pay sahibi oldu. MS 7 yılında Postumus, Augustus tarafından reddedildi ve Planasia adasında tek başına yaşamaya mahkûm edildi. Böylece 13 yılına gelindiğinde Tiberius, üstlendiği güçlerle Augustus'un ikinci adamı olmaktan ziyade amaç ve niyetiyle Augustus'la müşterek imparatordu ve artık herhangi bir hükümet boşluğu ya da karmaşa yaşamadan saltanatına devam edebilirdi.
Augustus, 14 yılında 76 yaşında öldü. Şanına yakışır cenaze töreniyle defnedildi, önceden ayarlandığı gibi tanrılaştırıldı, vasiyeti okundu ve Tiberius tek başına yaşayan mirasçısı olarak onaylandı.
Yeni Princep olarak Tiberius'un pozisyonunun gerçekliği inkar edilememekle birlikte, iktidar devir tesliminin nasıl bir merasimle gerçekleştirileceğini ne Senato ne de Tiberius'un kendisi biliyordu. Senato, 18 Eylül tarihinde Tiberius'un Princep olarak konumunu görünüşte onaylamak ve tıpkı Augustus için yaptığı gibi konumunun sahip olduğu yetkileri genişletmek için toplandı. Tacitus olup bitenleri ayrıntılı bir şekilde anlatır. Tiberius, halihazırda Princepin idari ve siyasi gücüne sahipti. Tek eksiği Augustus, Pater Patriae gibi unvanlar ve Corona Civica'dı.
Tiberius, ayrıca tıpkı Augustus'un yaptığı gibi, devletine hizmet etmekten başka bir isteği olmayan gönülsüz halk hizmetkarı rolünü üstlenmeye karar verdi. Alçak gönüllülükten ziyade gülünç duruma düştü, devlete hizmet etmek istemekten ziyade de güçlük çıkartan biri gibi göründü. Bir Princep gibi davranamamasının nedeni olarak yaşını gösterdi, bu pozisyonu aslında istemediğini ve devletin sadece bir bölümünü istediğini söyledi. Adamakıllı şaşkına dönen Senato devletin hangi bölümünü istediğini sordu. Sonunda bir senatör bağırarak, "Majesteleri, devletin ne kadar daha başsız kalmasına izin vereceksiniz?" diye sordu. Tiberius sonunda insafa geldi ve kendisi için oylanmış olan güçleri kabul etti. Buna rağmen Tacitus ve Suetonius'un anlattıklarına göre, Pater Patriae, İmparator ve Augustus unvanlarını taşımayı reddetmiş ve Princeps'in en belirgin simgesi olan Civic Crown ve meşe dalından çelengi istememiştir.Bu oturum adeta Tiberius'un tüm saltanatının niteliğini belirlemiş gibidir. Adeta Senato'nun ve devletin onsuz hareket etmesini istemiştir. Verdiği muğlak emirler yüzünden, geçirilecek yasalardan ziyade tam olarak ne demek istediği üzerine tartışmalar yaşanmıştır. Saltanatının ilk birkaç yılında Tiberius, Senato'nun Augustus zamanında olduğu gibi onun isteklerini yerine getirmek yerine kendi başına hareket etmesini istemiş gibidir; Tacitus'a göre Tiberius, Senatoyla "köle olmaya uygun adamlar" diye alay etmiştir.
Yeni hükümdar için sorunlar baş göstermekte gecikmedi. Pannonia ve Germania'daki lejyonların Augustus tarafından söz verilen ikramiyeleri henüz ödenmemişti ve kısa bir süre sonra Tiberius'dan bir cevap alınamayacağı netleşince isyan patlak verdi. Germanicus ve Tiberius'un oğlu Drusus, küçük bir kuvvetle isyanı bastırmak ve lejyonları tekrar hizaya getirmek üzere bölgeye gönderildiler. Ancak isyanı bastırmakla kalmak yerine Germanicus isyancıları toplayıp, ele geçirecekleri tüm ganimetleri ikramiyeleri olarak alabileceklerini söyleyerek Ren'in öteki yakasındaki Germen topraklarına bir sefer düzenledi. Germanicus'un birlikleri Ren nehrini geçerek Ren ve Elbe arasındaki toprakları çabucak işgal ettiler. Buna ilaveten Tacitus, Teutoburg ormanı'nın kuşatıldığından ve yıllar önce bir Germen kabilesi tarafından pusuya düşürülen Publius Quinctilius Varus komutasındaki üç Roma lejyonu ve onlara bağlı auxiliary kohort'una ait sancağın geri verilmesinin talep edildiğinden bahseder. Tiberius'un ataleti yüzünden, genç Germanicus Roma'nın düşmanlarını ciddi biçimde püskürtmüş, isyancı bir gücü bastırmış ve kayıp bir Roma sancağıyla Roma'ya dönerek şaşkın Tiberius'la karşılaştırıldığında gerçek bir Augustus ışığına sahip olduğunu göstermişti.
Germania'dan geri çağrıldıktan sonra, Germanicus 17 yılında Roma'da bir Roma zafer alayı ile selamlandı. Bu Roma şehrinin Augustus'un MÖ 29 yılındaki zafer alayından beri tanık olduğu ilk büyük zafer alayıydı. Bunun sonucunda 18 yılında Germanicus'a, geçmişte Agrippa ve Tiberius'a verilmiş bir görev olan imparatorluğun Doğu bölümünün kontrolü verildi ve böylece kesin bir şekilde Tiberius'un varisi haline geldi. Germanicus, Suriye valisi Gnaeus Calpurnius Piso tarafından öldürülmeden önce birkaç yıl daha yaşadı. Piso ailesi çok uzun zamandan beri Claudian'ların destekçisiydi ve genç Octavian, Tiberius'un annesi Livia ile evlendiğinde onunla müttefik haline gelmişlerdi. Germanicus'un ölümüyle ilgili suçlamaların hedefinde yeni hükümdar vardı. Piso mahkemeye çıkartıldı ve Tacitus'a göre Tiberius'u da bu işe karıştırmakla tehdit etmişti. Her ne kadar Germanicus'un ölümünden sorumlu valinin hükümdarla olan ilişkisi asla bilinemeyecekse de; Senato'nun ona karşı olmaya başladığıyla ilgili belirtiler üzerine Piso mahkeme devam ederken intihar etti.Tiberius'un bu noktadan itibaren siyasetten yorulduğu görülür. 22 yılında, yasama ile ilgili güçlerini oğlu Drusus ile paylaştı, ve Campania'ya yıldan yıla daha da uzayan seyahatler yapmaya başladı. 23 yılında, Drusus esrarengiz bir şekilde öldü ve Tiberius görünüşe göre onun yerine yeni birisini seçmek için pek bir çaba göstermedi. Tiberius, nihayet 26 yılında tamamen emekliye ayrıldı ve Capri adasına çekildi.
Lucius Aelius Sejanus, Praetorian Prefect olarak göreve getirildiği 15 yılından itibaren neredeyse yirmi yıl boyunca imparatorluk ailesine hizmet etmişti. Princeps giderek daha fazla usanan Tiberius, Augustus'tan kendisine kalan kısıtlı personele, özellikle de Sejanus ve Praetorian'lara daha bağımlı hale gelmeye başladı. 17 ya da 18 yılında, Tiberius şehrin savunmasından sorumlu Praetorian muhafızlar sınıfını düzenleyerek ordugâhlarını şehir duvarlarının dışından şehir içine taşıttırdı, ve Sejanus'a 6000 ile 9000 arası birlik konuşlandırma izni verdi. Drusus'un ölümüyle Sejanus, en azından onu bu olayın ardından ortağım diye çağıran Tiberius'un gözünde terfi etti. Tiberius, şehrin her tarafına Sejanus'un heykellerini diktirdi ve Sejanus, Tiberius'un Roma'dan elini ayağını iyicene çekmesiyle gitgide daha fazla göz önünde olmaya başladı. Nihayet, Tiberius'un 26 yılında tamamen çekilmesiyle Sejanus devletin ve Roma şehrinin sorumlusu haline geldi.
Sejanus pozisyonu itibarıyla tam bir varis değildi; 25 yılında Tiberius'un yeğeni Livilla ile evlenmeyi istemiş, ancak baskılar karşısında ricasını hemen geri çekmişti. Sejanus'un Praetorian'ları imparatorluk haberleşmesini kontrol ediyorlardı, bundan dolayı Tiberius'un Roma'dan ve Roma'nın Tiberius'tan aldıkları bilgilere sahiptiler ve görünüşe göre Livia'nın varlığı onun aleni gücünü bir zaman için kontrol etmişti. Livia'nın 29 yılındaki ölümüyle her şey değişti. Sejanus, hem olası muhalif adayları tasfiye etmek hem de imparatorluk hazinesini (ve kendi hazinesini) zenginleştirmek amacıyla senatörlere ve Roma'nın zengin equestrian'lerine karşı bir dizi mahkeme başlattı. Germanicus'un dul eşi Yaşlı Agrippina'yla iki oğlu Nero ve Drusus tutuklanarak 30 yılında sürgüne gönderildi ve bir süre sonra meydana gelen karışıklık sırasında hepsi öldü.
Sejanus 31 yılında Tiberius'la in absentia (gıyabında) konsüllük görevini üstlendi, ve ciddi olarak güç için oyununa başladı. Tam olarak ne olduğuna karar vermek zordur ancak Sejanus görünüşe göre Julian ailesine kendisini sevdirmeyi denemiş ve böylece en azından evlatlık edinilme yoluyla bu aile ile bir bağ kurmayı deneyerek, kendisi için hükümdarlık ya da en azından kral naipliği mevkii umut etmiştir. Livilla da daha sonra bu plana dahil edilmiş ve böylece birkaç yıllığına Sejanus'un aşkı olduğunu açığa vurmuştur. Anlaşıldığı kadarıyla plan, Tiberius'un Julian'ların desteğiyle devrilmesi ve Principat'in ele geçirilmesi veya kral naibi olarak Tiberius Gemellus ya da belki de Gaius Caligula'ya hizmet edilmesini içeren iki varyasyona sahipti. Yolu üzerinde duranlar vatana ihanet suçundan yargılandılar ve hızlıca ortadan kaldırıldılar.
Her halükarda, Sejanus nihayet devrildiğinde bu, pek çok Julian taraftarın da birbiri ardınca tasfiye edilmesinin yolunu açtı. 31 yılında Sejanus Senato toplantısına davet edilerek Tiberius'un onu ölüme mahkûm eden ve hemen idam edilmesini emreden mektubu kendisine okundu. Yargılanmasının ardından Sejanus ve birkaç arkadaşı aynı hafta içinde idam edildiler. Praetorian Muhafızları'nın başına onun yerine prefect olarak Naevius Sutorius Macro getirildi.Bu olaydan sonra Roma'da yargılamalar genişletildi. Oysa Tiberius saltanatının başında harekete geçmek için tereddüt etmişti, ancak şimdi, neredeyse ömrünün sonuna doğru böyle yapmaktan herhangi bir pişmanlık duymuyor gibi görünüyordu. Senatörler sınıfından insanların çoğu öldürüldü. En ağır darbe Julian'larla politik bağı olan ailelere vuruldu. İmparatorluk yöneticileri de dahil Sejanus'la birlikte olan ya da onun planlarıyla bağı olan hemen herkes yargılandı ve idam edildi, mülklerine devlet tarafından el konuldu. Tacitus'ın etkili anlatımıyla,
Aynı sıralarda Capri'de Tiberius'un aslında tam olarak ne yaptığıyla ilgili söylentiler oldukça artmıştı. Suetonius'un sado-mazo ve homoseksüellikle alâkalı cinsel sapıklıklar üzerine yaşanmış hikâyeler hakkındaki kayıtları, büyük ihtimalle abartılı olsa bile, hikâyeler en azından Romalıların Tiberius'u nasıl algıladıkları ve 23 yıllık saltanatının etkileri hakkında genel bir resim çizer.
Sejanus'la olan ilişkisi ve saltanatının sonlarına doğru yapılan vatana ihanet duruşmaları Tiberius'un imajını kalıcı biçimde bozdu ve itibarını sarstı. Sejanus'un idamının ardından, Tiberius'un Roma'dan geri çekilmesi tamamlanmıştı ve imparatorluğun idaresi, bir Princeps'in liderliğinden ziyade temelleri Augustus tarafından atılmış olan bürokratik yapı tarafından sürdürülüyordu. Yavaş yavaş paranoyak bir hâl aldı, ve zamanının çoğunu oğlunun ölümü üzerine düşüncelere dalarak geçirmeye başladı. Bu sırada, Suetonius kısa süreli bir Pers istilasından, Daçya kabilelerinin akınlarından ve Ren nehrini geçen birkaç Germen kabilesinden bahseder.Yerini alacak varisin güvenliği ya da varisin kim olacağı konusunda hiçbir şey yapmamıştı; Julian hanedanı ve destekçileri kendi oğulları ve yakınları öldüğünden, oldukça kızgın bir haldeydiler. Görünüşe göre hem Germanicus'un hayatta kalan tek oğlu Gaius "Caligula" hem de kendi torunu Tiberius Gemellus için belirsiz bir onay vardı ancak hiçbir şey kesin değildi ve hayatının sonuna doğru gönülsüzce bir teşebbüs olarak Gaius, onursal quaestor yapılmıştı.Tiberius, 16 Mart 37 tarihinde Misenum'da 77 yaşında öldü. Tacitus, ölüm haberinin duyulması üzerine kalabalıkların çok sevindiğini, düzeldiği yolundaki haberlerin ardından kısa bir sessizlik olsa da Caligula ve Macro'nun onu boğdukları haberi üzerine yeniden sevindiklerini aktarır. Bu durum başka tarihçiler tarafından kaydedilmemiştir ve bu sebeple büyük olasılıkla uydurmadır ancak yine de ölümü üzerine senato sınıfının neler hissettiğinin bir göstergesi olarak alınabilir. Vasiyetinde Tiberius yetkilerini ortak olarak Caligula ve Tiberius Gemellus arasında paylaştırmıştı,; Princeps olunca Caligula'nın ilk icraatı Tiberius'un vasiyetini geçersiz hale getirmek ve Gemellus'u idam ettirmek olmuştur.Tiberius’un düşüşü, gücün suistimali değil onu kullanmayı reddetmesidir. Çekingen doğası, özellikle Augustus'un açıklığıyla karşılaştırıldığında onu hemen sevilmeyen bir figür haline getirmiştir. Senato elli yıldan beri Principate'in direktifleri doğrultusunda çalışıyordu ve Senatörlerin çoğu mevcut konumlarını dalkavuklukla elde etmiş ve daha etkili pozisyonları elde etme umutlarını İmparatorluk makamının inayetine bağlamışlardı. Tiberius'un bazı yönetimsel erklerini Senato ile paylaşma denemesi başarısız olmuştu çünkü senato artık imparatordan bağımsız olarak imparatorluğu nasıl yöneteceğini bilmiyordu. Tiberius, görünüşe göre kendisi için biçilen rolü oynamayı reddetmiş, saltanatı ve itibarı kötüye gitmişti. Hükümetin İmparatorlukla ilgili bölümlerinin yönetimsel gücü bu dönemde arttırılmıştı ancak bunun ne kadarının Tiberius'un eylemi ne kadarının danışmanları olan azatlı kölelerin fikri olduğunu kestirmek zordur. Son olarak, Tiberius belki de gücün eksik kullanılması sonucu nasıl suistimal edilebileceğinin bir örneği olarak gösterilebilir.
Tiberius eğer 23 yılından önce ölmüş olsaydı, örnek bir yönetici olarak selamlanabilirdi. Her ne kadar Romalı tarihçilerin ezici çoğunluğu tarafından kötü bir yönetici olarak karakterize edilmiş olsa da, Tiberius'un ölümü esnasında imparatorluk hazinesinde neredeyse 3 milyar sesterces vardı. Fetihler için masraflı seferler düzenlemek yerine, imparatorluğu güçlendirmek ve genişletmek için ilave üsler kurmuş, askeri tehlikelerle mücadele etmek için diplomasiyi kullanmış ve genellikle cephe tiranlarının birbirleriyle rekabetleri sonucu ortaya çıkan ufak anlaşmazlıklara karışmaktan sakınmıştır. Sonuç, daha güçlü ve birleşmiş bir imparatorluk olmuştur. Metinleri günümüze kadar ulaşan kaynaklardan sadece dördünün Tiberius'un saltanatı hakkındaki tasviri hatırı sayılır ayrıntılara sahiptir: Tacitus, Suetonius, Cassius Dio ve Velleius Paterculus. Yaşlı Pliny, Strabo ve Yaşlı Seneca'ya ait tanıklıklar parça parça olarak günümüze ulaşmışlardır. Tiberius'un kendisi de Suetonius tarafından "kısa ve kabataslak" olarak tanımlanan ve kaybolan bir otobiyografi yazmıştır.
Bu dönem hakkında en detaylı bilgi, ilk altı kitabı tamamen Tiberius'un saltanatını anlatan Yıllıklar adlı eserin sahibi Tacitus tarafından verilir. Tacitus, Nero döneminde 56 yılında doğmuş olan equestrian sınıftan bir Romalıydı. Metinlerinin içeriği, geniş ölçüde acta senatus (Senato oturumlarına ait tutanaklar) ve acta diurna populi Romani 'den (hükümetin icraatları ve saray ile başkent hakkındaki haberlerin bir koleksiyonu) oluşmakla birlikte, Tiberius'un kendi konuşmaları ve çağdaşı diğer tarihçiler Cluvius Rufus, Fabius Rusticus ve Yaşlı Pliny'ye ait hikâyeler (hemen hepsi günümüze ulaşamadan kaybolmuştur) de mevcuttur. Tacitus'un öyküleri hem politik hem de psikolojik güdülenme üzerinde durur. İlk altı kitapta Tiberius çoğunlukla olumsuz olarak karakterize edilir ve Drusus'un 23 yılındaki ölümünün yavaş yavaş kötüleşmesi açısından net bir kırılma noktası olduğu kabul edilir. Julio-Claudian'ların saltanatı Tacitus tarafından genellikle adaletsiz ve 'suçlu' olarak tasvir edilmiştir. Hatta saltanatının başlangıcında Tiberius'a atfedilen erdemlerin aslında ikiyüzlülük olduğu görüşündedir. 
Tekrar tekrar dile getirilen diğer ana konular ise Senato ve İmparator arasındaki güç dengesi, politik yozlaşma ve Roma'daki yönetici sınıflar arasında gittikçe artan despotluktur. Bu nedenle Tiberius hakkındaki anlatılarının büyük bir bölümü vatana ihanet duruşmalarına ve Augustus dönemi yasalarından maiestas ın yeniden etkinleştirilmesinin ardından gelen cezalandırmalara vakfedilmiştir. Sonunda Tacitus'un Tiberius hakkındaki düşünceleri en iyi altıncı kitabın sonuç kısmında tasvir edilir:
Suetonius, Trajan ve Hadrianus'un saltanatı sırasında yönetimde görev almış equestrian sınıftan bir yönetici ve tarihçidir. Oniki Sezarlar adlı eserinde Julius Caesar'ın doğumundan Domitian'ın 96 yılında ölümüne kadar principate döneminin biyografik tarihini ayrıntısıyla anlatır. Tacitus gibi, imparatorluk arşivlerinin yanı sıra çağdaşı olan tarihçiler Aufidius Bassus, Cluvius Rufus ve Fabius Rusticus'a ait hikâyeleri ve Augustus'un kendi mektuplarını da kaleme almıştır. Ancak onun anlatımları çağdaşlarına oranla daha fazla sansasyoneldir ve anekdotlarla süslüdür. Tiberius'a ait kitabın en ünlü bölümü, Tiberius Capri adasındayken iddia edilen sayısız ahlaksızlıkları derinlemesine araştırdığı kısımdır. Yine de, Suetonius aynı zamanda Tiberius'un saltanatının erken yıllarındaki alçak gönüllülüğünü övmeyi ihmal etmez.
Tiberius'un saltanatı hakkında günümüze kadar ulaşan kaynaklardan birisi de, Tiberius'un emrinde Almanya ve Pannonia eyaletlerinde sekiz yıl boyunca (4 yılından itibaren) süvari prefect'i ve legatus olarak hizmet etmiş bulunan çağdaşı Velleius Paterculus'tur. Paterculus Roma Tarihinin özeti adlı eserinde Troya'nın düşmesinden Livia'nın öldüğü 29 yılına kadar geçen sürenin hikâyesini anlatır. Tiberius hakkındaki metinde imparator ve Sejanus'un savurganlıklarını över. Bu methiyenin ne kadarının samimi bir hayranlık ne kadarının ihtiyat ya da korku kaynaklı olduğu sorusunun cevabı pek açık değildir ve 31 yılında Sejanus'un arkadaşı olduğu için öldürüldüğü tahmin edilir.
Dört kanonik İncil'deki kayıtları göre Nasıralı İsa Tiberius'un saltanatı sırasında Roma İmparatorluğu'nun Yahudiye eyaletinde vaazlar vermiş ve yine bu eyaletin valisi Pontius Pilate'nin emriyle çarmıha gerilmiştir. İncil'de, Tiberius adı sadece bir kez saltanatının on beşinci yılında Vaftizci Yahya onun hizmetine girdiğinde anılır. Caesar (ya da bazı çevirilerde imparator) olarak yapılan pek çok gönderme, ilave belirtmeler hariç, gerçekte Tiberius'u kasteder.
Benzer şekilde, İsa'nın ispiyonu için ödenen gümüş denarius'ların Tiberius'a ait olduğuna inanılır.
Tiberius'un Roma'daki Palatine Tepesi'nde bulunan sarayının kalıntıları günümüzde bile hâlâ görülebilmektedir. Saltanatı sırasında Augustus'a adanmış bir tapınak ve Pompey Tiyatrosu'nun restorasyonu haricinde, ki her iki eser de ancak Caligula zamanında bitirilebilmiştir, herhangi büyük bir yapı inşa edilmemiştir.İlaveten, Tiberius'un içinde bir grotto ve birkaç Rodos tipi heykel bulunan Sperlonga'daki villasının ve Capri'nin tepesindeki villası Villa Jovis'in kalıntıları günümüze kadar korunabilmiştir. Capri'deki orijinal yapı kompleksi adaya dağılmış ve en büyüğü,Villa Jovis olan on iki villadan oluşmaktadır.
Tiberius yaşayan bir tanrı olarak tapınılmayı reddetmiş ve kendi onuruna sadece Smyrna'da (bugünkü adıyla İzmir) bir tapınak kurulmasına izin vermiştir.Celile denizi'nin batı kıyılarında yer alan Tiberya kenti, Tiberius'un onuruna Hirodes Antipa tarafından isimlendirilmiştir.
Tiberius, gerek edebiyatta gerekse sinema ve televizyonda birkaç kez kurgulanmış olmasına karşın, çoğunlukla merkezi hikâyenin seyri içinde ikincil karakter olarak yer almıştır. En bilinen modern yorumda, Robert Graves'in Ben, Claudius adlı romanından uyarlanan BBC yapımı TV filmi "Ben, Claudius"'da aktör George Baker tarafından canlandırılmıştır. İlaveten, Tiberius Ben-Hur adlı filmde George Relph ve Caligula adlı filmde ise Peter O'Toole tarafından canlandırılmıştır.
Suetonius, On iki Sezar'ın hayatları, Tiberius'un hayatı, Latince metin ve İngilizce çevirisi, (İngilizce)
Velleius Paterculus, Roma tarihi Kitap II, Latince metin ve İngilizce çevirisi, (İngilizce)
Josephus, Yahudilerin eski eserleri, Kitap 18, özellikler bölüm 6, İngilizce çevirisi, (İngilizce)
Ronald Syme, The Augustan Aristocracy (Augustus dönemi Aristokrasi'si), Clarendon Press, 1996, Oxford, ISBN 978-0-19-814859-3, (İngilizce)
Robin Seager, Tiberius, Eyre Methuen, 1972, Londra, ISBN 978-0-413-27600-1, (İngilizce)
V. Ehrenberg ve A.H.M. Jones, Documents Illustrating the Reigns of Augustus and Tiberius (Augustus ve Tiberius'un saltanatlarını tasvir eden dökümanlar), 1955, Oxford, (İngilizce)
David Shotter, Tiberius Caesar(Sezar Tiberius), Routledge, 1992, Londra, ISBN 0-415-07654-4, (İngilizce)

Trabzonspor, 2 Ağustos 1967'de kurulan Trabzon, Türkiye merkezli spor kulübü. Özellikle futbol şubesiyle tanınan kulüp, profesyonel futbol ligleri tarihinde şampiyon olan 5 kulüpten biri ve şampiyon olmayı başaran ilk Anadolu kulübüdür. Kulübün başkanlığını Ahmet Ağaoğlu yapmaktadır. Basketbol şubesininse ayrı bir yönetim kurulu olup; bu şubenin başkanlığını Abiş Hopikoğlu üstlenmektedir.Trabzonspor, güncel olarak futbol, basketbol ve hentbol dallarında birinci lig düzeyinde temsil edilmektedir. Bu dalların yanında yüzme, judo,boks,masa tenisi ve atıcılık olmak üzere bazı amatör spor dallarında da etkindir. Atletizm şubesinin etkinlikleri 25 Ağustos 2008 itibarıyla,önceden Erkekler 2. Lig'de yer alınan voleybol şubesinin etkinlikleri 2016 itibarıyla durdurulmuştur. Birinci lig düzeyinde kulübün toplamda 7 şampiyonluğu vardır. Bu şampiyonlukların tümü, erkeklerde 6 ve kadınlarda 1 olmak üzere futbol şubesine aittir. Trabzonspor Futbol Takımı (erkekler), şampiyon olmuş beş takımdan biri ve İstanbul dışından şampiyon olmuş ilk takımdır. Bunun yanında, futbol erkek takımı armasında yıldız olan -yıldız, Süper Lig'de beş şampiyonlukta bir verilir- 4 Türk takımından biridir.Uzun süre bir "futbol kulübü" olarak anılan Trabzonspor, 2008'de TB2L takımlarından Alpella'yı satın alarak, ilk kez futbol dışında bir takım sporunda ikinci lig ve üzeri bir düzenlemeye katılmaya hak kazanmıştır. Trabzonspor Basket, ikinci lige terfi ettikten iki yıl sonra (2010); Türkiye Basketbol Ligi'ne çıkmıştır. 2014-2015 sezonunda, basketbol şubesi EuroChallenge'de finale yükselerek; takım sporları baz alındığında kulüp tarihinin Avrupa kupalarındaki ilk final karşılaşmasını oynamıştır.Trabzonspor, 1984'te kentteki hentbol kulüplerini birleştirerek bir takım kurmayı planlamıştır, ancak daha sonra bundan vazgeçmiştir. Bu olaydan 26 yıl sonra (2010) 24 Şubat Hentbol Takımı'nı bünyesine katarak, Türkiye Erkekler Hentbol Süper Ligi'nde etkinlik göstermeye başlamıştır. Böylece hentbol, kulüpte icra edilen üçüncü takım sporu olmuştur.
1962-63 futbol döneminde, zamanın Türkiye Futbol Federasyonu Başkanı Orhan Şeref Apak, Türkiye liglerini güçlendirmek ve futbolu tüm yurda yaymak amacıyla "Ulusal Lig"lerin kurulmasına ve bu yapının il takımlarıyla desteklenmesine karar verdi. Ancak, Trabzon'da süregelen İdmanocağı-İdmangücü çekişmesi, bu iki takımın birlikte olabileceği bir yapının oluşmasını oldukça güç duruma getirdi. Yapılan görüşmelere rağmen; bu iki takım birleşmeye, aynı renk ve ülkü altında mücadele etmeye uzun süre yanaşmadı. Görüşmelerdeki görüş ayrılıklarının kavga boyutuna geldiği, adli soruşturmaların açıldığı toplantılar oldu.İdmanocağı birleşmeye yanaşmayınca 21 Haziran 1966'da İdmangücü, Martıspor ve Karadenizgücü takımları birleşerek kırmızı-beyaz renklerle "Trabzonspor Gençlik Kulübü"nü kurdu. Bu takımın başkanlığını Ali Osman Ulusoy üstlendi. Ancak takımın ismi resmî kayıtlara "Trabzonspor 1966" olarak geçti. "Trabzonspor 1966" İkinci Lig Beyaz Grup'a alındı. Buradaki ilk yılında 10'ar galibiyet, beraberlik ve yenilgi alan Trabzonspor 1966; İdmanocağı'nın Danıştay'a açtığı dava sonucu feshedildi ve yeniden genel kurula gidildi. Bu genel kurulda takımın liglere katılabilmesi için adını "Trabzonspor" olarak değiştirmesi gerekiyordu. Federasyonun verdiği sürenin azalması ve Beden Terbiyesi Genel Müdürü Ulvi Yenal'ın birleşme olmazsa hem İdmangücü'nün hem de İdmanocağı'nın ulusal liglere alınmayacağını açıklanmasıyla bu iki kulüp daha somut adımlar atmak zorunda kaldı. Yapılan görüşmelerden sonra, 2 Ağustos 1967'de İdmanocağı'nın da katılımıyla Trabzonspor; İdmangücü, Martıspor ve Karadenizgücü ortaklığıyla birlikte resmen kuruldu ve İkinci Lig'e alındı.
Kuruluşundan itibaren uzun süre yalnızca futbol dalında etkinlik gösteren Trabzonspor'un ilk teknik direktörü Hayri Gür oldu.
Hayri Gür 1912'de Limni'de doğdu. Gerçek adı Hayrettin olmasına rağmen, Hayri adıyla tanındı. Yunanistan ile Türkiye arasında yapılan nüfus göçüyle birlikte İzmir-Foça'ya yerleşti. Gür'ün babası; Limni'nin son belediye başkanıydı. Gür İzmir'e geldikten sonra, liseyi öğretmen okulunda yatılı okuyup; Gazi Beden Eğitimi Bölümü'nden mezun oldu. Almanca da öğrenen Gür; Trabzon'a öğretmen olarak atandı. Beden eğitimi öğretmenliğinin yanında müzik, Almanca ve coğrafya öğretmenliği de yaptı. Trabzon'a atanmadan önce Ege'de yapılan askeri bir tatbikatta, ödül kazandı. Ödülünü bizzat Mustafa Kemal Atatürk'ün elinden aldı. Birçok spor dalıyla ilgilendi, Trabzon'da yerel futbol takımlarında ve Trabzonspor'da oynadı, teknik direktörlük ve antrenörlük yapıp; Trabzonspor kurulduktan sonra takımın ilk teknik direktörü oldu.Gür, 2010 Nisan ayında 98 yaşındayken ölene dek; Trabzonspor'un en yaşlı divan kurulu üyesi unvanını taşıdı. Bu özelliği nedeniyle, ölmeden birkaç ay önce zamanın Trabzonspor teknik direktörü Şenol Güneş onu evinde ziyaret etti. Gür'ün öldüğü hafta Trazonsporlular, Trabzonspor'un Beşiktaş ile oynadığı maça kollarında siyah kurdele ile çıktı. Ölümünün ardından, Trabzon-Pelitli'de yapılan ve Trabzonspor Basketbol'un maçlarını oynayacağı spor salonuna, onun adı verildi.Ayrıca Gür, Trabzonspor'un maçlarını oynadığı Hüseyin Avni Aker Stadyumu'nun adının belirlenmesini sağlayan kişi oldu. Stada ad vermek için valilikte yapılan toplantıda; stadın yapılması için önemli katkıları bulunan, zamanın Trabzon Gençlik ve Spor İl Müdürlüğü Asbaşkanı ve Trabzon'un ilk beden eğitimi öğretmeni Avni Aker'in adının stada verilmesini sağladı.Trabzonspor'un ilk başkanıysa, Ali Osman Ulusoy oldu. Ulusoy, 1966'da kurulup Danıştay kararıyla dağıtılan takımda başkan olsa da, genel kurul sonrasında kurulan takımda başkanlık görevini Rıfat Dedeoğlu ile birlikte yürüttü. Ulusoy'un 1970'te başkanlığı bırakmasından sonra yeniden başkanlık görevine getirilen Dedeoğlu, bir süre de Trabzonspor Divan Kurulu Başkanlığı yaptı ve 6 Kasım 2004'te vefat etti.
Şamil Ekinci Müzesi, 23 Eylül 1996'da hizmete Trabzonspor Müzesi adıyla açılan ve Trabzonspor tarihini konu alan spor müzesi.Müze bugünkü adına, 2008 yılında alınan bir kararla kavuştu. Daha önceden Sadri Şener Sosyal Tesisleri'nin arka kısmında hizmet veren müze, daha sonra Sadri Şener Sosyal Tesisleri'nin ikinci katında hizmete girdi. Yaklaşık 600 kupa ve diğer tarihi materyallerin bulunduğu müzenin; yapılan yeni bir proje ile birlikte tek bir binada hizmet vermesi için çalışmalar başlatıldı. Çalışmalar 9 Şubat 2010'da tamamlandı ve aynı gün müze yeni binasında hizmete girdi.Şamil Ekinci Müzesi, hafta içi her gün saat: 09.00-17.30, Cumartesi ise 11.00-17.00 arası ziyarete açıktır. Müzede 6 adet Süper Lig Şampiyonluk Kupası, 8 adet Türkiye Kupası, 7 adet Cumhurbaşkanlığı Kupası, 5 adet Başbakanlık Kupası, Kıbrıs Barış Kupası, Türkiye Süper Kupası, TB2L Şampiyonluk Kupası ve daha birçok kupa yer almaktadır. Ayrıca müzede, Trabzonspor kurulmadan önceki dönemlere ait yarım kupa ve Atatürk'ün İdmanocağı'na hediye ettiği büst ve bayrak gibi materyallere de yer verilmektedir.
Trabzon'da Trabzonspor tarihini konu alan üç adet anıt bulunur. Bunların ikisi kent merkezinde, diğeri Sürmene ilçesindedir.Ayrıca kent merkezindeki Atatürk Alanı'nda (Meydan) bir adet büyükçe led ışıklandırmalı Trabzonspor Arması bulunmaktadır.
Trabzonspor Anıtı: 26 Kasım 2008'de Hüseyin Avni Aker Stadyumu'nun 200 m. ötesinde zamanın belediye başkanı Volkan Canalioğlu'nun da katılımıyla açılan anıttır.
Trabzonspor Parkı: Bu park "Bir sevda uğruna vefat edenlere" sloganıyla 2 Ağustos 2010'da  açılmış ve içerisinde de bir Trabzonspor anıtına yer verilmiştir.
Sürmene Trabzonspor Anıtı: Sürmene'de 12 Mayıs 2010'da belediye tarafından yaptırılmış Trabzonspor anıtıdır.
Maçka Temiz Futbola Başlangıç Anıtı: "Temiz Futbola Başlangıç Anıtı" olarak adlandırılan bu anıt, Trabzon'un Maçka ilçesinde bulunmaktadır. Temiz Futbola Başlangıç Anıtı, 2015-2016 sezonunda Salih Dursun'un hakem Deniz Ateş Bitnel'e gösterdiği kırmızı kartın kompozisyonunu içeren bir heykelden oluşmaktadır.
Spor sezonlarına göre bugüne kadar görev yapmış Trabzonspor başkanları, aşağıdaki tabloda belirtilmiştir.
Trabzonspor'un renkleri koyu bordo ve açık mavidir.Trabzonspor'un kuruluş aşamasındaki en önemli sorunlardan biri de renklerdi. Takımın iskeletini teşkil eden; İdmanocağı ve İdmangücü takımları, takıma kendi renklerinin verilmesini istedi. Hatta 1966'da İdmanocağı'nın önderliğinde kurulan ve Danıştay kararıyla feshedilen Trabzonspor 1966'ya kırmızı-beyaz renkler verilmişti. Ancak; bu iki takımın (İdmanocağı ve İdmangücü) birleşmeye karar verilmesiyle, yeni renkler bulma gereksinimi doğdu ve bordo-mavi renklere karar kılındı.Trabzonspor'un renklerini; Trabzon'un simgesi olan hamsinin gözünün bordomsu duruşu ve teninin mavimsi grisinden aldığı veya iki takımın (İdmangücü ve İdmanocağı) birer renk seçmesiyle aldığı gibi iddialar olsa da; Trabzonspor renklerini, kurulduğu dönemde İngiltere'nin en başarılı takımlardan biri olan Aston Villa'dan aldı. Eski Kulüp Başkanı Şamil Ekinci, İngiltere'den gelirken; Aston Villa'nın formalarını getirmiş ve Trabzonspor ilk yıllarında Aston Villa'nın Trabzonspor Logosu takılmış formalarıyla mücadele etmiştir. Bundan dolayı, Trabzonspor'un renklerinden olan mavi, açık mavidir. Bunun sonucu olarak, bir dönem formaların koyu mavi ile tasarlanması; bazı kesimlerin tepkisine neden olmuştur.Trabzonspor 2010'a dek alternatif renk olarak turuncuyu kullanmıştır. Ancak 2010 yılında alınan bir kararla, hamsi rengi olan grinin ikincil (alternatif) renk olarak kullanılmasına karar verilmiştir.
Trabzonspor; takımın kısaltması olan "TS" ibaresinin bordo zemin üzerine birleşik yazı karakteriyle mavi olarak yazılmasıyla oluşan takım logosunu kullanmaktadır. T ve S karakterlerinin birleştiği noktada takımın kuruluş yılı olan 1967 ibaresi vardır. Ayrıca TS ibaresinin üzerinde spor dallarını temsilen bir top figürü, oval dikdörtgen şeklinde olan ana gövdenin üst tarafında ise takımın 6 şampiyonluğunu belirten sarı renkte bir yıldız bulunmaktadır. Arma, 16 Mayıs 2003'te kulüp adına tescil edilmiştir.
1967'de Trabzonspor'un çatısı altında oluşturulan Trabzonspor Futbol Takımı, 1967-68 sezonunda İkinci Lig Beyaz Grup'ta mücadele etmeye başladı. Trabzonspor, profesyonel liglere katıldığı bu ilk yılı, -20 takımlı bu ligde- Boluspor'un ardından altıncı sırada bitirdi. Daha sonraki iki yıl ligi dördüncü tamamladı ve bir sonraki sene ligde 8. oldu. 1971-72 sezonunda, Kırmızı Grup'ta mücadele eden Trabzonspor, liderden iki puan geride kalıp Türkiye 1. Futbol Ligi'ne çıkamadı. Bir sene sonra yeniden aynı kaderi yaşan Trabzonspor, bu kez lider Kayserispor'la aynı puana sahip olmasına rağmen; averajla ligi ikinci bitirip Türkiye 1. Futbol Ligi'ne çıkma şansını bir kez daha yitirdi. 1973-74 sezonuna gelindiğinde Kırmızı Grubu en yakın rakibi Sakaryaspor'a altı puan fark atarak birinci bitiren Trabzonspor, diğer grubun birincisi Zonguldakspor'la oynadığı şampiyonluk maçını penaltılarda kaybetse de Türkiye 1. Futbol Ligi'ne yükseldi.Bu yıllarda Necmi Perekli, Şenol Güneş ve Cemil Usta gibi daha sonra şampiyon olan takımın oyuncuları da kadroda yer almaya başladı.
Trabzonspor, 1974-75 sezonunda ilk kez mücadele ettiği Türkiye 1. Futbol Ligi'ni 30 puanla 9. olarak tamamladı. Bunun yanında aynı yıl Türkiye Kupası'nda finale kadar çıkmayı başaran Trabzonspor, evinde Beşiktaş'ı 1-0 yenmesine rağmen, deplasmanda 2-0 yenilince ikincilikle yetindi.1975-76 sezonunda, Trabzon'da oynanan ve Trabzonspor'un 1-0 kazandığı Fenerbahçe maçından sonra liderliğe yükseldi ve sezon sonuna kadar liderliğini korudu. Ahmet Suat Özyazıcı önderliğindeki takım 43 puan toplayarak, Fenerbahçe'nin 3 puan önünde şampiyonluğa uzanırken, Türkiye 1. Futbol Ligi şampiyonluğu yaşayan ilk Anadolu takımı oldu.Trabzonspor ilk şampiyon olduğu 1975-76 sezonundan 1983-84 sezona kadar olan süreç içerisinde altı lig şampiyonluğu yaşadı. Sözü geçen süreçte 1977-78 ve 1981-82 sezonlarında 1, 1982-83 sezonunda 2 puan farkla şampiyonluğu kaçıran Trabzonspor; son şampiyonluğunu Fenerbahçe'nin beş puan önünde bitirdiği 1984-85 sezonunda kazandı. 1976-77 sezonunda attığı 18 golle gol kralı olan Necmi Perekli, Trabzonspor'un Türkiye 1. Futbol Ligi'ndeki ilk gol kralı oldu. Zamanın kalecisi Şenol Güneş ise 17 Eylül 1978 ile 18 Şubat 1979 arasında oynanan lig maçlarında kalesinde gol görmeyerek (1110 dakika), Türk liglerinin en uzun süre gol yemeyen kalecisi, dünyanın en uzun süre gol yemeyen 15. kalecisi oldu. Ayrıca Trabzonspor bu dönemde, 3 Türkiye Kupası, 6 Cumhurbaşkanlığı Kupası, 3 Başbakanlık Kupası ve bir Kıbrıs Barış Kupası'nı kazandı. Elde edilen iki şampiyonluk Özkan Sümer yönetiminde diğer dört şampiyonluksa günümüzde Trabzonspor Futbol Danışmanlığı görevini yürüten Ahmet Suat Özyazıcı'nın teknik direktörlüğü döneminde geldi.
Trabzonspor, 1984'ten 1994-95 sezonuna kadar; sezonları üçüncülük, yedincilik ve bu aradaki  derecelerle tamamladı. Yeni kadro yapılanmasına giden Trabzonspor, teknik direktör Georges Leekens döneminde (1992-93 sezonu) sezonun ilk on haftasında liderin on puan gerisine düştü; altı hafta hiç maç kazanamadı ve Trabzonspor tarihinin en kötü dönemlerinden birini yaşadı. Ancak, bu dönemde takıma kazandırılan Ünal Karaman (millî takımda kaptanlığa kadar yükseldi.) ve Tolunay Kafkas gibi oyuncular; 1994-95 ile 1995-96 sezonlarında ligi ikinci bitiren ve yeniden şampiyonluk yarışına dahil olan Trabzonspor'un kadrosunda, ilk on birin değişmez isimleri arasında yer aldı. Bu dönemde; Trabzonspor'un en büyük başarıları olarak: 1992 ve 1995'te kazanılan Türkiye Kupası, 1995'te kazanılan Cumhurbaşkanlığı Kupası ve 1985 ile 1994 yıllarında kazanılan Başbakanlık Kupası oldu.
1993-94 sezonunun bitişiyle birlikte takımın başına İstanbulspor'u çalıştıran Şenol Güneş geldi. 218 golle Trabzonspor formasıyla en fazla gol atan oyuncu olan Hami Mandıralı ve Ogün Temizkanoğlu gibi oyuncuların yanına, Şota Arveladze ve Arçil Arveladze gibi oyuncular kadroya eklendi. Şota, takıma katıldığı ilk yıl önemli sayıda gol attı. 1994-95 sezonunda şampiyonluğu Beşiktaş'a kaptıran; ancak hem Türkiye Kupası'nı hem de Cumhurbaşkanlığı Kupası'nı kazanan Trabzonspor, Şota'nın gol kralı olduğu 1995-96 sezonunda 5 Mayıs 1996'da Hüseyin Avni Aker Stadyumu'nda 1-0 öne geçtiği maçta; Aykut Kocaman ve Oğuz Çetin'in golleriyle Fenerbahçe'ye 2-1  yenilerek, şampiyonluğu ligin bitimine iki hafta kala kaçırdı.. Takımın uzun bir aradan sonra bu kadar yaklaştığı şampiyonluğu kaçırmasının etkileri, 2008'de CNN Türk tarafından belgeselleştirildi.. Aynı sezon takım Başbakanlık Kupası'nı kazansa da, kaçırılan şampiyonluğun etkileri bir sonraki sezon da devam etti. 2000'li yılların başına gelindiğinde, takımda büyük bir değişime gidildi. Abdullah Ercan, Ogün Temizkanoğlu ve Tolunay Kafkas gibi oyuncular takımdan gönderilerek, Rune Lange, Kevin Campbell ve Jean-Jacques Missé-Missé gibi yüksek bonservis ücretli oyuncularla sözleşme imzalandı. Ancak transfere harcanan paraya rağmen alınan oyunucular Trabzonspor'da başarılı olamadı.
2000'li yılların başı, Trabzonspor'un en başarısız dönemlerinden biri oldu. Takım 2001-02 sezonunda, ligi 14. bitirerek tarihinin en kötü sezonunu yaşadı. Ayrıca bu sezon Trabzonspor'un en çok gol yediği ve en çok yenildiği sezon olarak tarihe geçti. Bu sezondan sonra zamanın başkanı Özkan Sümer teknik direktörlüğe Samet Aybaba'yı getirerek, yeniden yapılanma kararı aldı. Bu yeniden yapılanma ile birlikte, Trabzonspor'da asist kralı ve en uzun süre forma giymiş yabancı futbolcu olan Ibrahim Yattara ve Michael Petković gibi yabancı isimler transfer edildi. Samet Aybaba, takım kadrosunu gençleştirmek amacıyla Gökdeniz Karadeniz ve Fatih Tekke gibi kulüp altyapısından yetişen oyuncuları kadroya dahil ederken, Hami Mandıralı ve Orhan Çıkırıkçı gibi tecrübeli futbolcularla yolları ayırdı. Fatih Tekke, 2004-05 sezonunda attığı 31 golle gol kralı oldu. Kurulan bu iskelet, 2002-03 ve 2003-04 sezonlarında Türkiye Kupası'nı kazanıp; 2003-04 ve 2004-05 sezonlarında sezon sonuna dek şampiyonluğu kovaladı ve her iki sezonda da Fenerbahçe'nin ardından ikinci oldu. Trabzonspor, 2006 yılında başkanlığa Nuri Albayrak'ın gelmesiyle birlikte, kariyerli yabancı oyuncular getirerek başarıya ulaşma yoluna gitti. Marcelinho ve Kiki Musampa gibi gibi kariyerli oyuncular transfer edilse de, bu oyuncular takıma uyum sağlayamadı. Mirosław Szymkowiak ve Fatih Tekke gibi önemli oyuncular takımdan ayrıldı.
2008'de Sadri Şener'in başkan seçilmesiyle birlikte takımdaki oyuncuların büyük bir kısmıyla yollar ayrıldı. Teknik direktörlüğe Ersun Yanal getirilip, 25 transfer yapıldı. Yapılan bu transferlerle, Trabzonspor 2008-09 sezonunda şampiyonluk yarışını son haftaya kadar sürdürdü ve lig üçüncüsü oldu. Bir sonraki sene göreve Hugo Broos'u getiren Trabzonspor yönetimi, takım başarısız sonuçlar alınca; Broos'un görevine son verdi ve yerine Şenol Güneş'le anlaşıldı. Güneş'in gelmesiyle birlikte takım başarılı sonuçlar aldı. 2009-10 sezonunda Trabzonspor; hem Türkiye Kupası'nı hem de Türkiye Süper Kupası'nı kazandı. Güncel olarak ana forma sponsoru olarak Türk Telekom'la, forma üreticisi olaraksa Nike ile anlaşan Trabzonspor, 2010-2011 sezonunda ilk yarıyı lider kapatmayı başarmasına rağmen, lig sonunda Fenerbahçe'nin averaj ile arkasında kalarak ligi ikinci tamamladı. Ancak sezon bittikten sonra başlatılan şike davası sonucu sezonu 1. tamamlayan Fenerbahçe'nin yerine Şampiyonlar Ligi grup müsabakalarına tarihinde ilk kez katılma hakkı elde etti.3 Temmuz 2011'de başlayan şike soruşturması sonucunda Trabzonspor, Fenerbahçeli bazı yöneticilerinin şike yapmak suçuyla yargılanarak hapis cezasına çarptırılmasından sonra çeşitli tarihlerde resmi sitesinden yayınladığı bildirilerde; "Etik Kurul raporu ve UEFA değerlendirmesine göre, fair-play'e aykırı herhangi bir faaliyete girişmediği açık ve kanıtlanmış olan Trabzonspor’un 2010-11 Süper Lig sezonunun şampiyonu olarak tescil ve ilan edilmesi için gerekli tüm adımların atılmasını" TFF ve uluslararası kurumlardan talep etmiştir. Kulüp taraftarları 2010-2011 sezonu şampiyonluğunun resmî olarak Trabzonspor'a verilmesi için, 13 Ekim 2013'te İstinye TFF Binası önünde ve 25 Ocak 2014'te Trabzon'da "Haksızlığa karşı tek yürek!" sloganıyla; TFF'yi protesto etmiştir. Protestolarda, dönemin TFF Başkanı Yıldırım Demirören taşınan boş tüplerle istifaya davet edilmiştir. 30 Ağustos 2014 tarihinde "Türk Futbolu Kirlidir!" başlıklı bildiride TFF ye ve TFF Başkanı'na ağır eleştiriler getirilip, şike düzeninin devam ettiği vurgulanmıştır. Trabzonspor'un resmî İnternet sitesinde, 2010-2011 sezonu şampiyonu Trabzonspor görülmektedir.Trabzonspor, 2010-2011 sezonundan sonra, UEFA Avrupa Ligi'nde nispi başarılar elde etse de; ligde şampiyonluk mücadelesine dâhil olmayı başaramamıştır. Kulübün verdiği hukuki mücadele ve taraftarda oluşan süreçsel yıpranma; kulübün birçok kez saha dışı olaylarla gündeme gelmesine neden olmuştur. Hakemlere ve karşı takıma gösterilen tepkiler nedeniyle kulüp cezai yaptırımlarla karşı karşıya kalmıştır. 10 Mart 2014'te oynanan Trabzonspor-Fenerbahçe maçında yaşanan saha olayları nedeniyle maç tamamlanamamış ve yarıda kalan maç Fenerbahçe'nin hükmen galibiyetiyle sonuçlanmıştır.  2015-2016 sezonunda hakem kararlarına verilen tepkiler; Trabzonspor'un önemli oranda maddi zarara uğramasına neden olmuştur. Bu sezonun ilk devresinde oynanan özellikle Galatasaray ve Konyaspor maçlarındaki hakem kararları nedeniyle kulüple TFF'nin arasında gerginlik hat safhaya çıkmıştır. Sezonun 10. haftasına gelindiğinde oynanan olaylı Trabzonspor-Gaziantepspor maçındaki hakem kararlarına verilen tepkiler nedeniyle, kulüp Türk futbol tarihindeki toplam cezalar bakımından en ağır cezaya çarptırılmıştır.  Bu maç sonucunda Trabzonsporlu yönetici ve futbolculara verilen men cezalarının toplamı 9 yılı bulmuş ve kulüp 2 milyon avro para cezasına çarptırılmıştır. Aynı sezonun ikinci devresindeki Galatasaray maçına ise, Trabzonspor'un Galatasaray'dan kiraladığı Salih Dursun'un maçın hakemi Deniz Ateş Bitnel'e gösterdiği kırmızı kart damga vurmuştur. Trabzonsporlu oyunculara 3 kırmızı kart çıkaran ve maçın 86. dakikasında tartışmalı bir penaltı kararı veren Bitnel'e; Salih Dursun hakemin elinden kartını alarak kırmızı kart göstermiş ve eliyle dışarı çıkmasını göstermiştir. Bunun üzerine hakem tarafından oyundan atılan 4. Trabzonsporlu futbolcu olan Salih Dursun, Trabzonspor tarafından "haksızlıklara başkaldıran" kişi olarak gösterilmiş, Salih Dursun'un adı Trabzon'un Yomra ilçesindeki bir sokağa verilmiştir. Ayrıca birçok uluslararası medya kuruluşu bu olayı haber yapmıştır. Bu maçın ardından MHK Başkanı Kuddusi Müftüoğlu, maçta Trabzonspor'un haksızlığa uğradığını kabul etmiş ve maçın hakemi Deniz Ateş Bitnel'e gözlemci tarafından sezonun en düşük notu verilmiştir. Salih Dursun maçtan sonra yaptığı açıklamada: "Pişman değilim, savunma yapmayacağım. 7 kişiye karşı 12 kişi oynamak adaletsizlikti, kırmızı kartı 11 kişi kalmaları için çıkardım." demiştir.
Süper Lig Şampiyonluk (6): 1975-76, 1976-77, 1978-79, 1979-80, 1980-81, 1983-84
İkincilik (8): 1977-78, 1981-82, 1982-83, 1994-95, 1995-96, 2003-04, 2004-05, 2010-11aaNot: Kulüp, 2010-2011 sezonunda şike yapılmasını gerekçe göstererek tek taraflı olarak 2010-2011 sezonunu, kulübün 7. Süper Lig şampiyonluğu olarak ilan etmiştir. Ancak, TFF'ye göre bu yıl Trabzonspor ligi 2. bitirmiştir.
Türkiye KupasıŞampiyonluk (8): 1976-77, 1977-78, 1983-84, 1991-92, 1994-95, 2002-03, 2003-04, 2009-10
İkincilik (5): 1974-75, 1984-85, 1989-90, 1996-97, 2012-13Türkiye Süper KupasıŞampiyonluk (8): 1976, 1977, 1978, 1979, 1980, 1983, 1995, 2010
İkincilik (3):  1981, 1984, 1992Başbakanlık KupasıŞampiyonluk (5): 1975-76, 1977-78, 1984-85, 1993-94, 1995-96
İkincilik (6): 1976-77, 1989-90, 1990-91, 1992-93, 1996-97, 1997-98İkinci Lig Kırmızı GrupŞampiyonluk (1): 1973-74
Trabzonspor Futbol Takımı'nın başkanlığını; aynı zamanda kulübün de başkanlığını yapan Ahmet Ağaoğlu yürütmektedir. Güncel olarak futbol şubesinin teknik direktörlüğünü Ünal Karaman yapmaktadır.
Trabzonspor; UEFA Şampiyonlar Ligi'ne 9, UEFA Kupa Galipleri Kupası'na 3, UEFA Avrupa Ligi'ne 17, UEFA Intertoto Kupası'na ise 2 kez katılmıştır.
Trabzonspor, 1975-76 sezonunda ligde şampiyon olarak ertesi sezon ilk kez bir UEFA organizasyonuna (Şampiyon Kulüpler Kupası) katılmaya hak kazandı. Avrupa'da ilk maçını İzlanda temsilcisi ÍB Akraness ile oynayan ve bu takımı eleyen bordo-mavili takımın Avrupa arenasındaki ilk golünü Necmi Perekli attı. IA Akranes'ı eleyen Trabzonspor, ikinci turda Liverpool FC ile eşleşti. Trabzon'daki ilk maçı 1-0 kazanan Trabzonspor, İngiltere'de elenmekten kurtulamasa da; Şampiyon Kulüpler Kupası'nı kazanan Liverpool'a, o sene Avrupa maçlarındaki tek yenilgisini tattırdı. Trabzonspor'un Avrupa arenasındaki en büyük başarısı UEFA Kupası 3. Turu olsa da; tarihi boyunca Olympique Lyonnais ve Aston Villa gibi önemli Avrupa kulüplerini eledi. FC Internazionale Milano, Liverpool ve FC Barcelona gibi Avrupa'da şampiyonluklar yaşamış takımları yenmeyi başardı. Trabzonspor, 2011-2012 futbol sezonu öncesi Şampiyonlar Ligi'ne katılmak için ön eleme oynayıp, Benfica'ya elenmesine rağmen; TFF; UEFA'nın isteğiyle (2011 Türkiye futbolu şike soruşturması nedeniyle) Fenerbahçe'yi Şampiyonlar Ligi'nden men etti ve Trabzonspor ilk kez Şampiyonlar Ligi grup müsabakalarına davet edildi. Trabzonspor; Şampiyonlar Ligi gruplarındaki ilk maçına 14 Eylül, 2011'de çıktı ve Giuseppe Meazza Stadyumu'nda Inter ile oynanan bu maçı Ondřej Čelůstka'nın golüyle 1-0 kazandı.Trabzonspor Avrupa'daki en farklı galibiyetini 2007 yılında 6-0 ile Vllaznia Shkodër karşısında alırken, en farklı mağlubiyetini 1990-91 sezonunda 7-2'lik sonuçla FC Barcelona karşısında aldı.
Trabzonspor'da altyapı eğitimi, düzenlenen futbolcu seçmeleriyle takım bünyesine alınan genç oyuncuları kapsar. Farklı takımlarda mücadele eden ve gelecek vadettiği düşünülen oyuncularsa, Trabzonspor'un pilot takımı olan 1461 Trabzon'a transfer edilir veya kiralanır. Ayrıca, genç kategorilerden Trabzonspor A2'ye yükselen bazı oyuncular da tecrübe kazanmaları için 1461 Trabzon'a gönderilir. 1461 Trabzon, Değirmenderespor'un kulübün bünyesine katılmasıyla kurulmuş ve 2. Lig'de oynamaya başlamıştır.
Trabzonspor altyapı etkinliklerini organize etmek amacıyla, Gençlik Geliştirme Merkezi Koordinatörlüğünü kurmuştur. 31 Mayıs 2011'e kadar baş koordinatör görevini üstlenen Sadi Tekelioğlu; bu tarihe dek kurul başkanlığı yapmıştır. Altyapı ile ilgili projeler bu birim tarafından yürütülmektedir.
16 Ekim 2007 tarihinde kurulan kadın futbol takımı, 2003'te feshedilen Kadınlar 1. Ligi'nin 2007'de yeniden kurulmasıyla Birinci Lige davet edildi. Aynı yıl kadın futbol braşını kuran Trabzonspor, Zeliha Şimşek önderliğinde Kadınlar 1. Ligi'nde mücadele etmeye başladı. Trabzonspor kadın futbol takımı, 2007'de kurulan Kadınlar 1. Ligi'nin ikinci şampiyonu oldu. Ayrıca takım, 2009-10 UEFA Kadınlar Şampiyonlar Ligi'ne katılarak Türkiye'yi UEFA Kadınlar Şampiyonlar Ligi'nde temsil eden ilk Türk kadın futbol kulüp takımı olarak tarihe geçti. Ancak, 2011'de ödenek yetersizliği nedeniyle kadın futbolu şubesi kapatıldı. Bugün için, 2011'de kapatılan Trabzonspor Kadın Futbol Takımı'nın birçok oyuncusu şehrin diğer ekibi İdmanocağı Kadın Futbol Takımı'nda forma giymektedir.
Trabzonspor Medical Park organik olarak Trabzonspor ile bağlı olmakla birlikte, kendine ait bir başkanı ve farklı bir kurum kimliği bulunan Türkiye Basketbol Ligi takımıdır. Güncel olarak, takımın teknik sorumluluğunu Nenad Marković üstlenmektedir. Takımın başkanı ise  Abiş Hopikoğlu'dur.Medical Park Trabzonspor 2005'te İdmanocağı'nın oyuncuları ve teknik heyeti takım bünyesine katılarak kuruldu ve EBBL'de mücadele etmeye başladı. 2008'de Trabzonspor tarafından Alpella'nın satın alınmasıyla TB2L'de yer alma hakkı elde etti. Alpella'nın alınmasından sonra resmî olarak Trabzonspor çatısından ayrılan takımın ilk başkanlığını, Saner Ayar üstlendi. İki sezon sonra ise Aleaddin Yakan önderliğinde Türkiye Basketbol Ligi'ne çıktı.Takımın ilk ismi Trabzonspor Basket şeklinde koyulmuştu. Medical Park'ın takımın isim sponsoru olmasıyla birlikte bu ismin önüne Medical Park ifadesi eklendi. Ancak takımın ligde geçirdiği bir yılın ardından; Medical Park, takımın isim sponsorluğundan çekildiğini açıkladı. Medical Park'ın sponsorluktan ayrılmasının ardından yeni sponsor arayışlarının sonuçsuz kalması sonrasında, kulüpte basketbol branşının kapatılması gündeme geldi. Ancak daha sonra branşın kapatılmasından vazgeçildi ve yönetim tarafından, takımın "Trabzonspor Basketbol" adıyla yeniden yapılanmasına karar verildi. Takım, 2011-12 sezonunda Beşiktaş'a 81-77 yenilerek o dönemki adıyla Beko Basketbol Ligi'nden düştü. Ancak 2012-2013 sezonu sonunda yeniden Türkiye Basketbol Ligi'ne çıkmayı başaran Trabzonspor Basket'te; Trabzonspor kulüp başkanlığı seçimini kaybettikten sonra basketbol şubesine sponsor olan Muharrem Usta takımın finansörlüğünü üstlendi. Bu kapsamda Medical Park yeniden Trabzonspor Basket'e ad sponsoru oldu ve şube başkanlığına Abiş Hopikoğlu getirildi.Trabzonspor Medical Park 2014-15 EuroChallenge sezonunda; dörtlü finale kadar yükselmeyi başardı. Trabzon'da yapılan dörtlü finallerde , finale çıkan Trabzonspor Medical Park, finalde Fransız takımı Nanterre'ye 63-64 yenilerek ikinci oldu. Aynı yıl Trabzonspor Medical Park, Türkiye Basketbol Ligi eşleşme serilerinde yarı final oynayarak tarihindeki en iyi lig derecesini elde etti.
2010'da 24 Şubat Hentbol Takımı'nı bünyesine katan Trabzonspor'un kurduğu ve Türkiye Erkekler Hentbol Süper Ligi'nde mücadele eden, Türk hentbol takımı.Trabzonspor, 1984'te kentteki hentbol kulüplerini birleştirerek bir takım kurmayı planlamış ancak daha sonra bundan vazgeçmiştir. Bundan 26 yıl sonra (2010) 24 Şubat Hentbol Takımı'nı bünyesine katarak, Türkiye Erkekler Hentbol Süper Ligi'nde etkinlik göstermeye başlamıştır. Böylece hentbol, kulüpte icra edilen üçüncü takım sporu olmuştur.
Trabzonspor bünyesinde güncel olarak futbol, hentbol ve basketbol sporları dışında etkinlik gösteren şubeler şunlardır:
Atıcılık: Bu dalda, kulüp özellikle ateşli silahlar disiplininde başarılar kazanmıştır. Bu alanda 4-10 Mayıs 2009 tarihinde yapılan millî takım seçmelerinde Trabzonspor, en fazla kupa ve madalya kazanan takım olmuştur. Trabzonspor atıclıkta 2009 yılında takım halinde Türkiye şampiyonu olmuştur.
Judo: Kulübün en başarılı dallarından biridir. Kulüp, judo'da 2009'da Türkiye ikincisi olmuştur. Türkiye'deki derecelerinin yanında, uluslararası başarıları da bulunan judo dalında, 2010'da Antalya Dilek Sabancı Spor Salonu'nunda düzenlenen şampiyonada Trabzonspor sporcusu Aynur Samat dünya birincisi olmuştur.
Yüzme: Bu dalda Trabzonspor, Trabzon'da yapılan şampiyonada, hem erkek hem kadınlarda Türkiye ikincisi olmuştur.
Atletizm: 25 Ağustos 2008'de alınan bir kararla, bu branştaki etkinlikler durdurulmuştur. Ancak; Trabzonspor atletizme yatırım yapmaya devam etmiş, atletizm şubesi açık olmasa da kulüp bünyesinde bulunan yedi atletin Trabzonspor adına yarışlara katılmaları sağlanmıştır. Kulüp, İstanbul'da düzenlenen 2010 Atatürk Koşusu'nu kazanmayı başarmıştır. Trabzonspor, aynı yıl içinde Ankara'da yapılan Atatürk Koşusu'nda ise, takım halinde dördüncülük elde etmiştir.
Trabzon'da bulunan, Trabzonspor'un maçlarını oynadığı ve 2007 Karadeniz Oyunları'nda ana stat görevini gören, doğal çim zeminli kent stadı.Stadın, 19.800 kişilik kapasitesine 2008'den sonra yapılan eklemelerle stadın kapasitesi 21.260'a ulaşmıştır.
Hüseyin Avni Aker Stadyumu 1951 yılında, 2.400 kişilik bir stadyum olarak inşa edilmiş, daha sonra birçok kez onarım geçirmiştir. Stada 1981'de büyük bir tadilat yapılmış, 1994'te stadın üstü kapatılıp ışıklandırılmıştır. 2008'de 1.200, 2010'da 260 kişilik kapasite artışına tabi tutulan stad, bugünkü halini almıştır. Ayrıca 2008'de yapılan onarımda, maraton tribününün üzeri açılmıştır.Hüseyin Avni Aker Stadı, UEFA kriterlerine uygun ve UEFA organizasyonlarında kullanılan bir stattır.Stad, adını Hüseyin Avni Aker'den almıştır. Stada ad vermek için valilikte yapılan toplantıda, stadın yapılması için çokça uğraşıp önemli mesai harcayan, zamanın Trabzon Gençlik ve Spor İl Müdürlüğü Asbaşkanı ve Trabzon'un ilk beden eğitimi öğretmeni Hüseyin Avni Aker'in adı, Hayri Gür'ün teklifiyle stada verilmiştir.Trabzonspor, 26 Ocak 2016'da oynanan ve 1-0 üstünlüğüyle sonuçlanan Ziraat Türkiye Kupası maçı ile Hüseyin Avni Aker Stadyumu'na veda etti.
Trabzonsporlu sporcuların, çalışmalarını gerçekleştirdiği tesislerdir. Tesislerde: antrenman alanları (5 antrenman sahası); kafeterya vb. dinlenme alanları ve organik tarım alanı gibi bölümler bulunur. Tesisin toplam kapladığı alan, 50 bin m².dir.Mehmet Ali Yılmaz Tesisleri'nin sponsoru İstikbal Mobilya'dır. 1983'te yapımına başlanan ve 1985'te hizmete açılan tesisler, 2010 yazında yenilenmiştir. Tesislerde 60 idari, 24  teknik (organik tarım alanı dahil) olmak üzere; toplamda 84 kişi çalışmaktadır.Bu tesisler isimlerini; eski Spor Bakanı ve Trabzonspor'un onursal başkanı Mehmet Ali Yılmaz'dan almaktadır.
Trabzonspor Kadir Özcan Gençlik Geliştirme Merkezi, 2005'te TFF tarafından yapılmış ve Haluk Ulusoy Tesisleri olarak adlandırılmıştır. Tesisler bir süre altyapı eğitimi için kullanılmış ve 2008'de Trabzonspor'a devredilmiş futbol tesisleridir. Bu tesisler, adını eski TFF başkanlarından Haluk Ulusoy'dan almaktaydı. Ocak 2014 tarihinde tesislerdeki Haluk Ulusoy ismi Trabzonspor tarafından silinmiş, yerine 1972-1978 yılları arası Trabzonspor'un efsane kadrosunda yer alan efsane isimlerinden ve 1461 Trabzon takımında teknik direktörlük yaparken 22 Ekim 2013'te vefat etmiş Kadir Özcan'ın isminin verilmesine karar verilmiş ve ismi Kadir Özcan Gençlik Geliştirme Merkezi olmuştur.
Trabzonspor'un bünyesinde olan Trabzonspor'un, şehirdeki lise takımlarının ve  Trabzonspor Erkek Hentbol Takımı'nın hentbol maçlarını oynadığı kapalı spor salonudur. Zemini parke döşemelidir. Spor salonu 1100 kişi kapasiteli durumundadır. Yapılmakta olan Hayri Gür Spor Salonu bittikten sonra, Trabzonspor maçlarını yapılan bu yeni salonda oynayacaktır.
Trabzon-Pelitli'de konumlanan 7.500 kişi kapasiteli spor salonudur ve Pelitli Spor Salonu olarak da bilinir. Türkiye Basketbol Ligi ekiplerinden Trabzonspor Basketbol maçlarını bu salonda oynamaktadır.
Salon EYOF Trabzon 2011 için yapılmaya başlanmıştır. Önceleri salonun 5.000 kişi kapasiteli olması planlansa da, daha sonra bu rakam 7.500'e çıkartılmıştır. Pelitli'de bulunmasından ötürü adı Trabzon Pelitli Spor Salonu olması öngörülse de; Trabzonspor'un ilk teknik direktörü ve Trabzon'un önemli spor adamlarından Hayri Gür'ün vefatı üzerine; dönemin Trabzon valisi Recep Kızılcık salona Gür'ün adının verileceğini söylemiştir. Salon EYOF Trabzon 2011'de basketbol maçları için kullanılmıştır.
Trabzonspor, anonim şirket olmuş ve borsaya girmiş bir kulüptür. Takımın tüzel kişiliğine ait mal varlıkları bulunmaktadır. Bunların en önemlileri: Trabzon Yat Limanı, Hüseyin Avni Aker Stadyumu'nun yol tarafında kalan boş alan, Kartal Tesisleri, Yenimahalle fuar alanı, Sadri Şener Sosyal Tesisleri ve çeşitli yerlerde açılan 17 adet TS Club mağazalarıdır.Bu tesislerden Kartal Tesisleri İstanbul'da bulunmaktadır ve içerisinde bar, restoran vs. iş yerleri bulunmaktadır. Ayrıca Trabzonspor, Kuzey Kıbrıs Türk Cumhuriyeti'nin Girne kentinde kamp ve dinlenme tesisleri yapmayı planlamaktadır. Bunların yanında kulüp, elektrik üretimi sektöründe de etkindir.Trabzon-Akyazı sahilinin bir kısmı da TOKİ ile yapılan anlaşma gereği Trabzonspor'a tahsis edilmiş ve bu alanın üzerinde bir spor kompleksi yapılması planlanmıştır.
Hüseyin Avni Aker Stadyumu (futbol maçlarında) ve Trabzon 19 Mayıs Spor Salonu (basketbol ve hentbol maçlarında) maç günlerinde önemli sayıda taraftar çekmektedir. Ayrıca Hüseyin Avni Aker Stadyumu, Türkiye'de biletli izleyici sayısının açıklandığı tek stattır. 2010-11 sezonunda 21.260 kişi kapasiteli stadın yaklaşık 13 bin koltuğu yıllık bilet (kombine) olarak satılmıştır.Yapılan bir araştırmaya göre, Trabzonspor'un Türkiye çapında %8 civarında taraftar oranına sahip olduğu ve bu oranla Türkiye'nin en çok taraftarı olan 4. kulübü olduğu verilerine ulaşılmıştır. Yine 2013 Eylül ayında bağımsız bir araştırma şirketinin 27 büyükşehirde 1001 kişi üzerinde yaptığı ankette, Trabzonspor'un taraftar oranı %6.8 olarak belirlenmiştir.Trabzonspor'un Trabzon dışında da önemli sayıda taraftarı bulunmaktadır. Aralık 2010'da İstanbul'da oynanan İstanbul Büyükşehir Belediyespor maçında Trabzonspor'u yaklaşık 61 bin taraftar desteklemiştir.
Trabzonspor'un oynadığı karşılaşmalarda taraftarın, maçın 61. dakikasında gerçekleştirdiği gösteriler 61. dakika tribün gösterileri diye anılır. 2008-09 sezonu başında, kazanılan maçlardan sonra Trabzon'un yerel oyunlarından kolbastının oynanması ve 61. dakikada tribün gösterilerinin yapılmasına karar verildi. 61. dakikada havaya uçan bordo-mavi balonlar ve konfetiler bırakılmaya başlandı.
2008-09 sezonunun ikinci yarısında oynanan Trabzonspor-Galatasaray maçında yapılan 61. dakika gösterilerinde havaya uçurulan balonların bir anda sahaya dolmasıyla maçın durması sonucu, Trabzonspor Profesyonel Futbol Disiplin Kurulu'na sevk edilmiş ve bir ara gösterilerin durabileceği konuşulmuştur. Daha sonra ise Trabzonspor: "Sezon başından bu yana gerek Trabzon'da gerekse de deplasmanda oynanan tüm maçlarda gerçekleştirilen 61. dakika şovundan bugüne kadar övgüyle bahsedilirken ve bu şov diğer kentlere de örnek olmaya başlamışken, Galatasaray karşılaşmasında yaşanan küçük aksaklıklar nedeniyle taraftarlarımızın mahkûm edilmeye çalışılmasına anlam vermemiz mümkün değildir." sözleriyle gösterileri savunmuş ve gösterilerin devam edeceğini açıklamıştır.
Kulübün ilk şampiyonluk yıllarında çalınan birçok marşı resmî sitede yer almakla birlikte, bunlardan en bilineni "Şen Ola Trabzon!"(1976 Şampiyonluk Marşı) dur.Bunun haricinde kulübün "onur üyesi" Karadenizli ünlü şarkıcı Kazım Koyuncunun anısına çok sevilen "Trabzonspor Marşı"(Uy Aha Trabzon) her golden sonra Hüseyin Avni Aker Stadyumunda çalmaktadır.Vira taraftar grubunun da çok sevilen iki marşı bulunmaktadır. Bunun dışında Fuat Saka-İbrahim Can,Erkan Ocaklı, Kazım Koyuncu, Gece Yolcuları, Volkan Konak, Yusuf Güney, Hülya Polat, Sinan Sami, Kibar Sürmen, Sinan Yılmaz, Adnan Yılmaz, İslam Yıldız, Seyfettin Çakıral, Sait Uçar gibi ulusal veya yöresel sanatçıların Trabzonspora yazdığı veya seslendirdiği marş, şarkı ve türküler bulunmaktadır.
Trabzonspor, biri yurt dışından biri de Türkiye'den olmak üzere iki kardeş kulübe sahiptir. 2010 Türkiye Kupası finalinin oynandığı Şanlıurfa'da Şanlıurfaspor'un Trabzonspor'a gösterdiği ilgiden dolayı; Trabzonspor yönetimi 163 sayılı kararla Şanlıurfaspor'u kardeş takım ilan etmiştir. Ayrıca Trabzonspor, aynı renkleri taşıdığı ve logosunda ay-yıldız bulunan İrlanda takımlarından Drogheda United FC ile de kardeş kulüptür.
Trabzonspor'un yıllık bütçesi 110 milyon TL civarındadır. 2010'da Trabzonspor'un borcu; 105 milyon 465 bin 550 TL olarak açıklanmıştır. Bu borcun 47 milyon 810 bin 945 TL'si ise uzun vadelidir. Kulübün yıllık olarak; telekomünikasyon ve kambiyo sektörlerinden toplam 11-12, Türk Telekom ile yapılan göğüs reklamı anlaşmasından 3, İddaa'dan da yaklaşık 5 milyon TL kazancı vardır. Bunun yanında stadyum reklamları, maç başına satılan biletler ve kulüp mağazalarından yapılan satışlar; kulüp ekonomisini oluşturur. Kulübün resmî ürün satışını yapan TS Club'un günlük ortalama kârı 50 bin TL'dir. 2010-11 futbol döneminde Trabzonspor yayın geliri olaraksa 49.875 milyon TL kazanmıştır. Bunun yanında Trabzonspor, hidroelektrik santrali yatırımlarından yıllık 7-8 milyon TL gelir hedeflemektedir.
Trabzonspor Futbol İşletmeciliği Tic. A.Ş.: Trabzonspor futbol tüzel kişiliğini temsil eden şirkettir. Kulübün futbol yatırımlarının tamamı bu kuruma aittir.
Trabzonspor Ticari Ürünler A.Ş.: Kulübün kurumsal ürünlerinin üretilmesi ve pazarlanması konusunda çalışan şirketidir.
Trabzonspor Sportif A.Ş.: Kulüp bünyesinde kurulmuş, Trabzonspor markasını temsil eden ve kurumlar arası ekonomik girdileri yöneten şirkettir.
Trabzonspor Bordo-Mavi Enerji Elektrik Üretim Tic. Ltd. Şti.: Kulübe ait hidroelektrik santrallerin bağlı olduğu şirkettir.
Trabzonspor Telekomünikasyon A.Ş.: Avea yapılan anlaşma gereği; kulüp adına GSM hizmeti veren şirkettir.
Trabzonspor'un birçok firma ile sponsorluk anlaşması vardır. GNC takımın doğal ürünler sponsoru, Sarar giyim sponsoru, Yurtiçi Kargo kargo sponsoru, İstikbal ise mobilya sponsorudur.Kulübün ana sponsoru ve çeşitli kampanyalardaki destekçisi QNB'dir. Ayrıca basketbol şubesinin forma sponsoru Medical Park, futbol takımının forma üreticisiyse Nike'dir.Kulüp Avea ile yaptığı anlaşma gereğince, iletişim alanında tamamen bu operatöre bağlı olan ancak isim hakkı saklı tutulan Trabzoncell iletişim ürününü piyasaya sürmüş, bu ürün 60 binden fazla satmıştır. Ürünün adı kullanılarak organize edilen bir ödül olan TrabzonCell Ayın Futbolcusu Ödülü her ay bir Trabzonspor futbolcusuna verilmektedir.
Trabzonspor Dergisi, 2003'ten itibaren Trabzonspor tarafından yayımlanmaya başlayan futbol ağırlıklı spor dergisi. Derginin dağıtımı herhangi bir şirkete devredilmemiştir, bizzat kulüp tarafından yapılmaktadır. Ayrıca, Trabzonspor Dergisi internet aracılığıyla da okunabilmektedir. Dergi, 2012 aralık ayında 105. sayısına ulaşmıştır.
Hakan, Fırtına, İhtilal, Efsane Trabzonspor, İletişim Yayınları ISBN 975-05-0209-4
Yamak, Oygur, Trabzonspor: Futbolda Karadeniz Fırtınası Otuzbeş Yıllık Öyküsü, Sinerji Yayınları ISBN 975-95251-7-8
Kolektif,Bize Her Yer Trabzon II - Divane Aşık Gibi, Heyamola Yayınları ISBN 9786054307449
aNot: Kulüp, tek taraflı olarak şike iddialarının ortaya atıldığı 2010-2011 sezonunu, kulübün 7. Süper Lig şampiyonluğu olarak ilan etmiştir. Ancak, TFF'ye göre bu yıl Trabzonspor ligi 2. bitirmiştir.

Türk Telekom Stadyumu (kısaca TT Stadyumu), ya da Ali Sami Yen Spor Kompleksi Türk Telekom Stadyumu  İstanbul'un Sarıyer ilçesinde yer alan çok amaçlı stadyum, Galatasaray'ın iç sahadaki futbol maçlarına ev sahipliği yapmaktadır.
Türk Telekom Stadyumu, Bursa Büyükşehir Belediye Stadyumu ve Vodafone Park stadyumlarına yapısal olarak ilham kaynağı olmakla birlikte Türkiye'deki C90 görüş açısına sahip ilk stadyumu özelliğini taşımaktadır. Toplam 52.223 koltuk kapasitesine sahip olan stadyum, Atatürk Olimpiyat Stadyumu'ndan sonra seyirci kapasitesi bakımından Türkiye'nin en büyük ikinci stadyumudur.İlk olarak 1996 yılında gündeme gelen ancak çeşitli sorunlar nedeniyle yapılamayan ve sonrasında yeri değiştirilen projenin temeli 13 Aralık 2007 tarihinde atıldı. O dönem Şişli'ye bağlı olan günümüzde ise Sarıyer sınırlarında bulunan birbiri ardına dizili üç tepeden Şişli Belediyesince adı Aslantepe olarak değiştirilen 120 dönümlük tepeye inşa edilen Türk Telekom Stadyumu 15 Ocak 2011'de açıldı. Türk Telekom, 2010-11 sezonunun ikinci yarısından itibaren 10 yıllığına stadyuma isim sponsoru olmuştur.
Türk Telekom Stadyumu toplamda 198 loca ve 4500'den fazla VIP koltuğuna sahiptir. Galatasaray ile Beşiktaş arasında 5 Mayıs 2019 tarihinde ligde oynanan ve 51.578 seyircinin izlediği karşılaşma stadyum tarihinin en yüksek seyircili maçı oldu.
Stadyum, Galatasaray'ın iç saha maçlarının yanı sıra bazı organizasyona da ev sahipliği yaptı. 2013 FIFA 20 Yaş Altı Dünya Kupası organizasyonunun grup ve ikinci tur maçlarının yanı sıra, turnuvanın final müsabakası bu stadyumda oynandı. Türkiye millî futbol takımı da zaman zaman iç saha maçlarını burada oynamaktadır. Stadyum, futbol maçlarının dışında konser organizasyonları ile çeşitli kutlama ve etkinliklere ev sahipliği yaptı.
İç saha maçlarını Ali Sami Yen Stadyumu'nda oynayan Galatasaray, değişen şartlarla birlikte yeni bir stadyuma ihtiyaç duydu. Yeni stadyum konusundaki ilk proje 1996 yılında, Galatasaray başkanı Faruk Süren'in girişimiyle hazırlandı. Ali Sami Yen Stadyumu'nun yerine daha modern ve yüksek gelir getirecek bir stadyum için Tekfen ile $84 milyon maliyetli bir stadyum projesi hazırlandı. Proje 40.882 koltuk kapasiteliydi. 1500 VIP tribünü 82 locası olan akıllı stadyum projesi aynı zamanda kongre, konser salonları tiyatro ve ofis katlarından oluşmaktaydı. Ağustos 1997'de Gençlik ve Spor Genel Müdürlüğü ile üst kullanım hakkı konusunda sözleşmenin yapıldığı proje Şişli Belediyesi tarafından Kasım 1998'de tasdik edildi. Yaklaşık 2 yıl kadar üzerinde çalışılan yeni Ali Sami Yen Stadyumu projesi mali sorunlar nedeniyle iptal edildi.Galatasaray başkanlığına Mehmet Cansun'un gelmesiyle birlikte, yeni stadyum fikri tekrar gündeme geldi. Bu kapsamda o dönemde kulüp üyesi mimarlardan oluşan bir komite kuruldu. Bir önceki projeye göre daha sade bir ön proje hazırlandı. Seyirci kapasitesi 35.000 olarak belirlendi. Projenin mevcut Ali Sami Yen Stadyumu'nun arazisine parça parça yapılması planlanıyordu. Proje Ali Sami Yen Stadyumu yıkılmadan başlayacaktı ve Galatasaray takımı maç oynamak için başka bir stadyuma ihtiyaç duymayacaktı. Ancak proje hayata geçirilmedi.2002 yılında kulüp başkanı olarak seçilen Özhan Canaydın, ilk olarak yeni stadyum projesini hayata geçirmek istiyordu. Faruk Süren yönetiminin daha önceki proje kapsamında sözleşme imzaladığı Tekfen ile birlikte ön proje çalışması yapıldı. Yeni projede de daha önceki projelerde olduğu gibi stadın Mecidiyeköy'e inşa edilmesi planlanıyordu. İlk yapılan projedeki $84 milyonluk maliyet, bu projede yaklaşık $60 milyona kadar indirildi. Ancak Mecidiyeköy arazisinin Galatasaray'a ait olmaması nedeniyle kredi arayışlarından sonuç alınamadı. Aynı yıl içinde dönemin Şişli Belediye Başkanı Mustafa Sarıgül, stadyum için farklı bir proje önerdi. Teklife göre Ali Sami Yen Stadyumu'nun yer aldığı yaklaşık 35 bin m2'lik alanın kulüp tarafından bir kongre merkezine dönüştürülecek ve sinema, otel gibi kulübe gelir sağlayacak çeşitli yapılar yapılacak, yeni stadyum ise o dönem Şişli'ye bağlı olan Seyrantepe'de 384 bin m2'lik alana inşa edilecek bir spor kompleksi içinde yer alacaktı. Ancak Ali Sami Yen Stadyumu'nun bulunduğu arazi Galatasaray'a ait değildi. Millî Emlak, Sarıgül projesinin aksine, Galatasaray'ın Seyrantepe'ye yalnız stadyum yapmak istemesi durumunda Ali Sami Yen Stadyumu arazisi ile değiş tokuş yapılabileceğini bildirildi. Bunun üzerine Galatasaray, Ali Sami Yen Stadyumu'ndaki genişleme zorluklarını ve devletin trafiğe ekstra yük gelebilir uyarılarını da dikkate alarak Seyrantepe'deki 384 dönümlük hakkının 264 dönümlük kısmından ve Ali Sami Yen arazisi üzerindeki 49 yıllık kullanım hakkından feragat ederek Seyrantepe projesine yönelmeye karar verdi. 19 Mayıs 2004 tarihinde Seyrantepe'deki 384.398 m2'lik arazinin 49 yıllık irtifak hakkının sportif amaçlı tesisler yapmak için Galatasaray'a tahsisini içeren anlaşmanın imzalanması ile birlikte Galatasaray arazinin üst kullanım hakkı tapusunu aldı.Stadyumun yapılacağı 384 dönümlük Aslantepe arazisinin üzerinde; 15, 120 ve 80 dönüm büyüklüğünde üç ayrı yer mevcuttu. İlk etapta stadyumun 80 dönüm büyüklüğündeki araziye yapılması planlandı. Stadyumun ilk yapılması planlanan arazinin trafik vakfının kullanımında olması ve çeşitli nedenlerle oluşan 30-40 metrelik kot farkı sebebiyle, yeri değiştirilerek bugünkü stadyumun üzerinde bulunduğu araziye inşa edilmesi kararlaştırıldı. İlk anlaşmalar 2006 yılının Ağustos ayında resmî protokolün imzalanmasıyla yapıldı. 2007 yılının Ocak ayında ise detay projelerin çizimine başlandı. Kompleks için ilk ihale 19 Temmuz 2007'de yapılırken şartname alan 28 firmadan 8'i teklif verdi. Firmaların teknik tekliflerinin değerlendirilmesi aşamasında, sunulan projelerde sorunlar yaşanması üzerine TOKİ ihaleyi iptal etti. 27 Ağustos tarihinde verilen kapalı zarfla tekliflerin açılmasının ardından, 31 Ağustos günü Ankara'da yapılan ikinci ihalede TOKİ'ye 234.567.890 YTL ile en yüksek payı ödemeyi teklif eden Eren Talu-Alke, elde edilecek toplam gelir tutarını da 777.777.777 YTL olarak öngörmüştü. Projede öngörülen gelirin üzerine çıkılması halinde TOKİ'ye ödenecek payı da %0 olarak teklif eden Eren Talu-Alke, TOKİ ile sürdürülen görüşmeler sonucunda %7 pay ödemeyi kabul edince ihaleyi kazanmış oldu. Stadyumun inşa edileceği tepenin adı Aralık 2007'de Şişli Belediyesi tarafından Aslantepe olarak değiştirildi.
Eren Talu-Alke ortaklığının ihaleyi kazanmasının ardından stadyumun temeli 13 Aralık 2007'de atıldı. Temel atma töreninden birkaç gün sonra inşaat çalışmaları başladı. İnşaatın yapılacağı alanın bir tepe üzerinde olması ve yoğun kayalık zemin nedeniyle hafriyat çalışmaları yaklaşık 3 ay sürdü. Bununla birlikte ilk projede stadyumun çevresinde tasarlanan otopark katları zemin yapısının elvermemesi nedeniyle tribün altlarına alındı ve ana projeye göre 1 kat eksiltildi. Bu nedenle henüz uygulama projesi hazır olmayan alanların uygulama projeleri bir yandan yapılırken değiştirilen alanların da hesaplamaları yeniden gözden geçirilerek düzenlendi. 2008 yılının son çeyreğinde başlayan stadyum inşaatı, sözleşmede belirlenen %66 tamamlanma oranında olması gerekirken %24 seviyesindeydi. Mayıs 2009'da maddi sıkıntılar sebebiyle stadyum inşaatı tamamen durdu. TOKİ 3 Temmuz 2009'da, ihale şartnamesi ve sözleşme hükümleri çerçevesinde, ihtarname ile verilen sürenin sona ermesi nedeniyle Eren Talu-Alke ortaklığı ile yapılan sözleşmenin fesh edilmesine karar verdi. 10 Eylül 2009'da stadyumun kalan inşaat işlerinin tamamlanması için yeni bir ihale düzenlendi. Bu ihaleyi 179.661.553 TL teklif veren Varyap-Uzunlar OG (Ortak Girişimi) ortaklığı kazandı. 2009 Kasım'ndan itibaren inşaat çalışmaları tekrar başladı. Yüklenici firmalar tarafından ilk olarak inşaatın uzun zamandan beri durmasından kaynaklanan korozyon sorunu giderildikten sonra hızlı bir şekilde demir örme ve betonlama çalışmalarına geçildi. Ayrıca stadyumun henüz hazır olmayan uygulama projelerinin bir kısmının yapılmasına da devam edildi. Stadyumun dört farklı bölgesine kurulan kameralarla inşaatın tüm dünyadan İnternet aracılığıyla izlenebilmesi sağlandı. 2009'un Aralık ayında Türkiye'nin 2016 Avrupa Futbol Şampiyonası turnuvası adaylığında kullanılacak stadyumlar arasında gösterilen stadyumun inşaatı UEFA stadyum danışmanlarınca incelemeye tabi tutuldu. Yapılan incelemelerin ardından UEFA'nın talep ettiği kriterler doğrultusunda birtakım değişiklikler yapıldı.
2010 Nisan'ında kaba inşaatın bitmesine yakın eş zamanlı olarak toplam ağırlıkları 5.500 ton olan çatı makaslarının montajları ve kaldırılıp süper kolonlara oturtulması çalışmaları başladı. Birinci çatı makası 21 Nisan'da yerleştirildi. Birinci çatı makasının yerleştirilmesinden bir hafta sonra yerde montajı bitirilen ikinci çatı makası, birinci çatı makasıyla birleştirildi ve kaynak işlemlerine geçildi. Güney tarafında bulunan ilk çatı makasının kurulumun ardından kısa sürede kuzey bölümündeki çatı makasının da kurulumu tamamlanarak çatının üzerinin örtülmesi çalışmalarına geçildi.Varyap-Uzunlar Ortak Girişimi ortaklığının hiç duraksamadan sürdürdüğü ve yaklaşık 14 ay süren inşaat çalışmaları, 2010 Aralık sonunda çevre yolları hariç çimlendirme ve loca restorasyonlarının da bitmesiyle tamamlanma aşamasına geldi. 128.000.000€'ya mal olan stadyumun inşaatında, toplam 190 bin metreküp beton ve 35 bin ton demir kullanıldı. Stadyumun toplam inşaat alanı ise 195 bin metrekareydi.Stadyum projesinde çatı sistemi açılır-kapanır şekilde tasarlandı. Projeye göre açılır-kapanır çatı sisteminin yapımı TOKİ'ye aitti. Ancak Galatasaray yönetimi, stadyumun içerisindeki işlerin bitirilmesi ve stadyumun geciktirilmeden açılması amacıyla, çatıya ayrılan bütçenin stadyumun kalan ince işlerinde kullanılması, açılır-kapanır çatının ise daha sonraki 2 yıl içerisinde kulüp tarafından yaptırılması konusunda TOKİ ile bir sözleşme imzaladı. Ancak stadın açılışından 2 yıl sonra Galatasaray çatıyı yaptırmadı. Bu nedenle Gençlik ve Spor Genel Müdürlüğü Galatasaray'a dava açtı.
Türk Telekom Stadyumu, 15 Ocak 2011'de Ajax ile Galatasaray arasında oynanan özel maç ile açıldı. Açılış maçının öncesinde, Kanadalı sanat ve çoklu ortam yönetmeni Erick Villeneuve tarafından hazırlanan çeşitli ses ve efekt gösterileri organize edildi. 560 kişiden oluşan gösteri ekibi, Galatasaray'ın sembolü olan aslan konulu bir çalışma hazırladı. Gösterilerde, Galatasaray'ın Ali Sami Yen Stadyumu'nda elde ettiği başarıları temsil eden objeler yer aldı. Stadyumun üzerine kurulan altıgen ekran aracılığıyla sahada yapılan gösteriler bu ekrandan da yayınlandı. Gösteride yaklaşık 2 metre çapındaki davullar, saha ortasında çoklu ortam efektlerin desteğiyle kullanıldı. Daha sonra 90 kişiden oluşan dans grubunun eşlik ettiği ışık ve ses gösterisinin ardından, stadyum dışında yapılan havai fişek gösterileri düzenlendi. Açılış kapsamında şarkıcı Kenan Doğulu'da stadyumda konser verdi. Güvenlik nedeniyle yaklaşık 45 bin kişinin izlediği Türk Telekom Stadyumu açılış töreni, Galatasaray ile Ajax arasında oynanan ve 0-0 tamamlanan maç ile sona erdi.Türk Telekom Stadyumu'nun maliyeti Ali Sami Yen Stadyumu arazisinin satışından karşılandı. Ali Sami Yen Stadyumu arazisi toplam 1.250.000.000 TL'ye Torunlar-Aşçıoğlu-Kapıcıoğlu ortaklığına satıldı ve bu paranın 475.000.000 TL'si TOKİ'ye ayrıldı. Türk Telekom Stadyumu ise 191.500.000 TL'ye yapıldı. Galatasaray Spor Kulübü'nden TOKİ'ye herhangi bir menkul ve gayrimenkul devri söz konusu olmadı. Galatasaray, imzalanan protokolle birlikte Ali Sami Yen Stadyumu'nun bulunduğu alanı verdi ve Seyrantepe alanını aldı. İnşaat ruhsatı Şişli Belediyesi tarafından 12 Aralık 2007'de onaylanan Türk Telekom Stadyumu'nun çevre yollarla birlikte toplam maliyeti 773.000.000 TL'dir.
Türk Telekom Stadyumu, Stuttgart merkezli ASP (Arat-Siegel + Partner) bürosunun koordine ettiği şirketler birliği tarafından planlandı. Stadyumun mekanik ve elektrik projesini Makro ABB, Obermeyer Planen + Beraten GmbH ve Ak Mühendislik, çatı statiğini ise SBP firması hazırladı. 82 bin metrekare imar alanında inşa edilen stadyumun mimarlığını ise Cem Arat ile Mete Arat yapmıştır.
Elips şeklinde bir tabana sahip olan stadyumun enine ekseni 190 metre, boyuna ekseni ise 228 metredir. Stadyumun araziye konumlanması kuzey-güney oryantasyonuna yakın bir açıdadır.
4 kattan oluşan tribünlerin katları arasında restoranlar, foot court büfeler ve tribünler ile bağlantılı salonlar yer almaktadır. Stadyumda, kapasiteleri 6 ile 27 kişi arasında değişen 198 adet loca bulunmaktadır. Locaların 65'i güney, 49'u batı 52'si doğu ve 32'si kuzeyde yer almaktadır. Loca içi koltuklar ile beraber stadyumda toplam 6.231 VIP koltuğu mevcuttur. Ayrıca stadyumda güney tribününde 88 adet, kuzey tribününde 30 adet, doğu tribününde 29 adet ve batı tribününde 29 adet olmak üzere toplam 176 adet engelli ve refakatçi koltuğu bulunmaktadır. Bunun yanında 2.913'ü kapalı olmak üzere toplam 3.019 araçlık otopark ve 28 araçlık otobüs parkı yer almaktadır. Stadyumun ikinci katında büfeler ile taraftar marketleri, üçüncü katında Galatasaray Müzesi, business salonları, sponsor salonları, localar, restoran ve yemek alanları, dördüncü katında localar, ofisler ve VIP salon, 6. katında ise basın salonu yer almaktadır. Stadyumda konser, toplantı, showroom gibi etkinliklere ev sahipliği yapan 300 kişi kapasiteli bir konferans salonuda bulunmaktadır.Türk Telekom Stadyumu'nda tribünlerin oyun alanına en yakın noktası 6 metredir. Stadyumda 77,41 m2 büyüklüğünde karşılıklı iki adet dijital skor tabelası mevcuttur. Naklen yayın için stadyumdaki kamera noktalarında ise sabit kablo sistemi bulunur. Stadyuma metro çıkışından gelen, 200 metre uzunluğunda 45 metre genişliğinde olan ve kulüp tarafından Aslanlı Yol adı verilen yolun girişine Ali Sami Yen Spor Kompleksi tabelası asılıdır. Türk Telekom Stadyumu, Türkiye'de metroya kapısı olan tek stadyum konumundadır.Türk Telekom Stadyumu'nda tribün güvenliğini sağlayan yüz tanıma sistemi mevcuttur. Polisin MOBESE kameralarıyla ortak çalışan, saniyede 200 insan yüzünü tanıyabilen, tüm tribünleri yaklaşık 4 dakikada tarayarak daha önce olumsuz davranışlarda bulunan taraftarları teşhis edebilen sistem, Türkiye'de ilk defa Türk Telekom Stadyumu'nda kullanılmaya başlandı.Doğu tribünü girişinde Nike firması ile ortaklaşa inşa edilen GS Store mağazası bulunmaktadır. İki kattan oluşan mağaza, stadyum mimarisiyle uyumludur. Mağazanın bir kısmı Galatasaray'ın resmî ürünlerinin satıldığı bir dükkân olarak hizmet verirken diğer kısmı ise sosyal alan olarak kullanılmaktadır. Mağaza 1.650 metrekarelik kullanım alanıyla, Türkiye'nin en büyük spor kulübü mağazasıdır. Bununla birlikte stadyumda toplam 6 adet GS Store mağazası mevcuttur.Ocak 2018'de yapılan zemin yenileme çalışmalarının ardından stadyumun saha zemini hibrit çim ile değiştirildi.
Galatasaray ve Türk Telekom arasında, 2009-10 sezonundan itibaren 10+5 sezon geçerli olacak stadyumun isim hakkı konusunda bir anlaşma imzalandı. Anlaşma kapsamında $80.000.000 karşılığında, stadyumun adı "Ali Sami Yen Spor Kompleksi Türk Telekom Stadyumu" oldu.Stadyumdaki koltuklar futbol organizasyonları ve konser etkinlikleri için farklı biçimlerde kategorilendirilmiştir. Türk Telekom Stadyumu'nun Kuzey, Güney, Doğu ve Batı olarak adlandırılan tribünleri, çeşitli sponsorluk anlaşmaları sonrasında farklı adlarla anılmaya başlandı. Pegasus Hava Yolları ile Galatasaray arasında 27 Ekim 2010 tarihinde stadyumun kuzey tribünü isim hakkı için yıllığı $4.000.000'dan 3+3 yıl geçerli olacak bir sponsorluk anlaşması imzalandı. Anlaşmanın ardından stadyumun kuzey tribününün ismi "Pegasus Tribünü" oldu. Ülker ile Galatasaray arasında 2010 Temmuz'unda yapılan anlaşma gereği yıllığı $2.000.000'dan 2 yıl boyunca Türk Telekom Stadyumu'nun doğu tribünü 2. katının "Ülker Aile Tribünü" olarak adlandırılması kararlaştırıldı. Galatasaray ile otomobil firması Opel arasında 12 Aralık 2012 tarihinde yapılan anlaşma ile birlikte Türk Telekom Stadyumu'nun güney tribünü yıllığı $4.000.000'dan 2,5 yıl süreyle geçerli olmak üzere "Opel Tribünü" ismini aldı. Bu anlaşma ile birlikte stadyumun farklı noktalarında bulunan reklam panolarında Opel'in logosunun bulundurulması ve stadyumda Opel için bir loca ayrılması kararı da alındı. Odeabank ile 31 Ekim 2013'te stadyumun kuzey tribününün isim hakkı için yapılan anlaşma kapsamında, yıllık €500.000 ödeme karşılığında 2013-14 sezonundan itibaren 5 sezon boyunca geçerli olmak üzere kuzey tribününün isminin "Odeabank Tribünü" olması kararlaştırıldı. 2015-16 sezonu öncesinde MNG Kargo arasında yapılan sponsorluk anlaşmasıyla birlikte Güney Tribünü'nün ismi "MNG Kargo Tribünü" olması kararlaştırıldı. Bu sponsorlukla birlikte Güney tribününün çatı kısmındaki skorbordun üzerine MNG Kargo'nun amblemi asıldı.Galatasaray'ın 2009 yılında Denizbank ile yaptığı anlaşma kapsamında, Türk Telekom Stadyumu'nda bulunan locaların isim hakları ise 3 yıl boyunca bu şirkete satıldı ve "Deniz Club Locaları" olarak adlandırıldı. Galatasaray ile TTNET arasında 19 Ağustos 2014 tarihinde, 2014-15 sezonundan 2019-2020 sezonu bitimine kadar geçerli olmak üzere, TTNET tarafından stadyum içerisinde kablosuz internet hizmeti sunması konusunda anlaşma imzalandı. Galatasaray, stadyumun hizmete girmesiyle birlikte Türk Telekom Stadyumu'nun işletmesi konusunda AEG şirketi ile anlaştı. 2011 yılına kadar süren bu anlaşma daha sonra Galatasaray yönetimi tarafından iptal edildi. Yine stadın yapımı esnasında VIP koltukların ve locaların pazarlanması konusunda ISG şirketi ile anlaşmaya varıldı. 2011 Ağustos'unda bu şirket ile yapılan anlaşmanın da sona erdiği açıklandı.
Stadyum, 15 Ocak 2011 tarihinde Galatasaray ile Ajax arasında oynanan özel maç ile açıldı. Galatasaray, Türk Telekom Stadyumu'ndaki ilk resmî maçına, 23 Ocak 2011 tarihinde Sivasspor ile Süper Lig'in 2010-11 sezonunun ikinci yarısının ilk maçında çıktı. Galatasaray maçı 1-0 kazanırken stadyumdaki ilk golü Servet Çetin attı. Ayrıca bu maçla birlikte Türk Telekom Stadyumu ilk kez bir Süper Lig maçına ev sahipliği yaptı. Yine bu maç Türk Telekom Stadyumu'nda oynanan ilk gece maçı oldu. 8 Ağustos 2011'de Türkiye ile Estonya arasında oynanan hazırlık karşılaşması Türk Telekom Stadyumu'nda oynanan ilk millî maç olurken 2 Eylül 2011 tarihinde Türkiye ile Kazakistan arasında 2012 Avrupa Futbol Şampiyonası elemeleri kapsamında oynanan maç ise Türk Telekom Stadyumu'ndaki ilk resmi millî karşılaşma oldu.Galatasaray, Türk Telekom Stadyumu'yı ilk kez 2010-11 sezonunun ikinci yarısındaki maçlarında kullanmaya başladı. Stadyumu tam sezon olarak kullanmaya başladığı 2011-12 sezonunda ise Süper Lig'de şampiyonluğa ulaştı. Galatasaray aynı sezonda 195 adet loca ve 36.000'den fazla kombine satışı gerçekleştirdiği Türk Telekom Stadyumu'ndan 1 yılda $54 milyon gelir elde etti ve Avrupa'da stadyumdan en çok gelir elde eden dokuzuncu kulüp oldu.20 Kasım 2011'de Manchester United'a karşı UEFA Şampiyonlar Ligi'nde elde ettiği 1-0'lık galibiyetle birlikte, Türk Telekom Stadyumu'nda yabancı bir takıma karşı ilk galibiyetini kazandı. Wesley Sneijder, 2 Şubat 2014 tarihinde Galatasaray'ın Bursaspor'u 6-0 mağlup ettiği lig maçında; sarı kırmızılı forma ile attığı 3 golle birlikte Türk Telekom Stadyumu'nda hat trick yapan ilk oyuncu oldu. 5 Mayıs 2019 tarihinde Galatasaray'ın Süper Lig'de Beşiktaş ile oynadığı ve 51.578 kişinin izlediği karşılaşma, stadyum tarihindeki en çok seyirci katılımının olduğu maç olarak tarihe geçti. 18 Mart 2011 tarihinde Süper Lig'de Fenerbahçe ile oynadığı maçı 2-1'lik skorla kaybeden Galatasaray, Türk Telekom Stadyumu'ndaki ilk mağlubiyetini aldı ve aynı zamanda stadyumda oynanan ilk Fenerbahçe-Galatasaray derbisini de kaybetmiş oldu. Bu maçta Galatasaray taraftarlarının yaptığı tezahürat 131,76 dB ses seviyesine ulaştı ve "bir spor stadyumunda tezahürat ile ulaşılan en yüksek ses rekoru"nu kırdı. Guinness Dünya Rekorları hakem heyeti tarafından rekor kaydedildi. Yine aynı maçta Türkiye'de ilk kez naklen 3 boyutlu maç yayını yapıldı. Galatasaray ile Balçova Yaşamspor arasında 4 Şubat 2015 tarihinde oynanan ve 1.200 kişinin izlediği Türkiye Kupası karşılaşması ise, stadyum tarihindeki en az seyirci katılımının gerçekleştiği maç oldu.
Türk Telekom Stadyumu, Sarıyer ilçesine bağlı Huzur Mahallesi sınırları içerisinde yer alır. Stadyumun batısında Cendere yolu kuzeyinde Ayazağa ve güneyinde Seyrantepe bulunmaktadır. Tepelik bir alanda bulunan Türk Telekom Stadyumu, Fatih Sultan Mehmet Köprüsü'nün Avrupa kıtasında devamı olan TEM otoyolunun yanında yer alır.Türk Telekom Stadyumu, İstanbul metro ağı ve Marmaray ile entegre durumdadır. Stadyuma M2 metro hattı ile direkt ulaşım sağlanmaktadır. Bu hattı kullanan yolcular Sanayi durağında inerek Seyrantepe'ye sefer yapan 2.000 yolcu taşıma kapasiteli metro trenlere aktarma yaparak stadyuma ulaşabilmektedir. Seyrantepe durağı ile Sanayi durağı arasındaki hat uzunluğu 1.670 metredir. Seyrantepe metro istasyonunun Türk Telekom Stadyumu giriş kapıları maç günlerinde açılmaktadır. Bu istasyonuna gelen seyirciler, TEM otoyolunun yaklaşık 7 metre altında inşa edilen 150 metre uzunluğundaki yaya tünellerini kullanarak stadyuma ulaşmaktadırlar. Bu yaya tünelleri, Türk Telekom Stadyumu'yı Seyrantepe-Taksim metro hattı ile buluşturmaktadır. 3 adet olan yaya tünellerinden bir tanesi acil durumlarda sadece stadyumun yakınındaki hastaneye hizmet vermesi için, diğer iki yaya tüneli ise tamamen stadyum için yapıldı.
Metronun dışında stada İETT seferleri ile de direkt ulaşım sağlanmaktadır. Stadyuma, Türk Telekom Stadyumu durağından geçen; 36L Mescidi Selam-Beşiktaş, 49Z Yeşilpınar - 4. Levent - Zincirlikuyu metrobüs, 500L Cevizlibağ - Levent ve 500T Tuzla Şifa Mahallesi - Cevizlibağ hattındaki otobüsler ile ulaşım sağlanmaktadır. Stadyuma, metrobüs ile de ulaşım sağlanmaktadır. Bunun için herhangi bir duraktan metrobüse binilmeli ve Mecidiyeköy durağında inilerek oradan Mecidiyeköy metro istasyonundan Hacıosman yönüne giden metroya binilmelidir. Sanayi Mahallesi durağında inilerek buradan Seyrantepe metrosuna binilmeli ve son durakta inilmelidir. Toplu taşıma araçları dışında stadyuma özel araçlar ile de gelmek mümkündür. TEM otoyolunu kullanarak stadyuma özel araçlar ile de ulaşım sağlanmaktadır. Stadyumda 2.913'ü kapalı olmak üzere toplam 3.019 araç büyüklüğünde otopark mevcuttur.
Türk Telekom Stadyumu, misafir seyirci ve açık tribün seyircisi gibi farklı seyirci gruplarının kontrollü bir şekilde giriş çıkış yapabilmesine imkan sağlayacak şekilde tasarlandı. Seyirciler stadyumu yaklaşık 8-10 dakikada boşaltabilmektedir. Stada seyirci taşıyan otobüsler stadyumun batısında bulunan otobüs duraklarını kullanmaktadırlar. Stadyum için projelendirilen Cendere yolu, güvenlik sebepleriyle İl Spor Güvenlik Kurulunun aldığı karar ile 2014-15 sezonu sonuna kadar Türk Telekom Stadyumu için kullanıma kapatıldı.Türk Telekom Stadyumu'nda maç çıkışlarında yaşanan metro hattı yoğunluğu nedeniyle, stadyumdan başlayıp Maslak'a kadar uzanan yaklaşık 1 kilometre uzunluğunda bir yaya yolu yapıldı. TEM otoyolunun yanında inşa edilen bu yaya yolunun bitiminin otoyola çıkması ise eleştiri konusu oldu.
Galatasaray, 2015 yılının Ekim ayında ulaşım şebekesi firması Uber ile bir işbirliği anlaşması imzaladı. Bu anlaşmaya göre Uber'i ilk kez kullanan Galatasaray taraftarları, 2015-16 sezonu süresince Türk Telekom Stadyumu'ya ilk yolculuklarını 40 TL'ye kadar ücretsiz gerçekleştirecekler. Bunun yanı sıra Galatasaray, tüm loca ve VIP koltuk sahibi yaklaşık 5 bin taraftara Uber platformu üzerinden stadyuma geliş ve gidişlerde geçerli olmak üzere her biri 70 TL'ye kadar olan 10'ar adet ücretsiz yolculuk imkanı sağlayacak. Ayrıca Galatasaray yönetiminin Türk Telekom Stadyumu civarında yer alan sitelerin alışveriş merkezlerinden stadyuma ulaşım imkanı sağlayacak bir füniküler projesine başladığı iddia edildi.2017 yılında hizmete açılan 750 metrelik bir güzergaha sahip olan F3 Seyrantepe - Vadi İstanbul AVM Füniküler hattı, iki istasyon arasında 250 yolcu kapasiteli iki tren ile tek yönde saatte 3750 yolcu taşıyabilmektedir. İstasyonlardan birisi Cendere Vadisi'nde viyadükle konumlandırılarak Vadi İstanbul Alışveriş Merkezi'nin 2. katına, diğeri ise ise Seyrantepe Metro İstasyonu'na aktarma imkanı sağlayacak şekilde Türk Telekom Stadyumu'nun hemen yanına konumlandırıldı.
Galatasaray'ın iç saha maçlarına düzenli olarak ev sahipliği yapan stadyum bunun dışında konserler, anma ve kutlama etkinlikleri gibi futbol dışı etkinliklere ve çeşitli uluslararası futbol maçlarına ev sahipliği yapmaktadır. 52.600 koltuk kapasitesine sahip olan stadyum, konser etkinliklerinde yaklaşık 70.000 kişiye ev sahipliği yapabilmektedir.
Stadyumdaki ilk konser etkinliği 8 Temmuz 2011'de Bon Jovi tarafından Bon Jovi Live kapsamında gerçekleştirildi. Bu konser, grubun 18 yıl aradan sonra Türkiye'de verdiği ilk konser oldu. Konseri stadyumda 35.723 biletli kişi izledi. Bon Jovi'ye ön grup olarak Türk rock grubu Redd eşlik etti ve stadyumda bir konser verdi. 6 Mayıs 2013 tarihinde Galatasaray'ın Sivasspor'u 4-2 yenerek 2012-13 Süper Lig şampiyonluğunu ilan ettiği kaşılaşma öncesinde, Türk pop rock müzik grubu Gripin Türk Telekom Stadyumu'nun metro girişindeki bölümde bir konser düzenledi. 7 Haziran 2012 tarihinde MDNA Tour kapsamında Madonna stadyumda bir konser verdi. Konseri 47.789 biletli seyirci izledi. Türk millî takımının 14 Kasım 2012 tarihinde Danimarka ile oynadığı ve 500. millî maç özelliğini taşıyan karşılaşma öncesinde Hadise stadyumda mini bir konser verdi. 31 Mayıs 2015 tarihinde Galatasaray'ın Süper Lig'de elde ettiği 20. şampiyonluğu kutlama amacıyla stadyumda düzenlenen eğlence programı kapsamında Altay, Gökhan Keser, İrem Derici ve Gripin sahne aldılar.
Türk Telekom Stadyumu, Galatasaray'ın iç saha maçlarının yanı sıra birçok futbol maçına da ev sahipliği yaptı. Türkiye millî takımı bugüne kadar Türk Telekom Stadyumu'nda toplam 7 maç oynadı. Türk Telekom Stadyumu, FIFA tarafından organize edilen 2013 FIFA 20 Yaş Altı Dünya Kupası organizasyonu kapsamında birçok maça ev sahipliği yaptı. Organizasyon kapsamında stadyumda toplam 11 maç oynandı. Fransa'nın Uruguay'ı seri penaltı vuruşları sonucunda 4-1 yenerek şampiyon olduğu final müsabakası da Türk Telekom Stadyumu'nda oynandı. Bunların yanı sıra, Türkiye'nin 2016 Avrupa Futbol Şampiyonası ev sahipliği adaylığı sırasında ise Türkiye'nin UEFA'nın 2016 kriterlerine uyan ilk stadyumu oldu. Türkiye'nin 2024 Avrupa Futbol Şampiyonası'na ev sahipliği yapmak için UEFA'ya sunduğu adaylık dosyasında, maçların oynanacağı dokuz aday stadyumdan birisi olarak seçildi. Adaylık dosyasına göre, stadyumun kapasitesi turnuva için yapılacak yenilemeden sonra 53.611'e yükselecektir.
Stadyumda, Türkiye'yi tanıtmak için, TC Dışişleri Bakanlığının onayı ile yabancı devlet temsilcilerinin ağırlanması çalışmalarına başlandı ve ilk olarak 11 Ekim 2011 tarihinde Arnavutluk Cumhurbaşkanı Bamir Topi stadı ziyaret etti. Bu toplantıda kendisine Galatasaray tarafından bir plaket verildi. 2011 yılında Türk oyuncu ve komedyen Cem Yılmaz ve dönemin Galatasaray futbol takımı futbolcularının rol aldığı, Türk Telekom Stadyumu'nun açılışına özel bir reklam filmi çekildi. 14 Haziran 2012 tarihinde 10. Uluslararası Türkçe Olimpiyatları'nın kapanış töreni Türk Telekom Stadyumu'nda yapıldı. Ayrıca stadyumda çeşitli tarihlerde anma etkinlikleri de düzenlendi.Sosyal medya platformu Twitter'ın kullanıcılarının tanınmış kişilere tweet atarak canlı yayınla doğrudan soru sorma ve ulaşma imkânı tanıyan blue room isimli konsepti, Türkiye'de ilk defa Türk Telekom Stadyumu'nda hazırlanan özel locada uygulandı. Galatasaraylı sporcular, kulüp üyeleri ve Galatasaraylı ünlü kişiler, stadyumdaki blue room ismi verilen özel locadan Twitter aracılığıyla yayın yaparak kullanıcılardan gelen soruları yanıtlamaktadır.
Türk Telekom Stadyumu, 2011 yılında Stadium Business Awards organizasyonunda "Yılın Stadyumu" ve "Yılın Yeni Stadyumu" dallarında aday gösterildi. Bunun dışında Amerika Birleşik Devletleri'nde yayın yapan Bleacher Report adlı web sitesinin 18 Aralık 2014'te yayımladığı "Dünyadaki En İyi 100 Stadyum" listesinde yirmi birinci sırada yer aldı. Ayrıca Footballclubrankings.com sitesi tarafından yayımlanan "Oynaması En Zor Stadyumlar" listesinde ise dördüncü sırada gösterildi. Spotistic.com sitesinin 2013 yılında yapmış olduğu araştırmada, Foursquare'de en çok 'check-in' yapılan Avrupa'daki futbol stadyumları arasında dokuzuncu sırada yer aldı.
