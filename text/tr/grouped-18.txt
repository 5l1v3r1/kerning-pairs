
Kylie Ann Minogue (İngilizce telaffuz: [ˈkaɪliː mɨˈnoʊɡ]; d. 28 Mayıs 1968, Melbourne) -genellikle yalnızca Kylie olarak anılır- Avustralyalı şarkıcı, şarkı yazarı ve oyuncu. Kariyerine Avustralya televizyonlarında çocuk oyuncu olarak başladı ve Neighbours dizisindeki Charlene Robinson rolüyle ünlendi. 1987'de PWL ile anlaştı ve bir sonraki yıl ilk stüdyo albümü Kylie'yi yayımladı. Daha sonra aynı şirket aracılığıyla Enjoy Yourself (1989), Rhythm of Love (1990) ve Let's Get to It (1991) adlarını taşıyan üç stüdyo albümü daha çıkardı. 1992'de çalışmaya başladığı Deconstruction Records etiketiyle Kylie Minogue (1994) ve Impossible Princess (1997) albümlerini piyasaya sürdü. Parlophone ile anlaşmasının ardından Minogue, dans odaklı Light Years (2000) albümü ve "Spinning Around" single'ıyla tekrar ön plana çıktı. Fever (2001) albümünden çıkan "Can't Get You Out of My Head", yaklaşık altı milyon kopya satarak 2000'lerin en başarılı single'ları arasına girdi. Minogue daha sonra Body Language (2003), X (2007), Aphrodite (2010), Kiss Me Once (2014), Kylie Christmas (2015) ve Golden (2018) albümlerini yayımladı.
Minogue; "The Loco-Motion", "Especially for You", "Better the Devil You Know", "Confide in Me", "Slow", "2 Hearts" ve "All the Lovers" gibi pek çok hit single'a imza attı. 2005'te Showgirl: The Greatest Hits Tour adlı turnedeyken kendisine meme kanseri teşhisi kondu ve turnesini iptal etti. Tedavi olduktan sonra Showgirl: The Homecoming Tour adlı turneye çıktı. Oyuncu olarak Kırmızı Değirmen (2001), Jack & Diane ve Kutsal Motorlar (2012) filmlerinde rol aldı. 2014'te The Voice UK ile Avustralya'daki The Voice'ın üçüncü sezonlarında jürilerden biri oldu.
Minogue, dünya genelinde 70 milyondan fazla kayıt sattı ve aralarında ARIA Ödülleri, BRIT Ödülleri ve bir Grammy Ödülü'nün de bulunduğu ödüller kazandı. Sık sık "Popun Prensesi" ve "Popun Tanrıçası" unvanlarıyla anıldı. Ticari ve eleştirel başarı yakalayan pek çok dünya turnesine çıktı ve canlı performanslarından ötürü "Yılın Avustralyalı Sanatçısı" dalında bir Mo Ödülü aldı. Kraliçe II. Elizabeth, "müziğe katkılarından dolayı" 2008'de kendisine Britanya İmparatorluk Nişanı (OBE) verdi. Aynı yıl Fransız kültürünün zenginleştirilmesine sağladığı katkılardan ötürü Fransa hükûmeti tarafından Sanat ve Edebiyat Nişanı Şövalyesi ilan edildi. 2011'de hit şarkısı "I Should Be So Lucky", Avustralya'daki National Film and Sound Archive'ın Sounds of Australia siciline eklendi. Aynı yıl meme kanserine karşı farkındalık yaratmadaki çalışmalarından ötürü kendisine Birleşik Krallık'taki Anglia Ruskin Üniversitesi'nden Sağlık Bilimleri Fahri Doktorası verildi. Kasım 2011'de ARIA Müzik Ödülleri'nin 25. kuruluş yıl dönümünde, Avustralya Kayıt Endüstrisi Birliği tarafından ARIA Hall of Fame'e kabul edildi.
Kylie Ann Minogue, 28 Mayıs 1968'de, Ronald Charles Minogue ve Carol Ann Jones'un kızı olarak Melbourne, Avustralya'da doğdu. Beşinci kuşak Avustralyalı olan babası İrlandalı soyundan gelmektedir ve babasının annesi Maesteg, Galler kökenlidir; Carol'ın annesi ise İngiltere asıllıdır. Jones on yaşına kadar Galler'de yaşadı; daha sonra annesi ve babası, Millie ve Denis Jones, daha iyi bir hayat için Avustralya'ya taşınmaya karar verdiler. Kylie'nin doğumundan kısa bir süre önce, Ron muhasebeci olurken Carol profesyonel bir dansçıydı. Kylie'nin erkek kardeşi Brendan, Avustralya'da haber kameramanlığı yapmaktadır; en küçük kardeşi Dannii Minogue ise pop şarkıcısı ve televizyon sunucusudur. Minogue ailesi geçimini sağlayabilmek için sık sık Melbourne'un çeşitli banliyölerine taşındı ve Kylie'ye göre bu durum, bir çocuk için rahatsız ediciydi. Dannii'nin doğumundan sonra aile, Oakleigh South'a taşındı. Paraları kısıtlı olduğundan Ron kendilerine ait olan otomobil şirketinde muhasebecilik yaptı, Carol ise yerel bir hastanede çaycı olarak çalıştı.Surrey Hills, Melbourne'a taşındıktan sonra Minogue, kısa bir süre Studfield İlkokulu'na gitti, ardından Camberwell İlkokulu'na geçti ve sonrasında Camberwell Lisesi'nde okudu. Okul yıllarında arkadaş edinmekte zorlandı. Liseden yüksek dereceli Sanat, Grafik ve İngilizce diplomasıyla mezun oldu. Lise yıllarında kendisini "ortalama zekâlı" ve "oldukça gösterişsiz" olarak tanımladı.Kylie ve Dannii, oyunculuk kariyerlerine çocukken Avustralya televizyonlarında başladılar. Kylie on bir yaşından sonra The Sullivans ve Skyways gibi dizilerde küçük rollerde yer aldı ve 1985'te The Henderson Kids'deki ana karakterlerden Char'ı canlandırdı. The Henderson Kids'in çekimleri nedeniyle okuluna ara veren Kylie, annesi Carol'ın etkilenmemesi üzerine eğlence sektörüne girebilmek için bağımsız olması gerektiğini düşündü. Çekimler sırasında rol arkadaşı Nadine Garner, sözlerini unuttuğu için yapımcılar tarafından azarlanan ve sette ağlayan Minogue için "kırılgan" değerlendirmesini yaptı. Minogue, yapımcı Alan Hardy tarafından alınan kararla dizinin ikinci sezonundan çıkarıldı. Hardy daha sonra bu durumun "Kylie'nin başına gelen en iyi şey" olduğunu belirtti.Kariyerine müzik alanında devam etmek isteyen Kylie, Dannii'nin şarkıcı olarak yer aldığı haftalık müzik programı Young Talent Time'ın yapımcıları için bir demo hazırladı. Kylie televizyondaki ilk performansını 1985'te bu programda sergiledi ancak kadroya çağrılmadı. 1986'da Neighbours dizisinin kadrosuna tamirci Charlene Mitchell rolüyle katıldı. Neighbours, Birleşik Krallık'ta popüler oldu ve Kylie'nin karakteri ile Jason Donovan'ın canlandırdığı Scott Robinson karakteri arasındaki ilişki, 1987'de 20 milyon Britanyalı tarafından izlenen bir düğün bölümüyle sonuçlandı. Kylie, bir etkinlikte dört Logie Ödülü alan ilk kişi ve halkın oyları sonucu Altın Logie alan en genç kişi oldu.
Fitzroy FC yararına düzenlenen ve Neighbours'da rol alan diğer oyuncuların da katıldığı bir konser sırasında Minogue, oyuncu John Waters ile "I Got You Babe"i ve konser sonunda "The Loco-Motion"ı seslendirdi. 1987'de Mushroom Records ile albüm anlaşması imzaladı. İlk single'ı "The Loco-Motion", Avustralya single listelerinde yedi hafta zirvede kaldı ve ülkede 1980'lerin en çok satan single'ı oldu. Minogue, yılın en çok satan single'ı dalında ARIA Ödülü aldı. Single'ın başarısının ardından Mushroom Records'ın yöneticisi Gary Ashley eşliğinde yapımcılar Stock Aitken Waterman ile çalışmak için İngiltere'ye gitti. Minogue'u çok tanımayan ve kendisinin geleceğini unutan yapımcılar, "I Should Be So Lucky"yi Minogue stüdyonun dışında beklerken yazdılar. Şarkı; Almanya, Avustralya, Birleşik Krallık, Finlandiya, Hong Kong, İsrail ve İsviçre'de bir numaraya kadar yükseldi. Minogue ise art arda ikinci kez yılın en çok satan single'ı dalında ARIA Ödülü kazandı ve "Özel Başarı Ödülü" aldı.Minogue'un çıkış albümü Kylie, Temmuz 1988'de yayımlandı. Dans odaklı pop melodilerinden oluşan albüm, pek çok hafta zirvesinde yer aldığı UK Albums Chart'ta bir yıldan uzun süre varlık gösterdi. Albüm ABD'de altın sertifika alırken "The Loco-Motion" single'ı ABD Billboard Hot 100 listesinde üç numaraya kadar yükseldi ve Canadian Singles Chart'ta zirveye çıktı. "Got to Be Certain" ise şarkıcının Avustralya listelerinde art arda bir numara olan üçüncü single'ı oldu. Minogue aynı yıl müzik kariyerine odaklanmak için Neighbours dizisinden ayrıldı. Ayrıca "Especially for You" şarkısında Jason Donovan ile düet yaptı. Birleşik Krallık'ta bir numara olan şarkı, Aralık 2014'te bu ülkedeki bir milyonuncu kopyasını sattı. İleriki yıllarda Minogue, kendisini beğenmeyen bazı eleştirmenler tarafından "öten muhabbet kuşu" olarak adlandırıldı. Öte yandan Chris True, AllMusic'te Kylie albümü için yaptığı değerlendirmede "Sevimliliği, bu oldukça yavan şarkıları dayanılır kılıyor." sözleriyle Minogue'un çekiciliği ile müziğinin sınırlamalarını aştığını ifade etti.Minogue'un ikinci albümü Enjoy Yourself, Ekim 1989'da yayımlandı. Albümden yayımlanan "Hand on Your Heart" ve "Tears on My Pillow" single'ları listelerde bir numara oldu. Buna rağmen Minogue, Amerikalı müzik şirketi Geffen Records'tan çıkarıldı. Şarkıcı daha sonra Şubat 1990'da ilk dünya turnesi olan Enjoy Yourself Tour'u başlattı ve Asya, Avrupa, Avustralya ve Birleşik Krallık'ta konserler verdi. Ayrıca "Do They Know It's Christmas?"ın yeni versiyonunda yer alan sanatçılardan biri oldu.Oyuncu olarak yer aldığı ilk filmi The Delinquents, Aralık 1989'da gösterime girdi. Film, Birleşik Krallık'ta £200.000'den fazla hasılat elde ederken Avustralya'da 1989'un en çok hasılat elde eden dördüncü yerli filmi ve 1990'ın en çok hasılat elde eden yerli filmi oldu.
Minogue'un üçüncü albümü Rhythm of Love, Kasım 1990'da yayımlandı. Albümde dans müziğinin adult ve daha sofistike bir tarzına yer verilirken bazı yorumlara göre Minogue'un yapımcı ekibine ve "girl next door" imajına başkaldırısının ilk işaretleri görüldü. Daha olgun bir dinleyici kitlesi tarafından kabul görmek isteyen Minogue, "Better the Devil You Know" ile başlamak üzere video kliplerinin kontrolünü eline aldı ve kendisini cinselliğinin farkında olan bir yetişkin olarak sundu. Michael Hutchence ile olan ilişkisi de önceki kişiliğinden ayrılışının bir parçası olarak görüldü. Rhythm of Love'dan çıkan single'lar Avrupa ve Avustralya'da iyi satış yaptı. Daha sonra Minogue, Şubat 1991'de Rhythm of Love Tour'u başlattı.
Minogue'un dördüncü albümü Let's Get to It, Ekim 1991'de yayımlandı ve UK Albums Chart'ta on beşinci sıraya kadar yükselerek şarkıcının bu listede ilk ona giremeyen ilk albümü oldu. Albümden çıkan ilk single "Word Is Out", şarkıcının UK Singles Chart'ta ilk ona giremeyen ilk single'ı olurken daha sonra yayımlanan single'lar "If You Were with Me Now" ve "Give Me Just a Little More Time" ilk beşe girdi. Minogue, albüme destek olmak amacıyla aynı ay Let's Get to It Tour'u başlattı. Müzik şirketiyle yaptığı sözleşmenin 1992'de sona ermesi sonrasında kendisine yapılan sözleşme yenileme teklifini geri çevirdi. Daha sonra Stock Aitken Waterman tarafından hareketlerinin bastırıldığı yönündeki görüşlerini ifade etti ve "Başlangıçta bir kukla gibiydim. Müzik şirketim bana at gözlüğü takmıştı. Sağa sola bakamıyordum." açıklamasında bulundu.Minogue'un ilk derleme albümü Greatest Hits Ağustos 1992'de yayımlandı ve Birleşik Krallık'ta bir, Avustralya'da ise üç numaraya kadar yükseldi. Albümden çıkan single'lar "What Kind of Fool" ve Kool & the Gang'in "Celebration" şarkısının cover versiyonu, UK Singles Chart'ta ilk yirmi içerisinde yer aldı.
Minogue'un 1993'te Deconstruction Records ile sözleşme imzalaması, bazı müzik eleştirmenleri tarafından şarkıcının kariyerindeki yeni bir aşama olarak değerlendirildi. Şarkıcının beşinci albümü Kylie Minogue, Eylül 1994'te yayımlandı. Albümün yapımcılığını, daha önce şarkıcının PWL tarafından yayımlanan son single'ı olan Finer Feelings'in de yapımcılığını yapan Dave Seaman ve Steve Anderson'ın oluşturduğu Brothers in Rhythm üstlendi. Albümün çıkış single'ı "Confide in Me", Avustralya single listesinde dört hafta zirvede kaldı. Albümün diğer iki single'ı "Put Yourself in My Place" ve "Where Is the Feeling?", UK Singles Chart'ta ilk yirmiye girerken 250.000 kopya satan albüm UK Albums Chart'ta dördüncü sıraya kadar yükseldi.Bu dönemde Minogue, The Vicar of Dibley adlı komedi dizisinin bir bölümüne konuk oldu. Avustralya'daki Who dergisinin kapağında "Dünyadaki En Güzel 30 Kişi"den biri olarak yer alan Minogue'u gören yönetmen Steven E. de Souza, şarkıcıya Son Savaş (Street Fighter) filminde Jean-Claude Van Damme ile rol almasını önerdi. The Washington Post'tan Richard Harrington, ABD'de $70 milyon hasılat elde eden filmi izledikten sonra Minogue için "İngilizce konuşulan ülkelerdeki en kötü kadın oyuncu" benzetmesini yaptı. Minogue daha sonra Pauly Shore ve Stephen Baldwin ile birlikte 1996 yapımı Bio-Dome filminde başrolde yer aldı. Ayrıca 1995'te Hayride to Hell adlı kısa film ile 1997 yapımı Diana & Me filminde de rol almıştı.
Minogue, 1995'te Avustralyalı şarkıcı Nick Cave ile "Where the Wild Roses Grow" şarkısında düet yaptı. Cave, "pop müziğin en sert ve üzücü sözlerinden birine sahip" olduğunu belirttiği "Better the Devil You Know" şarkısını duyduğundan beri Minogue ile çalışmayı düşünmekteydi. Şarkının video klibinde John Everett Millais'nin Ophelia (1851-52) tablosundan esinlenilirken Minogue, suda süzülen ve üzerinde yılan dolaşan öldürülmüş bir kadın olarak gösterildi. Avrupa'daki bazı müzik listelerinde ilk ona girerken Avustralya'da iki numaraya kadar yükseldi. Şarkı ayrıca "Yılın Şarkısı" ve "En İyi Pop Yayımı" dallarında ARIA Ödülü kazandı. Cave ile verdiği konserlerin ardından Minogue, "I Should Be So Lucky"nin sözlerini Londra'daki Royal Albert Hall'da şiir olarak okudu.1997'ye gelindiğinde Minogue, yaratıcılığını geliştirmesi yönünde kendisini teşvik eden Fransız fotoğrafçı Stéphane Sednaoui ile ilişki yaşıyordu. Japon kültürüne olan ortak ilgileri sonucu Minogue'un altıncı albümü Impossible Princess'in fotoğrafları ve Towa Tei ile düet yaptığı "GBI: German Bold Italic" şarkısının video klibi için "geyşa ve manga birleşimi bir kadın süper kahraman" yarattılar. Minogue; Shirley Manson, Garbage, Björk, Tricky ve U2 gibi sanatçıların yanı sıra Pizzicato Five ve Towa Tei gibi Japon pop şarkıcılarının müziklerinden esinlendi. Albümde Manic Street Preachers üyeleri James Dean Bradfield ve Sean Moore gibi müzisyenlerle iş birliği yapıldı. Minogue, çoğunlukla bir dans müziği albümü olan bu albümle bağımsız sanatçı olmaya çalıştığı yönündeki görüşlere karşılık verdi. Kariyerinin ilk yıllarında gelişen kendisiyle ilgili algılardan kurtulmaya yeltendiğini kabul eden Minogue, "üzücü eleştirileri unutup geçmişi kabullenmeye, kucaklamaya ve kullanmaya" hazır olduğunu belirtti. "Did It Again" için çekilen video klipte şarkıcının eski imajları yeniden oluşturuldu. Galler Prensesi Diana'nın ölümünün ardından Birleşik Krallık'ta Kylie Minogue adıyla yayımlanan albüm, Minogue'un kariyerinde en az satış yapan albüm oldu. Yıl sonunda bir Virgin Radio reklamında "Kylie'nin albümlerini iyileştirmek için bir şey yaptık: onları yasakladık." ifadesi kullanıldı. Albüm, Avustralya'da albüm listesinde otuz beş hafta kaldı.Minogue'un 1998'deki Intimate and Live adlı turnesi talep üzerine uzatıldı. Victoria Başbakanı Jeff Kennett, Melbourne'da Minogue için bir resepsiyon verdi ve Minogue; aralarında 1998 Sydney Mardi Gras, Melbourne'daki Crown Casino'nun açılış töreni, 1999'da Sidney'deki Fox Stüdyoları'nda Marilyn Monroe'nun "Diamonds Are a Girl's Best Friend" şarkısını seslendirmesi ve Birleşmiş Milletler Barış Gücü iş birliğiyle Dili, Doğu Timor'da verdiği Noel konserinin de bulunduğu canlı performanslarıyla Avustralya'daki tanınırlık düzeyini korudu.
Deconstruction Records'tan ayrıldıktan sonra Pet Shop Boys ile Nightlife albümündeki bir şarkıda düet yaptı ve William Shakespeare'in Fırtına oyununu oynadığı Barbados'ta birkaç ay geçirdi. Ardından Sample People filminde rol aldı ve film için Russell Morris'in "The Real Thing" şarkısını yeniden yorumladı. Nisan 1999'da Parlophone Records ile anlaşma imzaladı. Parlophone, Minogue'u eskiden olduğu gibi bir pop sanatçısı yapmak istedi. Öte yandan Minogue, 2000 yapımı Avustralya filmi Haykırış'ta (Cut) Molly Ringwald ile birlikte rol almıştı.
Minogue, Eylül 2000'de yedinci stüdyo albümü Light Years'ı yayımladı. Albümde disko etkileri taşıyan dans şarkılarına yer verildi. Olumlu eleştiriler alan albüm; Asya, Avrupa, Avustralya ve Yeni Zelanda'da başarılı oldu. Albümün çıkış single'ı "Spinning Around", Minogue'un Birleşik Krallık'ta son on yılda bir numara olan ilk single'ı olurken şarkıya çekilen klipte Minogue, daha sonra kendisiyle özdeşleşen altın rengi kısa şort giydi. İkinci single "On a Night Like This" Avustralya'da zirveye çıkarken Birleşik Krallık'ta iki numarada yer aldı. Minogue'un Robbie Williams ile düet yaptığı "Kids" şarkısı da Birleşik Krallık'ta iki numaraya kadar yükseldi.Minogue, Sidney'de düzenlenen 2000 Yaz Olimpiyatları'nın kapanış töreninde ABBA'nın "Dancing Queen" şarkısı ile kendi single'ı "On a Night Like This"i seslendirdi. Daha sonra Avustralya ve Birleşik Krallık'ta biletleri önceden tükenen On a Night Like This adlı turneye çıktı. Burlesk ve tiyatroyu birleştiren turne; 42nd Street gibi Broadway gösterilerinin, Gönül Kimi Severse (Anchors Aweigh), South Pacific gibi filmlerin, 1930'ların Fred Astaire ve Ginger Rogers müzikallerinin ve Bette Midler'ın canlı performanslarının tarzına atıfta bulundu. Minogue, "Yılın Sanatçısı" dalında bir Mo Ödülü kazandı. Ayrıca 2001'de "Yeşil Peri" rolüyle Kırmızı Değirmen (Moulin Rouge!) filminde yer aldı.
Ekim 2001'de sekizinci stüdyo albümü Fever yayımlandı. Albümde 1980'lerin elektropopu ile birleştirilen disko ögelerine yer verildi. Avustralya, Birleşik Krallık ve Avrupa genelinde bir numara olan albüm, dünya çapında sekiz milyondan fazla sattı. Albümün çıkış single'ı "Can't Get You Out of My Head", kırktan fazla ülkede bir numara olması ve beş milyon kopyadan fazla satmasıyla Minogue'un kariyerindeki en başarılı çalışması oldu. Minogue aralarında "En Mükemmel Başarı" ödülünün de bulunduğu dört ARIA Ödülü ve "En İyi Uluslararası Kadın Solo Sanatçı" ve "En İyi Uluslararası Albüm" dallarında iki BRIT Ödülü kazandı. "Can't Get You Out of My Head"in Amerika radyolarında fazla çalınmasının ardından Capitol Records, şarkıyı ve Fever albümünü 2002'de ABD'de yayımladı. Albüm Billboard 200 listesine üç numaradan girerken "Can't Get You Out of My Head" Hot 100 listesinde yedi numaraya yükseldi. Daha sonra yayımlanan "In Your Eyes", "Love at First Sight" ve "Come into My World" single'ları da dünya genelinde başarılı oldu ve Minogue'un adı Kuzey Amerika'da da anılmaya başladı. Albümün başarısının ardından Jingle Ball festivali kapsamında ABD'de konserler verdi. Nisan 2002'de o güne kadar çıktığı en büyük turne olan KylieFever2002'yu başlattı. Aynı yıl içinde Avrupa'da 2005'te vizyona giren Doogal'ın Sihirli Yolculuğu adlı animasyon filminde seslendirme yaptı. 2003'te "Love at First Sight" ile En İyi Dans Kaydı dalında bir Grammy Ödülü adaylığı elde etti ve sonraki yıl aynı ödülü "Come into My World" ile kazandı.Kasım 2003'te Londra'daki Hammersmith Apollo'da gerçekleştirilen ve yalnızca davetlilerin katıldığı Money Can't Buy konserinin ardından dokuzuncu stüdyo albümü Body Language yayımlandı. Disko tarzının azaldığı albümde Scritti Politti, The Human League, Adam and the Ants ve Prince gibi 1980'lerin sanatçılarından esinlenildi ve bu sanatçıların tarzları hip hop ile harmanlandı. Albümün satışları Fever'ın başarısının ardından beklentilerin altında kaldı; fakat ilk single "Slow", Avustralya ve Birleşik Krallık'ta bir numara oldu. Albümden daha sonra "Red Blooded Woman" ve "Chocolate" single'ları yayımlandı. "Slow", ABD'de Hot Dance Club Songs listesinde bir numara oldu ve En İyi Dans Kaydı dalında bir Grammy Ödülü adaylığı elde etti. İlk hafta ABD'de 43.000 kopya satan Body Language'in satışları ikinci hafta düşüş gösterdi.Minogue, Kasım 2004'te ikinci greatest hits albümü Ultimate Kylie'yi yayımladı. Albümden "I Believe in You" ve "Giving You Up" olmak üzere iki single çıktı. "I Believe in You" daha sonra En İyi Dans Kaydı dalında Grammy Ödülü'ne aday gösterildi.
Minogue, Mart 2005'te Showgirl: The Greatest Hits Tour adlı turneye çıktı. Avrupa'da verdiği konserlerin ardından Melbourne'a gitti ve meme kanseri olduğunu öğrenince turneyi iptal etmek zorunda kaldı. Kasım 2006'da Sidney'de verdiği konserle turneye devam etti. Minogue'un sağlık durumu göz önünde tutularak dans hareketleri yeniden düzenlendi, gücünü koruyabilmesi için kostüm değişiklikleri daha yavaş yapıldı ve daha uzun molalar verildi. Basın kuruluşları Minogue'un enerjik bir performans sergilediğini bildirirken Sydney Morning Herald, gösteriyi "muhteşem" ve "gerçek bir zafer" olarak değerlendirdi.
Minogue, Kasım 2007'de "geri dönüş" albümü olarak değerlendirilen X adlı onuncu stüdyo albümünü yayımladı. Elektro tarzındaki albümde Guy Chambers, Cathy Dennis, Bloodshy & Avant ve Calvin Harris ile iş birliği yapıldı. Minogue'un meme kanserinden edindiği deneyimlerin albümde konu edilmemesi bazı eleştirilere yol açtı. X ve çıkış single'ı "2 Hearts", sırasıyla Avustralya albüm ve single listelerine bir numaradan girdi. İlk başta Birleşik Krallık'ta düşük satış yapan X, daha sonra ticari başarısını artırdı. Albümden yayımlanan diğer single'lar "In My Arms" ve "Wow", UK Singles Chart'ta ilk ona girdi. ABD'de albüm, 2009 Grammy Ödülleri'nde En İyi Dans/Elektronika Albümü dalında adaylık elde etti.Albümünün tanıtımına ek olarak Minogue, 2006 ve 2007'de Showgirl: The Homecoming Tour sırasında kaydedilen White Diamond belgeselinde yer aldı. Şarkılar söylediği ve Mathew Horne, Dannii Minogue, Jason Donovan ve Simon Cowell ile yaptığı komedi skeçlerine yer veren The Kylie Show'u hazırladı. Daha sonra Doctor Who'nun "Voyage of the Damned" adlı 2007 Noel özel bölümünde Astrid Peth karakterini canlandırdı. 13,31 milyon kişinin izlediği bölüm, dizinin 1979'dan beri en çok izlenen bölümü oldu.
Minogue, £10 milyon yapım maliyetiyle o güne kadar çıktığı en pahalı turne olan KylieX2008'in Avrupa ayağını Mayıs 2008'de başlattı. Turne genel olarak eleştirel ve ticari başarı yakaladı. Minogue daha sonra Fransa'daki en yüksek kültürel onurun üçüncü seviyesi olan Sanat ve Edebiyat Nişanı Şövalyesi ilan edildi. Temmuz'da Galler Prensi tarafından resmen Britanya İmparatorluk Nişanı Subayı rütbesine getirildi. Ayrıca 2008 BRIT Ödülleri'nde "En İyi Uluslararası Kadın Solo Sanatçı" ödülünü kazandı. Eylül'de Dubai'deki Atlantis Otel'in açılışında sahne alarak ilk Orta Doğu konserini gerçekleştirdi ve Kasım'dan itibaren KylieX2008 turnesini Güney Amerika, Asya ve Avustralya'daki şehirlerde sürdürdü. Yirmi bir ülkeye uğrayan turne, bilet satışlarından yaklaşık $70.000.000 gelir elde etti ve Ağustos 2009'da son buldu.Minogue, 2009'da James Corden ve Mathew Horne ile birlikte BRIT Ödülleri'ni sundu. Daha sonra ilk Kuzey Amerika turnesi olan ve ABD ile Kanada'daki konserleri kapsayan For You, for Me'yi başlattı. Ayrıca bir A. R. Rahman şarkısını seslendirerek Blue adlı Hintçe filmde yer aldı.
Temmuz 2010'da Minogue'un on birinci stüdyo albümü Aphrodite yayımlandı. Albümün yönetici yapımcısı olan Stuart Price aynı zamanda Minogue, Calvin Harris, Jake Shears, Nerina Pallot, Pascal Gabriel, Lucas Secon, Keane üyesi Tim Rice-Oxley ve Kish Mauve ile birlikte şarkı yazımına katkıda bulundu. Eleştirmenlerden olumlu tepkiler alan albüm, Minogue'un Birleşik Krallık'ta bir numara olan ilk şarkısından tam yirmi iki yıl sonra bu ülkede listeye bir numaradan giriş yaptı. Albümün çıkış single'ı "All the Lovers" listelerde başarılı oldu ve Minogue'un Birleşik Krallık'ta ilk ona giren otuz üçüncü single'ı oldu. Daha sonra yayımlanan "Get Outta My Way", "Better than Today" ve "Put Your Hands Up (If You Feel Love)" single'ları ise UK Singles Chart'ta ilk ona giremedi. Buna rağmen albümden çıkan tüm single'lar ABD Billboard Hot Dance Club Songs listesinde zirveye çıktı.
Minogue ayrıca elektropop ikilisi Hurts ile grubun Happiness albümünde yer alan "Devotion" şarkısında düet yaptı. Daha sonra Taio Cruz'un "Higher" single'ında konuk sanatçı oldu. Kasım 2010'da "Let It Snow" ve "Santa Baby" gibi Noel şarkılarına yer veren A Kylie Christmas adlı bir EP yayımladı. 2011'de Aphrodite: Les Folies Tour adlı turneye çıktı ve Avrupa, Kuzey Amerika, Asya, Avustralya ve Afrika'da konserler verdi. Yüzden fazla kişinin görev aldığı turne, şarkıcının o güne kadarki en büyük turnesi oldu. Konsepti beğenilen turne olumlu tepkiler aldı.Minogue, 2012'de müzik endüstrisindeki yirmi beşinci yılı nedeniyle "K25" olarak bilinen ve bir yıl süren kutlamaları başlattı. Minogue'un diskografisindeki şarkıların B yüzlerini, demolarını ve az bilinenlerini seslendirdiği Anti Tour adlı turneye çıkmasıyla yıl dönümü etkinlikleri başladı. Daha sonra Mayıs'ta "Timebomb" single'ını, Haziran'da The Best of Kylie Minogue greatest hits albümünü ve Ekim'de K25 Time Capsule single box setini yayımladı. Bunun yanında aralarında Sydney Mardi Gras, Kraliçe II. Elizabeth'in tahttaki altmışıncı yılı nedeniyle düzenlenen Diamond Jubilee Concert ve BBC Proms'un da bulunduğu dünya genelindeki çeşitli etkinliklerde sahne aldı.Minogue ayrıca Ekim 2012'de The Abbey Road Sessions adlı bir derleme albüm yayımladı. Albümde Minogue'un önceki şarkılarının yeniden düzenlenmiş ve orkestral versiyonlarına yer verildi. Londra'daki Abbey Road Studios'da kaydedilen albümün yapımcılığını Steve Anderson ve Colin Elliot üstlendi. Eleştirmenlerden olumlu tepkiler alan albüm, Birleşik Krallık'taki listeye iki numaradan girdi. Albümden "Flower" ve "On a Night Like This" single'ları yayımlandı.Minogue aynı zamanda Jack & Diane adlı ABD bağımsız filminde cameo görüntüsüyle, Fransa filmi Kutsal Motorlar'da ise başrol oyuncusu olarak yer aldı. Jack & Diane 20 Nisan 2012'de Tribeca Film Festivali'nde, Kutsal Motorlar da 2012 Cannes Film Festivali'nde gösterildi.
Ocak 2013'te Minogue, müzik kariyerinin başından beri menajerliğini üstlenen Terry Blamey ile yollarını ayırdı. Bir sonraki ay Roc Nation ile bir menajerlik anlaşması imzaladı. Eylül'de İtalyan şarkıcı Laura Pausini'nin İtalya'da bir numara olan ve 2013 Dünya Müzik Ödülleri'nde "Dünyanın En İyi Şarkısı" dalında adaylık elde eden "Limpido" single'ında konuk sanatçı oldu. Aynı ay BBC One'da yayımlanan yetenek yarışması The Voice UK'de bir sezon yer alacağı açıklandı ve The Black Eyed Peas üyesi ve yapımcı will.i.am, Kaiser Chiefs'in solisti Ricky Wilson ve pop şarkıcısı Tom Jones ile birlikte jüri koltuğunda oturdu. Kasım'da şarkıcının, Avustralya'da gösterilen The Voice'ın üçüncü sezonunda jüri olacağı duyuruldu.
Minogue, Mart 2014'te on ikinci stüdyo albümü Kiss Me Once'ı yayımladı. Sia, Mike Del Rio, Cutfather, Pharrell Williams, MNEK ve Ariel Rechtshaid albüme katkı sağladı. Albüm Avustralya'da bir numara olurken Birleşik Krallık'ta iki numaraya kadar yükseldi. Albümden çıkan "Into the Blue" ve "I Was Gonna Cancel" single'ları, UK Singles Chart'ta ilk ona giremezken sırasıyla on iki ve elli dokuz numarada yer aldı. Ağustos'ta Minogue, 2014 İngiliz Milletler Topluluğu Oyunları'nın kapanış töreninde sahne aldı. Eylül'de Kiss Me Once Tour adlı turnesini başlattı. Aynı ay Londra'da düzenlenen iTunes Festival'da sahne aldı.Ocak 2015'te Minogue, Giorgio Moroder'in "Right Here, Right Now" single'ında konuk vokalist olarak yer aldı. Mart'ta Minogue'un Parlophone Records ile olan sözleşmesi sona erdi. Aynı ay Minogue, "kariyerini daha fazla kontrol altına almak" için Roc Nation ile yolunu ayırdı.Minogue, Nisan'da ABC Family dizisi Young & Hungry'nin iki bölümünde teknoloji muhabiri Shauna karakterini canlandırdı. Bunun yanında 2015 yapımı felaket filmi San Andreas'ta Dwayne Johnson ile birlikte rol aldı. Eylül 2015'te Fernando Garibay ile birlikte hazırladığı Kylie + Garibay adlı bir EP yayımladı. Garibay ve Giorgio Moroder albümün yapımcılığını üstlendiler. Minogue, Kasım'da Nervo'nun "The Other Boys" şarkısında Jake Shears ve Nile Rodgers ile birlikte yer aldı. Şarkı, Minogue'un ABD'deki Dance Chart'taki on üçüncü bir numaralı şarkısı oldu ve sanatçının bu listede en çok bir numaralı şarkısı olan sekizinci şarkıcı olmasını sağladı. Aralık 2015'te Minogue, BBC Radio 4'un Desert Island Discs programına konuk oldu. Program kapsamında ABBA'nın "Dancing Queen", Prince'in "Purple Rain" ve INXS'in "Need You Tonight" şarkılarını seçti. Minogue, Kylie Christmas adını verdiği ilk Noel albümünü Kasım 2015'te yayımladı. 2016'da Absolutely Fabulous: The Movie filminin tema şarkısı "This Wheel's on Fire"ı seslendirdi. Kylie Christmas, Kasım'da Kylie Christmas: Snow Queen Edition adıyla tekrar yayımlandı.
Minogue, Şubat 2017'de BMG Rights Management ile yeni bir kayıt anlaşması imzaladı. Aralık 2017'de Minogue ve BMG, şarkıcının yeni albümünü Avustralya ve Yeni Zelanda'da yayımlaması için Mushroom Music Labels'ın alt kuruluşu Liberation Music ile ortak bir anlaşma yaptılar. Minogue 2017'de on dördüncü stüdyo albümü için aralarında Amy Wadge, Sky Adams, DJ Fresh, Nathan Chapman, Richard Stannard, The Invisible Men ve Karen Poole'un da bulunduğu şarkı yazarı ve yapımcılarla çalıştı ve albümün kayıtlarını Londra, Los Angeles ve Nashville'de gerçekleştirdi. Golden adı verilen albümün yayım tarihi 6 Nisan 2018 olarak belirlendi.
Minogue'un ses türü sopranodur ve ses aralığı yaklaşık 3,5 oktavdır. Minogue'un Aphrodite albümünü değerlendiren Dara Hickey, sanatçı için "Bugüne kadarki en yüksek ses aralığından şarkı söylüyor." diye yazdı. Madison dergisinden Fiona MacDonald’a göre Kylie, "hiçbir zaman cesur fakat sorgulanabilir sanatsal kararlar almaktan kaçınmadı".Minogue kariyeri boyunca pop, dans ve disko tarzında şarkılar yaptı. Stock Aitken Waterman ile hazırladığı ilk stüdyo albümleri daha fazla bubblegum pop etkisi taşıdığından eleştirmenler tarafından Amerikalı şarkıcı Madonna ile karşılaştırılıyordu. AllMusic'ten Chris True, sanatçının çıkış albümü Kylie'yi değerlendirdi ve müziğini "1980'lerin sonundaki tipik Stock Aitken Waterman bubblegum popu" şeklinde nitelese de Minogue'un 1980'lerin sanatçılarına kıyasla daha fazla kişilik gösterdiğini belirtti. Üçüncü albümü Rhythm of Love 1990'ların başında yayımlandığında ise yaptığı değerlendirmede "Şarkı yazımı daha güçlü, yapım dinamik ve Kylie vokal olarak daha güvenli." diye yazdı. Aynı dönemde sanatçı için "Şirinliğini ve bubblegum pop imajını daha olgun olanıyla, bunu da daha seksi olanıyla değiştirmeye başladı. Michael Hutchence ile olan ilişkisi ve ilk iki albümüne egemen olan bakire imajı, basının ve hayranlarının ona nasıl davrandığının yanında müziğinin gelişimini de etkilemeye başladı." ifadelerini de kullandı.Altıncı stüdyo albümü Impossible Princess'te Minogue'un şarkı yazımı ve müziğinin özü değişmeye başladı. Minogue sürekli sözcükleri bir yere not alıyordu, cümlelerin yapısını ve anlamını keşfediyordu. Daha önce şarkı sözü yazmasına rağmen bunlar için "Risksiz, yalnızca titizlikle uyaklanmış ve hepsi bu." yorumunu yaptı. Eleştirmenlere göre dans-pop ve trip hop müziği birleştiren albüm, müzikal tarz bakımından sanatçının önceki çalışmalarından ayrıldı. Slant Magazine'den Sal Cinquemani, albümün Madonna'nın Ray of Light albümüyle benzerlik taşıdığını ve Minogue'un "Britpop ve 1990'ların ortasındaki elektronika hareketlerinden esinlendiğini" belirtirken "Impossible Princess risk almak isteyen bir sanatçının çalışması." sözlerini kullandı. Minogue'un sonraki albümü Light Years, "21. yüzyılın başlangıcındaki günün bir gereği olan saf dans-popun yeniden doğuşu tarafından geliştirildi". Dokuzuncu albümü Body Language, müziğini elektro ve hip hop gibi tarzlara genişletme konusunda "başarılı" bir girişim oluşuyla geçmişteki çalışmalarından bütünüyle farklıydı. Dans müziği ile funk, disko ve R&B tarzlarını birleştiren albüm, Q'nun "2003'ün En İyi Albümleri" listesine girdi.Minogue, onuncu albümü X ile pop müziğe dönüş yaptı. Verdiği bir röportajda albümün "pop, elektro ve kişisel anların birleşimi" olduğunu belirtti. Buna rağmen aralarında Chris True'nun da bulunduğu bazı eleştirmenler albümün yeterince "tutarlı" olmadığını belirtti ve True daha sonra albümdeki şarkılar için "Soğuk, hesaplanmış dans-pop parçaları." değerlendirmesini yaptı. AllMusic'ten Tim Sendra, sanatçının on birinci albümü Aphrodite için "Geçmişin tatlı aşk şarkılarından veya neşeli dans marşlarından nadiren uzaklaşıyor." ve "Minogue'un en iyi yaptığı iş olan ışıltılı disko pop müziğe sahip." ifadelerini kullandı. Bunun yanında "Çeşitli yapımcılar dikkatlerini dans pistine veriyor, dev hoparlörlerden çalınması için özel olarak oluşturulmuş hissi veren parlak ve şık parçalar yapıyor." dedi ve Aphrodite'yi "Minogue'un en iyi albümlerinden biri" olarak değerlendirdi.
Roy Shuker'e göre Minogue'un bir şarkıcı olarak ciddiye alınma çabaları, kendisinin bulunduğu noktaya gelmek için "yeterince çalışmadığı" ve Neighbours dizisindeki rolü için yarattığı imajı sömüren üretilmiş bir pop yıldızından fazlası olmadığı algısı nedeniyle başlangıçta kesintiye uğradı. Minogue bu bakış açısını kabul etti ve "Bir plak şirketinin parçasıysanız bir dereceye kadar üretilmiş bir ürün olduğunuzu söylemek adil olur diye düşünüyorum. Bir ürünsünüz ve bir ürünü satıyorsunuz. Bu demek değil ki siz yeteneksizsiniz ve neyi yapıp neyi yapmayacağınızla ve nereye gitmek istediğinizle ilgili yaratıcı ve mesleki kararlar almıyorsunuz." dedi.1993'te Baz Luhrmann, Minogue'u Marilyn Monroe ile çeşitli çalışmalar yapan fotoğrafçı Bert Stern ile tanıştırdı. Minogue'un Los Angeles'ta fotoğraflarını çeken Stern, şarkıcıyı Monroe ile kıyasladı ve kendisinde Monroe'da olduğu gibi zayıflık ve erotizmin bir arada bulunduğunu ifade etti. Minogue kariyeri boyunca kendisi için yeni bir "görüntü" yaratmaya çalışan fotoğrafçılarla çalışmayı seçti ve ortaya çıkan fotoğraflar, yenilikçi The Face'ten daha sofistike Vanity Fair ve Vogue'a kadar çeşitli dergilerde yer aldı. Stilist William Baker, Minogue'un yalnızca albüm satmaya odaklanan diğer pop şarkıcılarına kıyasla Avrupa'nın ana akım popüler kültürüne daha başarılı giriş yapmasının bir nedeninin de bu olduğunu belirtti.Minogue 2000'de tekrar ön plana çıktığında, kariyerini eleştirmenlerin umduğundan daha uzun süre sürdürdüğü için kendisinin müzikal güvenilirlik elde ettiği düşünüldü. Saf "girl next door" imajından uzaklaşarak işveli ve neşeli bir karaktere sahip daha sofistike bir sanatçıya dönüşmesi Minogue'a yeni hayranlar kazandırdı. "Spinning Around" klibi, bazı yayın organlarının kendisinden "SexKylie" diye bahsetmesine neden oldu ve seks, sanatçının sonraki kliplerinin güçlü bir ögesi hâline geldi. William Baker, Minogue'un seks sembolü oluşunu "iki ucu keskin bir kılıca" benzetti ve "Onun çekiciliğini her zaman müziğinin gelişmesi ve albümlerinin satması için kullanmaya çalıştık. Fakat şimdi bu durum kendisinin aslında bir pop şarkıcısı olduğu gerçeğini gölgeleme tehlikesi doğurdu." dedi. Minogue sanatçı olarak yirmi yılı geride bıraktığında "moda belirleyicisi" ve "kendisini sürekli yenileyen bir stil ikonu" olarak tanımlandı. Minogue çıktığı turnelerde başarılı oldu ve dünya genelinde 70 milyondan fazla kayıt sattı.
Minogue kariyeri boyunca Madonna'dan esinlendi ve onunla karşılaştırıldı. Yapımcısı Pete Waterman, başarısının ilk yıllarında Minogue hakkında şu gözlemi yaptı: "Yeni Prince veya Madonna olmayı aklına koymuştu. [...] Madonna'dan dört kat fazla satış yapıyor olmasına rağmen yine de onun gibi olmak istemesi inanılmazdı." Minogue'un 1991'deki Rhythm of Love Tour adlı turnesi Madonna'nın bir önceki yıl çıktığı Blond Ambition World Tour ile görsel açıdan büyük benzerlik taşıdığı için Minogue olumsuz tepkiler aldı ve eleştirmenlerce Madonna wannabe ilan edildi. The Daily Telegraph'tan Kathy McCabe, Minogue ile Madonna'nın müzik ve modada benzer tarzları takip ettiğini belirtti ve "Popüler kültürde gerçekten ayrıldıkları nokta insanlara yaşattıkları şokta. Minogue'un klipleri bazılarının nefesini kesebilir ama Madonna gezegendeki hiçbir sanatçının yapamadağı kadar dinî ve siyasi tartışmanın fitilini ateşledi. [...] Kısaca Madonna karanlık güç, Kylie aydınlık güç." dedi. Rolling Stone'da yer alan bir değerlendirmede, ABD hariç tutulduğunda Minogue'un dünya genelinde "Madonna ile boy ölçüşebilecek bir ikon" olarak kabul gördüğü ifade edildi ve "Madonna gibi Minogue da usta bir şarkıcıdan ziyade eğilimleri önceden görebilen uyanık biri." yorumu yapıldı. Minogue, Madonna hakkında "Pop ve moda konusunda dünyada sahip olduğu büyük etki, onun yarattığı akımlara dirençli olmadığım anlamına geliyordu. Madonna'yı çok beğeniyorum fakat yapılabilecek her şeyi yaptığı için başlangıçta benim gibi sanatçıların işini zorlaştırdı." ve "Madonna popun kraliçesi, ben prensesiyim. Bundan çok mutluyum." sözlerini söyledi. Kylie medya tarafından seks sembolü ilan edildi.
Londra'daki Madame Tussauds, Ocak 2007'de Minogue'un dördüncü balmumu heykelini görücüye çıkardı. Yalnızca Kraliçe II. Elizabeth'in Minogue'dan daha fazla heykeli yapıldı. Aynı hafta sanatçının ellerinin bronz dökümü Wembley Arena'nın "Ün Meydanı"na eklendi. 23 Kasım 2007'de, Minogue'un bronz heykeli Melbourne'da kalıcı olarak sergilenmeye başladı.Mart 2010'da yapılan bir araştırmaya göre Minogue, "Britanya'daki en güçlü ünlü" ilan edildi. Araştırma pazarlamacıların ünlüleri nasıl tanımladığını ve ortaklıkları nasıl markaladığını incelemekteydi. Millward Brown'ın Birleşik Krallık sorumlusu Mark Husak, "Kylie genellikle evlat edinilmiş bir Britanyalı gibi kabul görüyor. İnsanlar onu tanıyor ve seviyor." dedi. Kasım 2013'te Men's Health, "Tüm Zamanların En Seksi 100 Kadını" listesinde Minogue'u altmış üçüncü sıraya koydu. Sunday Times Zenginler Listesi'ne göre Minogue'un mal varlığı Mayıs 2011'de £40 milyon düzeyindeydi. Nisan 2015'te güncellenen listede sanatçının tahminî kazancı £55 milyon (AU$106,61 milyon) olarak açıklandı.Bazı çevrelerce gey ikonu olarak kabul edilen Minogue, "Ben geleneksel bir gey ikonu değilim. Hayatımda hiç trajedi yok, yalnızca trajik kostümler var." ve "Gey dinleyicilerim en baştan beri benimle ... Beni evlat edinmiş gibiler." sözleriyle bu durumu desteklemektedir. Minogue, gey dinleyicilerinin varlığından 1988'de birkaç drag queen Sidney'deki bir barda kendi şarkılarını seslendirdiğinde haberdar oldu ve benzer bir gösteriyi daha sonra Melbourne'da gördü. Böyle "değer bilen bir topluluğa" sahip olduğu için çok minnettar olduğunu belirtti ve bu durumun kendisini dünya genelindeki gey mekânlarında performans sergilemesi ve 1994 Sydney Mardi Gras'da ana sanatçı olarak yer alması konusunda yüreklendirdiğini ifade etti. Minogue dünyadaki en büyük gey hayran kitlelerinden birine sahiptir. Minogue'un kız kardeşi Dannii de gey hayranlara sahiptir ve bir gey ikonu olarak kabul edilmektedir. Minogue, Eylül 2007'de The Sun tarafından tüm zamanların en büyük gey ikonu seçildi.
Minogue'a 17 Mayıs 2005'te, 36 yaşındayken meme kanseri teşhisi kondu. Bu nedenle sanatçı, Showgirl: The Greatest Hits Tour'un geri kalanını erteledi ve Glastonbury Festivali'nden çekildi. Melbourne'daki tedavi sürecinde özellikle Avustralya'da medyanın yoğun ilgisiyle karşılaştı ve Başbakan John Howard, şarkıcıyı destekleyen bir açıklamada bulundu.Medya mensupları ve hayranlar Minogue'un Melbourne'daki evinin dışında toplanmaya başladığında Victoria Başbakanı Steve Bracks, Minogue ailesinin Avustralya mahremiyet yasalarıyla korunan haklarının ihlal edilmesine göz yumulmayacağı konusunda uluslararası medyayı uyardı. Bracks'in açıklamasının ardından medyanın genel tutumu tepki çekti ve özellikle paparaziye eleştiriler yöneltildi. Minogue, 21 Mayıs 2005'te Melbourne'daki Cabrini Hastanesi'nde ameliyat oldu ve kısa süre sonra kemoterapi görmeye başladı.8 Temmuz 2005'te Melbourne'daki Royal Children's Hastanesi'nde tedavi gören kanserli çocukları ziyaret ederek ameliyattan sonra ilk kez halkın karşısına çıktı. Daha sonra Fransa'ya döndü ve Paris'teki Institut Gustave Roussy'de kemoterapi tedavisini tamamladı. Aralık 2005'te Showgirl turnesi sırasında kaydedilen "Over the Rainbow" single'ını yalnızca dijital ortamda yayımladı. İyileşme döneminde yazdığı The Showgirl Princess adlı çocuk kitabı Ekim 2006'da yayımlanırken "Darling" adlı parfümü Kasım'da satışa çıktı. Bu parfümü Pink Sparkle, Couture ve Inverse gibi eau de toilette parfümler izledi. Konser turnesi için Avustralya'ya dönen Minogue, hastalığı ile ilgili konuştu ve kemoterapi tedavisini "atom bombasına" benzetti. 2008'de katıldığı The Ellen DeGeneres Show'da kendisine yanlış teşhis konduğunu söyledi ve "Beyaz önlüğü ve büyük tıbbi gereçleri olan biri her zaman haklı olacak değil." dedi fakat daha sonra hekimlere saygı duyduğunu belirtti. Mayıs 2008'de Fransa Kültür Bakanı Christine Albanel, "Doktorlar artık genç kadınları düzenli kontrolden geçmeleri konusunda özendiren bir 'Kylie etkisi' olduğunu bile söylüyor." dedi.Minogue hiperglisemiktir. Mart 2015'te yaptığı bir açıklamada "Şeker benim dostum değil, bende hiperglisemi var." dedi. Minogue tartışmalı Taş Devri diyetini uygulamaktadır.
Minogue; sağlık araştırmaları ve yaşam kalitesi alanları ile diğer alanlarda insani yardım çalışmalarına katılmaktadır. Söylediği şarkılarla pek çok kez para toplanmasına yardımcı oldu. 1989'da yardım amacıyla Band Aid II grubunun parçası olarak "Do They Know It's Christmas?" şarkısını kaydetti. 2010'da Helping Haiti adı altında başka sanatçılarla birlikte "Everybody Hurts"ün 1993 versiyonunu yeniden yorumladı. 2010 Haiti depreminden etkilenenler için para toplamayı amaçlayan single'ın gelirleri The Sun'ın Helping Haiti fonu ile Disasters Emergency Committee'ye gitti. Minogue ayrıca 2005'te, tsunaminin vurduğu Tayland'da bir hafta geçirdi. Aphrodite: Les Folies Tour'un devam ettiği sırada Japonya'da meydana gelen 2011 Tōhoku depremi ve tsunamisinin ardından diğer uluslararası sanatçılar gibi ülkedeki konserlerini iptal etmemeye karar verdi. "Konserler vermek için buradaydım ve bunları iptal etmemeye karar verdim. Neden iptal etmemeyi seçtim? İyice düşündüm ve bu kolay bir karar değildi." dedi. Japonya'da bulunduğu sırada Avustralya Büyükelçiliği'nde düzenlenen yardım etkinliğine Avustralya Başbakanı Julia Gillard ile birlikte katıldı.2008'de Minogue, istismar edilen çocuklar için kullanılmak üzere Birleşik Krallık'taki ChildLine ve National Society for the Prevention of Cruelty to Children adlı yardım kuruluşları yararına para toplamayı amaçlayan bir kampanyaya desteğini açıkladı. Yaklaşık $93 milyon yardım elde eden kampanya ile ilgili olarak "İstismar edildiğini birine söyleyecek cesareti bulmak, bir çocuğun vereceği en zor kararlardan biri." dedi. 2010 ve 2012'de American Foundation for Aids Research (amfAR) tarafından düzenlenen AIDS Support Gala'ya destek oldu. Uzun zamandır katkı sağladığı kuruluşun Los Angeles, New York ve Paris'teki üç galasına ev sahipliği yaptı.2005'te kendisine meme kanseri teşhisi konduktan sonra bu hastalıkla mücadeleye destek vermeye başladı. Mayıs 2010'da ilk kez meme kanseri ile ilgili bir kampanya düzenledi. Daha sonra yaptığı bir açıklamada "Fashion Targets Breast Cancer'ın bu yılki kampanyasında yer almak benim için çok şey ifade ediyor. Breakthrough Breast Cancer tarafından gerçekleştirilen hayati çalışmalar için para toplanması çabalarını gönülden destekliyorum." dedi. Ayrıca kampanya için fotoğrafçı Mario Testino'ya poz verdi. Kanseri yendikten sonra 2010'da, kansersiz geçirdiği beşinci yılını kanserle mücadele eden kuruluşlar yararına para toplamak için bir yardım konseri vererek kutladı. Nisan 2014'te kanser araştırmalarına katkı sağlayan bir yardım kuruluşu olan One Note Against Cancer'ı hayata geçirdi. Yardım amacıyla yayımladığı "Crystallize" single'ının notalarını eBay üzerinden satışa çıkararak bağış topladı.
Minogue, Neighbours dizisinde yer aldığı süre boyunca rol arkadaşı Jason Donovan ile birlikte oldu. 1989-91 arasında INXS grubunun solisti Michael Hutchence ile ilişki yaşadı. Daha sonra 2002 Grammy Ödülleri töreninde tanıştığı Fransız oyuncu Olivier Martinez ile birlikte olmaya başladı. İkilinin ilişkisi Şubat 2007'de sona erdi. Martinez'in sadakatsiz olduğu yönünde basında yer alan yanlış suçlamalardan üzüntü duyduğu belirtilen Minogue, Martinez'i savundu ve meme kanseri olduğu dönemde kendisinden çok destek gördüğünü ifade etti. 2008-13 arasında manken Andrés Velencoso ile ilişki yaşadı.
VH1, Şubat 2012'de Minogue'u "Müzikteki En Büyük Kadınlar" listesinde 47. ve "Video Döneminin 50 Büyük Kadını" listesinde 49. sıraya koydu. Channel 4, şarkıcıyı dünyanın en büyük pop yıldızları arasında gösterdi. Official Charts Company, sanatçının 10,1 milyondan fazla satışla Birleşik Krallık'taki en çok satan on ikinci şarkıcı ve en çok satan üçüncü kadın şarkıcı olduğunu duyurdu. British Phonographic Industry'ye (BPI) göre tüm stüdyo albümleri sertifika alan Minogue'un single'ları ile birlikte toplam 27 sertifikalı kaydı bulunmaktadır. Birleşik Krallık'ta art arda dört onyılda ilk beşe giren albümü bulunan Minogue'un bu başarısı, Ocak 2011'de Guinness Dünya Rekorları tarafından tescil edildi. Sanatçı, Eylül 2011'de VH1'ın "En Seksi 100 Sanatçı" listesinde 27. sırada yer aldı. 2008'de yirmi yılı aşan kariyeri ve bir "pop ve tarz ikonu" oluşu nedeniyle Music Industry Trusts ödülüne layık görülen Minogue, bu ödülü alan ilk kadın sanatçı oldu. "Better than Today" ve "Higher" şarkılarının ABD Hot Dance Club Songs listesinde sırasıyla birinci ve üçüncü olmasıyla Minogue, Billboard listelerinde ilk üçte iki şarkısı bulunan ilk sanatçı olarak tarihe geçti.Smh.com.au'dan Dino Scatena, "Çeyrek yüzyıl önce bir simbiyotik olaylar dizisi, Avustralya popüler kültürünün temel yapısını değiştirdi ve Melbourne'dan gelen 19 yaşındaki bir dizi oyuncusunun uluslararası bir pop ikonuna dönüşümünü başlattı." diye yazdı. Daha sonra "80'lerin kötü permalı saçlarına ve sorgulanabilir vokal yeteneğine sahip bu küçük, toy dizi yıldızının Avustralya'nın en başarılı sanatçısı ve dünyaca ünlü stil idolü olacağını kim düşünebilirdi?" dedi. Minogue, kariyeri boyunca moda ve müzik alanında kendisini yenilemesiyle bilinmektedir. Fabulous Magazine sanatçı için "Yenilenmenin Uzmanı" ifadesini kullandı. The Age'den Larissa Dubecki, Kasım 2006'da Vogue Australia için poz veren Minogue'dan "Yenilenmenin Annesi" olarak bahsetti ve "Bu açığa çıkarma, kariyerinin her yönü ve hastalığı gibi akıllıca yönetildi. Ünlüler, aynı köpek balıkları gibi hareketsiz duramazlar; ilerlemeye devam etmezlerse ölürler. Kylie, neredeyse bir düzine kimliğe bürünerek kendisini ilk yıllarında eleştirenlerin üstesinden geldi." dedi. Madison'dan Fiona MacDonald, "Kylie bir ikon, dünyada ön adıyla tanınan az sayıdaki şarkıcıdan biri. Ve yine de uluslararası bir müzik yıldızı, stil ikonu ve fahri Britanyalı olmasına rağmen o iki hece, okaliptüsün kokusu veya sıcak bir gündeki barbekü gibi hâlâ Avustralyalı görünüyor." yorumunu yaptı.
Minogue, kariyeri boyunca bazı hit şarkıları ile pek çok başarı ve ödül elde etti. Dünya genelindeki listelerde bir numara olan "Can't Get You Out of My Head", Ocak 2012'de NME tarafından hazırlanan "Tarihteki En İyi Pop Şarkıları" listesinde dördüncü sırada yer aldı. Ayrıca onyılın en çok çalınan parçası olduğu belirtilen şarkı, 2001'de Birleşik Krallık'ta en çok satan üçüncü single ve en çok çalınan şarkı oldu. "Can't Get You Out of My Head" şu anda Birleşik Krallık'taki "Tüm Zamanların En Çok Satan 100 Single'ı" listesinde 72. sırada bulunmaktadır. "Spinning Around" single'ı da, eleştirmenlerin "mükemmel tabloid haberi" olarak değerlendirdiği video klibinde Minogue'un giydiği kısa şort nedeniyle sanatçının kariyerinde simgesel bir konumda bulunmaktadır. Minogue, 2004'te "Come into My World" ile En İyi Dans Kaydı dalında kendisinin ilk Grammy Ödülü'nü kazandı. Slant Magazine, şarkının klibini "Best of the Aughts: Music Videos" listesinde birinci sıraya koydu. 2007'de Fransız gitarcı Noël Akchoté, yayımladığı So Lucky albümünde Minogue tarafından kaydedilen şarkıların solo gitar versiyonlarına yer verdi.Minogue'un çağdaş müzikte pek çok onursal takma adı bulunmaktadır. Yayın organları tarafından Amerikalı şarkıcı Madonna ile karşılaştırılan Minogue, Madonna'ya Popun Kraliçesi dendiği için Popun Prensesi olarak adlandırıldı. Temmuz 2000'de Birmingham Post, "Bir zamanlar, daha kimse Britney, Christina, Jessica veya Mandy'nin adını bile duymamışken Avustralyalı şarkıcı Kylie Minogue, Popun Prensesi olarak listeleri kasıp kavurdu. 1988'de 'I Should Be So Lucky' single'ı ile beş hafta zirvede kalan Minogue, art arda ilk ona giren on üç çalışmasıyla Birleşik Krallık listelerindeki en başarılı kadın sanatçı oldu." diye yazdı. Kimi zaman şarkıcıya Popun Tanrıçası dendi. Light Years albümüyle ana akım disko müziğine geçiş yapan Minogue, eleştirmenlerce Disko Kraliçesi olarak da adlandırıldı. Kylie: La La La kitabını Minogue ile birlikte yazan William Baker, sanatçının "Better the Devil You Know" şarkısı hakkında konuşurken "Parça dans pistine iyi aktarıldı ve Kylie'nin uzun yıllar yeni disko kraliçesi ve popun prensesi olarak anılacağının bir işaret oldu." dedi. AllMusic'ten Jon O'Brien, şarkıcının Kylie: The Albums 2000-2010 adlı box seti için yaptığı değerlendirmede "Kylie'nin kendisinden beklenen o karakteristik albümü yapması gerekiyor ve gönülsüzce yaptığı son albümleri artık kendisinin zamanının geçtiğini düşündürebilir. Fakat bu box set onun hâlâ tüm zamanların en önemli pop prenseslerinden biri olduğunu doğruluyor." ifadesini kullandı. Kasım 2011'de, ARIA Müzik Ödülleri'nin yirmi beşinci kuruluş yıl dönümünde Avustralya Kayıt Endüstrisi Birliği, Minogue'u ARIA Hall of Fame'e kabul etti.Aralık 2006'da Sugar'ın düzenlediği ankete katılan genç kızlar, Minogue'u en çok esinlenilen ünlü seçti. Derginin editörü Annabel Brog, "Kylie bundan daha fazla esin kaynağı olamazdı. O içten, harika ve yetenekli biri. Ayrıca bu yıl ne kadar güçlü olduğunu da gösterdi." dedi. Amerikalı şarkıcı Lady Gaga, "destekleyici bir kadın" olduğunu belirttiği Minogue'a Twitter'dan teşekkür etti. Minogue'a kanser teşhisi konduğu dönemde Madonna, yayımladığı açıklamada kendisine iyi dileklerini iletti ve "Kylie son derece yetenekli olmasının yanında bir savaşçı ve onun bu savaşı kazanacağını biliyorum." dedi. 2011'de kendisi de kansere yakalanan televizyon sunucusu Giuliana Rancic, Minogue'un yaşadıklarını "etkileyici" olarak niteledi ve "Teşhis konduktan sonra ne yapacağınızı bilemiyorsunuz. Google'dan aratıyorsunuz. İnternet'e girip Minogue'un başından geçenleri okudum ve hastalığımı halka anlatacak gücü buldum." dedi. Aralarında Alex Turner, Little Boots, September, Marilyn Manson ve Lady Gaga'nın da bulunduğu müzisyen ve sanatçılar Minogue'un kendilerini etkilediğini ifade etti.
GenelBaker, William; Minogue, Kylie (2002). Kylie: La La La. Hodder & Stoughton. ISBN 0-340-73440-X. 
Brown, Tony; Kutner, Jon; Warwick, Neil (2002). The Complete Book of the British Charts Singles and Albums. Omnibus Press. ISBN 0-7119-9075-1. 
Copley, Paul (2004). Marketing Communications Management: Concepts and Theories, Cases and Practices. Butterworth-Heinemann. ISBN 978-0-7506-5294-0. 
Shuker, Roy (2001). Understanding Popular Music. Routledge, Second Edition. ISBN 978-0-415-23509-9. 
Smith, Sean (2002). Kylie Confidential. Michael O'Mara Books Limited. ISBN 1-85479-415-9. 
Sutherland, Byrony; Ellis, Lucy (2002). Kylie: Showgirl. Omnibus Press. ISBN 978-0-7119-9294-8. Özel

Lale çılgınlığı, diğer adlarıyla Lale balonu, Lale spekülasyonu (Felemenkçe adıyla; Tulpenmanie, diğer adlarıyla Tulpomanie, Tulpenwoede, Tulpengekte ve Bollengekte) Hollanda Altın Çağı'nda lale (Tulipa) soğanlarının fiyatlarının aniden aşırı derecede yükselip çöküşe geçtiği döneme verilen isim. Şubat 1637’de Lale Çılgınlığı’nın doruk noktasında laleye dayalı sözleşmeler yetenekli bir zanaatkarın yıllık gelirinin 10 katına satılmıştır. Bu olay genelde tarihteki ilk spekülatif balon (veya ekonomik balon) olarak bilinir. Lale çılgınlığı terimi günümüzde varlık fiyatlarının gerçek fiyatlarından sapmasını ifade eden bir benzetme olarak kullanılmaktadır.Olay, 1841 yılında İngiliz gazeteci Charles Mackay’ın Olağanüstü Kitlesel Yanılgılar ve Kalabalıkların Çılgınlığı (Extraordinary Popular Delusions and the Madness of Crowds) adlı kitabıyla popülerleştirilmiştir. Mackay’a göre bir noktada tek bir Semper Augustus soğanı için 12 akre (5 hektar) arazi teklif edilmiştir. Mackay, fiyatlardaki ani düşüşten dolayı bu tür yatırımcıların battığını ve Hollanda piyasalarının ciddi bir sarsıntı geçirdiğini iddia etmektedir. Mackay’ın kitabı bugün çokça basımı yapılan bir klasik olsa da iddiaları itirazlarla karşılaşmıştır. Çoğu bilim adamı çılgınlığın Mackay tarafından bahsedildiği kadar sıra dışı olmadığını, fiyat değişikliğinin balona sebep olmadığını iddia etmektedir.Lale çılgınlığı üzerindeki araştırmalar 1630’lardan kalan kısıtlı ve yanlı kaynaklardan gelen veriler nedeniyle zordur. Her ne kadar genel kabul görmese de bazı çağdaş iktisatçılar fiyatlardaki artış ve azalışlar için spekülatif bir çılgınlıktan ziyade bazı rasyonel açıklamalar getirmişlerdir. Örneğin , bazı diğer çiçek türleri de (sümbül gibi) ilk defa getirildiğinde yüksek fiyatlarla alıcı bulmuş daha sonra çarpıcı fiyat düşüşleri yaşamıştır. Yüksek fiyatların bir nedeni de dönemin parlamentosu tarafından sözleşmelerin düşük bir bedel karşılığında iptal edilmesine imkân veren ve alıcı üzerindeki riskleri azaltan bir yasa tasarısı çıkaracak olması yönündeki beklenti olabilir.
Lale, Avrupa’ya XVI. yüzyıl ortalarında Osmanlı İmparatorluğu’ndan getirilmiş ve Hollanda’da çok tutulmuştur. Birleşik Vilayetler’de Lale dikiminin Flaman botanist Charles de l'Écluse 1593’te Leiden Üniversitesi'nde görevine başlayıp hortus academicus adındaki botanik bahçesini kurduğunda başladığı düşünülmektedir. Kendisi orada İmparator’un (I. Ferdinand) elçisi Ogier de Busbecq tarafından Sultan’a gönderilen ve sert iklim koşullarına dayanabilen lale soğanlarının dikimine başlamıştır ve bunlar hızla popüler hale gelmiştir.Lale hızla imrenilen lüks bir eşya ve statü göstergesi haline geldi ve çok değişik renk ve çeşitte kendini gösterdi. Kırmızı, sarı ve beyaz gibi tek renkli olanlara Couleren, beyaz zeminde pembe veya kırmızı gibi çok renkli olanlara “Rosen”, beyaz üzerinde mor veya lila rengine sahip olanlara Violetten, sarı üzerinde kırmızı kahverengi mor renkli olanlara ise “Bizarden” gibi isimler verildi. Bu göz alıcı ve çokça aranan lale soğanları, mozaik virüsünün bir türü olan lale kıran virüsle enfekte olmaları sonucunda parlak renkler ve çizgilerle birlikte desenli bir görünümle yetişmekteydi.
Yetiştiriciler yeni lale çeşitlerine abartılı isimler vermiştir. İlk formların çoğu Admirael (Amiral) ön takısıyla ve yetiştiricisinin ismiyle birleşik olarak anılmıştır. Admirael van der Eijck bu şekilde adlandırılan muhtemelen elliden fazla çeşitlerden en bilinenidir. Generael ("general") diğer otuz çeşit lalede bulunan başka bir ön isimdir. Sonradan yetiştirilen çeşitlere ise Büyük İskender veya Scipio hatta “Amirallerin Amirali” “Generallerin generali” gibi daha da mükemmeliyetçi isimler yakıştırılmıştır. Ne var ki isimlendirmeler ölçüsüz olmakla birlikte lale çeşitlerinin kaliteleri büyük farklılıklar göstermiştir. Bu çeşitlerin çoğu günümüzde yok olmasına rağmen, bazı “hatalı” laleler hala ticarete konu olmaktadır.Laleler soğanlarından yetişir ve hem tohumlarından hem de tomurcuklarından türetilebilir. Soğandan elde edilen tohumların çiçek veren bir soğana dönüşmesi 7-12 yıl içinde meydana gelir. Soğanlar çiçeğe dönüştüğünde soğanın aslı kaybolur fakat onun yerinde birkaç tomurcukla beraber soğanın başka bir kopyası meydana gelir. Uygun şekilde kültürlendiğinde bu tomurcuklar kendi soğanlarını oluşturur. Mozaik virüsü tohumlarla değil, yalnızca tomurcuklar vasıtasıyla yayılır; bu yüzden göz alıcı çeşitlerin kültürlenmesi uzun yıllar alır. Üreme hızı büyük oranda virüsler tarafından yavaşlatılır. Laleler Nisan ve Mayıs’ta yalnızca bir haftalığına çiçek verir ikincil tomurcuklar bundan çok kısa bir süre sonra ortaya çıkar. Soğanlar Haziran’dan Eylül’e kadar sökülüp satılabilir bu yüzden spot piyasada fiyatların oluşması bu dönemlere denk gelmiştir.Yılın geri kalanında tüccarlar noter huzurunda sezon sonunda lale satın alacaklarını öngören (bir nevi future sözleşmesi) sözleşmeler imzalamıştır. Dolayısıyla Modern Finans yöntemlerinin çoğunu geliştiren Hollandalılar dayanıklı bir mal olan lale soğanları için bir piyasa meydana getirmişlerdir. Bu piyasalarda açığa satış 1610 yılında yürürlüğe giren daha sonra 1621, 1631 ve 1636 yıllarında tekrarlanan ve ağırlaştırılan kararnameler yoluyla yasaklanmıştır. Açığa satış yapanlar bu kararnamlere dayalı olarak hüküm giymemiş fakat yaptıkları sözleşmelerin bağlayıcılığı azaltılmıştır.
Çiçeklere olan rağbet arttıkça profesyonel yetiştiriciler virüslü soğanlara giderek daha fazla fiyat ödemişlerdir. 1634 yılında Fransızlardan gelen talebin de etkisiyle piyasaya spekülatörler girmeye başlamıştır. 1636 yılında Hollandalılar sezon sonunda lale alımını öngören sözleşmelerin alınıp satıldığı formel bir future piyasası oluşturmuştur. Tüccarlar hanlarda bir araya gelir ve alıcılar işlem başına %2.5 oranında 3 florini geçmemek kaydıyla "şarap parası" adı altında bir ücret öderdi. Başlangıç marjı ödenmezdi ve taraflar takas odası ile değil doğrudan birbirleriyle sözleşme yapardı. Sözleşme şartlarının gerektirdiği teslimatlar piyasanın 1637 Şubat'ında çökmesi nedeniyle hiçbir zaman gerçekleştirilememiştir. Bu ticaret Haarlem'de veba salgınının yükselişe geçtiği sırada gerçekleştiğinden ölümcül risk alma şeklinde bir davranış biçiminin gelişmesini sağlamış olabilir.Nadir lalelerin sözleşme fiyatları 1636 yılı boyunca artmaya devam etti. Kasım ayında mozaik virüsü içermeyen adi lalelerin de fiyatı artmaya başladı. Lale sözleşmelerine dayalı ticarette gerçek lale soğanlarının el değiştirmesi söz konusu olmadığından, Hollanda halkı bu ticareti aşağılayıcı şekilde windhandel (rüzgâr ticareti) olarak adlandırmışlardır. Fakat 1637 Şubat ayında lale soğanı sözleşmelerinin fiyatları aniden düştü ve lale ticareti durma noktasına geldi.
1630’lu yıllarda tutarlı olarak kaydedilen fiyat verilerinin yokluğu lale çılgınlığının boyutlarının tahmin edilmesini güçleştirmektedir. Ekonomist Peter Garber 1633 ve 1637 yılları arasında satışı yapılan 39 çeşide ait 161 soğandan veri toplamıştır, 53’ünün kaydı "Gaergoedt and Warmondt” (GW) tarafından yapılmıştır. Balonun son günü olan 5 Şubat 1637 için son derece değişken doksan sekiz fiyat verisi kaydedilmiştir. Satışlar birden fazla piyasa mekanizması ile gerçekleştirilmişti, loncalarda gelecek (future) sözleşmeleri satılıyor, yetiştiriciler kendi spot satışlarını yapıyor aynı zamanda noter onaylı future sözleşmeleri yapıyorlardı, mülk satışları da bulunuyordu. Garber’a göre “Mevcut fiyat verileri elmalarla armutların karıştırılmasından ibarettir”.
Lale çılgınlığının çağımızdaki tartışması İskoç gazeteci Charles Mackay‘ın 1841 yılında yayınladığı Olağanüstü Kitlesel Yanılgılar ve Kalabalıkların Çılgınlığı kitabı ile başlamıştır. Mackay kitabında kitlelerin bazen akıl dışı davrandığını, lale çılgınlığı vakasının da bu olgunun Güney denizi balonu ve Mississippi Şirketi ile beraber en önde gelen örneklerinden olduğunu savunur. İddialarının kaynağı büyük oranda Johann Beckmann‘ın “İcatlar, Keşifler ve Kökenlerin Tarihi” isimli 1797 yılında yayınlanan çalışmasına dayandırır. Esasında Beckmann’ın ve dolayısıyla Mackay’ın iddiaları 1637 yılında anonim yazarlar tarafından oluşturulan üç anonim kitapçığa dayanır. Mackay’ın kitabı nesiller boyu ekonomistler ve borsa katılımcıları arasında popülerliğini korudu. Lale çılgınlığını bir spekülatif balon olarak tanımlayan önyargılı açıklaması 80’lerden sonra ekonomistler tarafından birçok yönüyle çürütülse de ünü devam edegelmiştir.Mackay’a göre 1600’lerde lalenin artan popülerliği bütün bir ulusun dikkatini çekti; "nüfusun tamamı en alt kesimlerine kadar lale ticaretine girdi”. 1635 yılında, 40 soğanın 100,000 florine (Hollanda guldeni olarak da bilinir) satıldığı kaydedilmiştir. Karşılaştırmak gerekirse bir ton yağ 100 florine mal olurken kalifiye bir işçi yılda 150 florin kazanırdı. “Sekiz yağlı domuz” maliyeti ise 240 florindi. (Uluslararası Sosyal Tarih Enstitüsü’ne göre bir florin, 2002 yılındaki 10.28 €’nun alım gücüne sahipti)
1636’da laleler Hollanda’nın çeşitli kentlerindeki ve kasabalarındaki borsalarda satılmıştır. Bu lale ticaretinin toplumun bütün üyeleri tarafından yapılmasını teşvik etmiştir. Mackay, lale piyasasında spekülasyon yapmak için diğer türde mülkerlerini satmaya veya takas etmeye çalışan kişilerden de bahsetmiştir. Örneğin hazırdaki iki Semper Augustus soğanından birini alabilmek karşılığında 12 akre arazi veren veya tek bir “Viceroy” soğanı için 2500 florin değerinde bir mal sepetini veren kişiler çıkmıştır.
Artan çılgınlık, Mackay’ın da anlattığı birkaç şaşırtıcı fakat doğru olma ihtimali düşük anekdotu da ortaya çıkardı. Söylentiye göre bir denizci, tüccarlardan birine ait değerli bir lale soğanını yanlışlıkla yutar. Tüccar ve ailesi denizciyi bularak “12 ay boyunca bütün bir tayfayı besleyecek kıymette bir kahvaltıyı yemekten” dava eder. Denizci lale soğanını yuttuğu için hapse atılır. Liliaceae soğanları yenilebilir olmadığı, zehirli olduğu ve tadı da normal bir soğandan çok farklı olduğu için bu hikâyenin gerçek olma ihtimali yok gibidir.Aldığı laleyi daha yüksek fiyatla geri satmayı uman halk her seferinde daha yüksek fiyat veriyordu. Ne var ki böyle bir düzen en yüksek fiyatı verip bütün laleleri satın almadan devam edemez. 1637 Şubat ayında, lale tüccarları iyice artan fiyatlardan alıcı bulamaz hale geldiler. Piyasada bu realizasyon geçerli olduğunda lale talebi çöktü ve spekülatif balon patladığından fiyatlar bir anda söndü. Kimileri elinde piyasadakinin on katına alım yapma taahhüdü içeren sözleşmelerle, kimileri de piyasa kıymeti ödedikleri fiyatın sadece küsurüne denk gelen lalelerle kaldı. Mackay, sıkıntı içindeki Hollandalıların diğer tüccarlara karşı suçlamalara giriştiğini iddia eder.Mackay’a göre panikleyen spekülatörler hükümetten yardım istedi; bu talepleri lale alımı sözleşmelerinin yüzde on fiyatla iptal edilebilmesinin sağlanmasıyla karşılandı. Bütün tarafları tatmin edebilecek çözümler üretilmeye çalışıldı fakat bunlar sonuçsuz kaldı. Sonunda çılgınlık bitti. Çöküşün sonunda elinde laleyle kalan bireylere hiçbir mahkeme sözleşme tutarının ödenmesi yönünde karar veremezdi, yargıçlar borcun kumar yoluyla oluştuğuna kanaat getirip ödenemeyeceğine hükmetti.Mackay diğer Avrupa ülkelerinde de benzer lale vakalarının görüldüğünü ama hiçbirinin Hollanda’daki boyuta gelmediğini belirtmiştir. Kendisi aynı zamanda laledeki fiyat düşüşünün uzun yıllar boyunca geniş bir ekonomik çalkantıya sebep olduğunu öne sürer.
Mackay’ın açıklanamayan çılgınlık nitelemesi 1980’lere kadar eleştirilmedi ve incelenmedi. Fakat o zamandan günümüze özellikle spekülatif balonlara karşı şüpheci yaklaşımlarıyla bilinen etkin piyasalar hipotezi taraftarları bu vakanın yanlış ve eksik olarak aktarıldığını belirtmiştir. Anna Goldgar 2007 yılındaki Tulipmania adındaki akademik çalışmasında olayın “çok küçük bir grup” ile sınırlı kaldığını ve döneme ilişkin anlatılanların bir veya iki tane propaganda ve intihale dayalı olduğunu iddia etmiştir. Peter Garber, balonun, veba kaçkını kitlelerce çalkantılı lale piyasasından istifade edilerek oynanan anlamsız bir ayyaş oyunundan başka bir şey olmadığını” öne sürerMackay’ın çalışması toplumun geniş bir kesiminin lale ticaretine girdiğini öne sürerken, Goldgar’ın arşivlenmiş sözleşmeler üzerindeki çalışmasında lale ticaretinin zirvesinde bile soylular tarafından değil, neredeyse tamamen tüccar ve zanaatkarlar tarafından yürütüldüğü sonucuna varmıştır. Balondan kaynaklanan ekonomik sarsıntı çok kısıtlıydı. Piyasadaki alıcı ve satıcıların önde gelenlerini tanımlamayı başaran Goldgar, finansal sıkıntı yaşayanların sayısını yarım düzineden az olarak tespit etmiş, onların dahi lale yüzünden sıkıntıya düştüğünden emin olunamamıştır. Bu çok da şaşırtıcı değildir. Fiyatlar yükselmiş olsa bile, alıcı ve satıcılar arasında para el değiştirmemiştir. Dolayısıyla kârlar satıcılar için hiçbir zaman realize olmamıştır. Satıcılar kâr beklentisi içinde kredi kullanarak başka alımlar yapmadığı sürece fiyatlardaki düşüş kimsenin para kaybetmesine sebep olmamıştır.
1636-37 yıllarında lale sözleşmelerinin fiyat artışı ve düşüşü yaşadığı konusunda şüphe yoktur, fakat çarpıcı bir fiyat artışı ve düşüşü bile bir spekülatif balonun oluşup sonra kaybolduğu sonucuna varmamızı sağlamaz. Lale çılgınlığının ekonomik balon olarak değerlendirilebilmesi için lale soğanlarının fiyatlarının içsel değerlerinden sapmış olması gerekirdi. Çağdaş iktisatçılar fiyatlardaki artış ve düşüşün neden balonla sonuçlanmayabileceğini açıklayan gerekçeler sunmuştur.1630’lardaki yükseliş Otuz Yıl Savaşları döneminde bir durgunluk dönemi ile çakıştı. Bu yüzden piyasa fiyatları (en azından başlangıçta) talepteki artışa rasyonel bir karşılık veriyordu. Fakat fiyatlardaki düşüş, yükselişe göre daha hızlı ve çarpıcı şekilde gerçekleşti. 1637 Şubat ayından sonra satış verilerine genelde rastlanmadı fakat lale soğanına dair elde kalan birkaç veri yaşanan çılgınlıktan sonra onyıllar boyunca değer kaybı yaşandığını gösterdi
Garber mevcut fiyat verilerini -lalenin yerini zambağa bıraktığı dönem olan- 19. yüzyıl başlarındaki zambak fiyatları ile karşılaştırmış ve benzer bir kalıp tespit etmiştir. Zambak ilk defa yaygınlaştığında talep güçlü olduğundan bütün üreticiler zambak üretmeye başlamıştır. Zambaklara olan aşinalık arttığında fiyatlar da düşüşe geçti. En pahalı soğanlar 30 yıl içinde değerlerinin %1’ine indi. Garber aynı zamanda , "Az miktardaki zambak soğanının yakın zamanlarda 1 milyon Gilder’e (1987 kuru ile 480,000 Amerikan Doları’na) alıcı bulduğunu” belirterek bugün dahi çiçeklerin aşırı derecede yüksek fiyatlara çıkabileceğini göstermiştir. Ayrıca fiyat artışı ekim yapılan sene içinde gerçekleştiğinden yetiştiriciler fiyat artışına üretim artışıyla karşılık verme fırsatı bulamadılar.
Kaliforniya Üniversitesi Ekonomi Profesörü Earl A. Thompson 2007 makalesinde Garber’ın açıklamasının lale soğanı sözleşmelerindeki aşırı keskin düşüşü açıklamadığını belirtmiştir. Yıllık olarak hesaplanan fiyat düşüşü diğer çiçek türlerinde ortalama %40 iken lale için 99.999% olmuştur. Thompson lale çılgınlığı için başka bir açıklama daha getirmiştir. Hollanda Parlamentosu lale sözleşmelerinin işleyiş şeklini değiştiren (esasen Otuz Yıl Savaşları’ndaki bir Alman yenilgisinden dolayı zarar eden Hollandalı lale üreticileri tarafından desteklenen) bir kararnameyi gündeme almıştı.):
Bu parlamento kararından önce lale sözleşmesinin (çağdaş finansta gelecek işlemler sözleşmesi) alıcısı yasal olarak lale soğanlarını almakla yükümlüydü. Kararname, bu sözleşmelerin doğasını değiştirdi, böylece spot fiyat (piyasa fiyatı) düşerse alıcı sözleşme tutarının tamamını ödemektense bir ceza ücreti ödeyerek lale soğanlarını almaktan vazgeçebilecekti. Yasadaki bu değişim modern terminoloji ile düşünüldüğünde gelecek işlemler sözleşmelerinin opsiyon sözleşmesine dönüştürülmesidir. Bu teklif 1636 yılının sonbahar aylarında tartışılmaya başlanmıştır; eğer yatırımcılar bu teklifin yasalaşacağını öngörmüşlerse fiyatlar da muhtemelen artmıştır.Bu kararname sözleşmeyi satın alan birisine sözleşme fiyatının sadece 3 ½ yüzdesiyle (başka bir deyişle sözleşmenin yaklaşık 1/30’una) sözleşmeyi iptal edebilme imkânı getirmiştir. Bu yüzden yatırımcılar gittikçe daha pahalı sözleşmeler almışlardır. Bir spekülatör 100 gilder tutarında alım sözleşmesi yapıp fiyatlar 100 gilderin üstüne çıktığında aradaki farktan kâr edebilir veya fiyat düştüğünde sadece 3 ½ gilder ödeyerek sözleşmeyi iptal edebilirdi. Dolayısıyla 100 gilder nominal fiyatlı bir sözleşme aslında 3 ½ gilderden fazlasına mâl olmuyordu. Şubat ayında sözleşme fiyatları tavana vurduğunda Hollanda otoriteleri devreye girerek bu sözleşmelerin ticaretine son verdiler.Thompson dönem boyunca lale soğanlarındaki gerçek satışların aynı seviyede kaldığını belirtir. Dolayısıyla Thompson, çılgınlığın aslında sözleşmeye dayalı yükümlülüklerdeki değişmeye bağlı rasyonel bir tepki olduğunu savunur. Gelecek işlemler ve opsiyon sözleşmelerindeki ödemelere dair verileri kullanan Thompson, lale soğanı sözleşmesi fiyatlarının rasyonel ekonomik bir modelin öngördüğü bir şekle yakın olarak dalgalandığını söyleyerek “sözleşme fiyatlarının lale çılgınlığı öncesinde, sırasında ve sonrasında piyasa etkinliği kavramının belirgin bir örneğini oluşturduğunu” iddia eder.
Bazı diğer ekonomistler bu etkenlerin lale fiyatlarındaki çarpıcı artış ve azalışları tamamen açıklayamadığına inanır. Garber’ın teorisi sıradan lale soğanlarının sözleşmelerindeki benzer fiyat hareketlerini açıklayamadığı için eleştirilir. Bazı ekonomistler spekülatif balonlarla ilgili olarak Amsterdam Bankası’nın mevduatlarındaki artışı sergileyerek, bankanın o dönemde uyguladığı genişlemeci para politikası gibi bazı diğer faktörleri sebep göstermiştir.
Mackay’ın hikâyesinin popülerliği “Olağanüstü Kitlesel Çılgınlıklar”ın tekrar basımlarıyla devam etmiştir. Bernard Baruch (1932), Andrew Tobias (1980),, Michael Lewis (2008) ve David J. Schneider (1993) gibi yazarlar kendi önsözleriyle bu kitabın defalarca basılmasını sağlamıştır. Kitabın en az altı farklı sürümü baskıdadır.
Goldgar, lale çılgınlığının ekonomik veya spekülatif bir balon olmasa da başka bir sebepten ötürü Hollanda halkı için etkisinin büyük olduğunu savunur. "Finansal kriz çok az kişiyi etkilemiş olsa da lale çılgınlığının etkisi dikkate değerdi. Bütün bir değer yargısı sorgulanır hale geldi." 17. Yüzyılda bir çiçek kadar yaygın bir şeyin değerinin çoğu kişinin bir yıllık gelirini aşması hayal edilebilir bir şey değildir. Sadece yazın yetişen çiçeklerin fiyatlarının kış ayında bu kadar çılgınca dalgalanmasını düşünmek “değer” anlayışını tam bir kaosa sürüklemiştir”.
Beckmann ve Mackay’ın yazıları gibi lale çılgınlığından bahseden kaynakların çoğu ekonomik zararın boyutlarını gösteren kanıtlar olarak kaynak gösterilmiştir. Ne var ki bu kitapçıklar balonun kurbanları tarafından yazılmamış, dinsel güdülerle ortaya çıkmıştır. Sosyal gerginlik, ahlaki düzenin bozulmasına bağlanmış “cennet çiçeğine ilgi göstermektense dünyevi çiçeğe ilgi göstermenin acı sonucu”na kanıt olarak sunulmuştur. Böylece görece önemsiz bir ekonomik olayın bir ahlak masalı olarak hayat bulduğu söylenebilir.
Yaklaşık yüz yıl sonra Mississippi Şirketi ve Güney Denizi Şirketi'nin 1720 yıllarında batmasıyla lale çılgınlığı tekrar gündeme geldi. Johann Beckmann 1780'lerde çılgınlıktan ilk defa bahsederken, karşılaştırmasını dönemin başarısız şans oyunlarıyla yaptı. Goldgar'ın görüşüne göre finansal piyasalar hakkındaki Burton Malkiel'in Borsada Rastgele Seyir (1973) ve John Kenneth Galbraith'in 1987 borsa krizinden hemen sonra 1990'da yazılan A Short History of Financial Euphoria gibi finans piyasaları hakkında çağdaş popüler kitapların önemli bir kısmı lale çılgınlığını bir ahlak dersi olarak kullanımıştır. Lale pazarının geçiciliği, Gregory Maguire'in Üvey Kızkardeşin İtirafları (1999) adlı romanına da konu olmuştur.Lale çılgınlığı, 1995-2001 dot-com balonu esnasında yeniden popüler bir referans kaynağı olmuştur. Daha da yakın zamanlarda gazeteciler onu riskli tutsat kredileri krizine benzetmiştir. Çılgınlığın devam eden popülaritesine rağmen ekonomistlerin etkin piyasa hipotezi ile açıklama getirmesine değinen Slate'ten Daniel Gross: “Eğer bu açıklamalar doğruysa, ekonomi yazarlarının lale çılgınlığını ellerinin altındaki balon benzetmeleri listesinden silmeleri gerekecek” şeklinde yorumda bulunmuştur.
Orchidelirium, Victoria devrinde orkide biriktirme çılgınlığının anormal boyutlara ulaştığı dönem.
(Felemenkçe) P.Cos (1637) – Verzameling van een meenigte tulipaanen, naar het leven geteekend met hunne naamen, en swaarte der bollen, zoo als die publicq verkogt zijn, te Haarlem in den jaare A. 1637, door P. Cos, bloemist te Haarlem. – Haarlem : [s.n.], 1637. – 75 pl. available online at Wageningen Tulip Portal. Erişim tarihi: August 11, 2008.
Dash, Mike (1999), Tulipomania: The Story of the World's Most Coveted Flower and the Extraordinary Passions It Aroused, London: Gollancz, ISBN 0-575-06723-3 
French, Doug (2006), "The Dutch monetary environment during tulipomania" (PDF), The Quarterly Journal of Austrian Economics, 9 (1), ss. 3–14, doi:10.1007/s12113-006-1000-6 . Erişim tarihi: June 24, 2008.
Galbraith, J. K. (1990), A Short History of Financial Euphoria, New York: Penguin Books, ISBN 0-670-85028-4 
Garber, Peter M. (1989), "Tulipmania", Journal of Political Economy, 97 (3), ss. 535–560, doi:10.1086/261615  
Garber, Peter M. (1990). "Famous First Bubbles". The Journal of Economic Perspectives. 4 (2), s. 35–54. Erişim tarihi: 15 Ağustos 2008.  (subscription required)
Garber, Peter M. (2000). Famous First Bubbles: The Fundamentals of Early Manias. Cambridge: MIT Press. ISBN 0-262-07204-1. 
Goldgar, Anne (2007), Tulipmania: Money, Honor, and Knowledge in the Dutch Golden Age, Chicago: University of Chicago Press, ISBN 978-0-226-30125-9 
Hooper, William R. (April 1876), "The Tulip Mania", Harper's New Monthly Magazine]], 52 (340), s. 743–746 
Krelage, E.H. (1942), Bloemenspeculatie in Nederland, Amsterdam: P.N. van Kampen & Zoon 
Kindleberger, Charles P.; Aliber, Robert (2005), Manias, Panics, and Crashes: A History of Financial Crises (5th bas.), Hoboken: Wiley, ISBN 0-471-46714-6 
Mackay, Charles (1841), Memoirs of Extraordinary Popular Delusions and the Madness of Crowds, London: Richard Bentley, erişim tarihi: 15 Ağustos 2008 
Malkiel, Burton G. (2007), A Random Walk Down Wall Street (9th bas.), New York: W. W. Norton, ISBN 0-393-06245-7 
Pollan, Michael (2002), The Botany of Desire, New York: Random House, ISBN 0-375-76039-3 
Schama, Simon (1987), The Embarrassment of Riches: an interpretation of Dutch culture in the Golden Age, New York: Alfred Knopf, ISBN 0-394-51075-5 
Shiller, Robert J. (2005), Irrational Exuberance (2nd bas.), Princeton: Princeton University Press, ISBN 0-691-12335-7 
Thompson, Earl (2007), "The tulipmania: Fact or artifact?" (PDF), Public Choice, 130 (1–2), ss. 99–114, doi:10.1007/s11127-006-9074-4, erişim tarihi: 15 Ağustos 2008
Wageningen Tulip Portal, tarihsel kaynaklar içeren geniş bir koleksiyon, 17. yüzyıl Hollanda lale kitaplarının taranmış görüntülerini de içeriyor.
Charles Mackay'ın “Kalabalıkların Çılgınlığı” eseri Gutenberg Projesi sayfasından indirilebilir.

Layka (Rusça: Лайка, kelime anlamıyla "havlayan", c. 1954 - 3 Kasım 1957), Dünya yörüngesine çıkan; aynı zamanda orada ölen ilk canlı olma özelliğini taşıyan Sovyet uzay köpeği.
Bazı bilim insanları, insanların uzayda hayatta kalamayacağı öngörüsünde bulunarak uzaya bir hayvan göndermenin, insanlı uçuşların yapılmasına önayak olacağını düşünüyordu. Asıl adı Kudryavka (Rusça: Кудрявка, kelime anlamıyla "küçük kıvırcık") olan Layka, iki köpekle beraber eğitimden geçmesinin ardından; 3 Kasım 1957 tarihinde fırlatılan Sputnik 2 uzay aracının yolcusu olarak seçildi. Dönem itibarıyla uzay uçuşunun canlılar üzerinde etkileri hakkındaki bilgilerin azlığı ve yörüngeden çıkarma teknolojisinin henüz var olmaması sebebiyle Layka'nın hayatta kalmasına ilişkin bir beklenti yoktu.
Layka; muhtemelen R-7 roketiyle köpeğin bulunduğu bölmenin ayrılması sırasında meydana gelen bir arızadan kaynaklanmış olduğu düşünülen aşırı ısınmadan dolayı, fırlatmadan sonraki birkaç saat içinde hayatını kaybetti. Ölümünün gerçek sebebi ve zamanı 2002 yılına kadar açıklanmadı. Bunun yerine genelde altıncı günde oksijeninin bittiği söylenmekteydi. Yine de bu deney, bir canlının yörüngeye yerleşmesi ve yer çekimi olmayan ortamla karşı karşıya kalması durumunda hayatta kalabileceğini gösterirken; bilim insanlarının da canlı organizmaların uzay uçuşlarına nasıl tepki verdiği konusundaki ilk verileri elde etmesini sağladı. Bu veriler insanlı uzay uçuşlarına önayak oldu. Yaklaşık 4 yıl sonra da, 12 Nisan 1961'deki Sovyet uzay programı Vostok 1 ile uzaya ilk insanlı uçuş gerçekleştirildi.
11 Nisan 2008 tarihinde Rusya, Layka için bir anıt açılışı yaptı. Bir roketin üstünde bulunan köpekten oluşan anıt, Layka'nın uzay uçuşu için hazırlandığı Moskova yakınlarında bulunan tesisin hemen yanına inşa edildi.
Sputnik 1'in başarısının ardından Sovyet lider Nikita Kruşçev, Ekim Devrimi'nin 40. yıldönümü olan 4 Kasım 1957 tarihinde bir uzay aracının fırlatılmasını istiyordu. Halihazırda yapılmakta olan bir uzay aracı vardı; ama bunun kasım ayında hazır olması mümkün değildi. Sputnik 3 adını alan bu uydu 15 Mayıs 1958 tarihinde uzaya fırlatıldı.Kasıma kadar hazır olabilmek için yeni bir uzay aracının yapılması gerekiyordu. Kruşçev, mühendislere Sputnik 1'in "zafer"ini tekrarlayıp dünyayı Sovyet cesaretiyle şaşkına çevirecek bir uzay başarısı istediğini özellikle söyledi. Bunun ardından yörüngeye bir köpeğin oturtulmasına karar verildi. Sovyet bilim insanları uzun süredir bir insandan önce yörüngeye bir köpeği göndermeyi istemekteydiler ve 1951'den beridir balistik uçuşlarda on iki köpeği yörünge altı düzeydeki uzaya göndermişlerdi. 1958 için yörüngedeki bir uçuşa hazırlanıyorlardı. Fakat Kruşçev'in isteklerini yerine getirmek için uçuşu Kasım ayına çektiler.Rus kaynaklarına göre Sputnik 2 için resmî karar 10 veya 12 Ekim tarihinde çıktı. Bu sebepten ötürü ekibin uzay aracını tasarlaması ve projeyi hayata geçirmesi için sadece dört haftası kalmıştı. Bu yüzden Sputnik 2 hızlı yapılan bir işin ürünüydü ve uzay aracının pek çok parçası kaba taslaklara bakılarak yapılmıştı. Ana görev olan uzaya bir canlı göndermenin dışında uzay aracında Güneş'ten gelen radyasyon ve kozmik ışınları ölçen aletler de bulunmaktaydı.Araçta bir oksijen üretici, oksijen zehirlenmesini önleyen aletler ve karbondioksit emen cihazlardan oluşan bir yaşam destek ünitesi mevcuttu. Bunun yanı sıra kabindeki sıcaklığın 15 °C'yi geçmesi durumda köpeği serinletecek bir vantilatör de vardı. Jelatinimsi bir şekilde yedi gün yetecek yiyecek araca konuldu ve köpeğin atıklarını toplayacak bir çantaya bağlandı. Köpeğe bağlanmak üzere bir tür koşum takımı tasarlandı. Köpek dururken, otururken veya yatarken hareketlerini sınırlayacak zincirlere bağlandı ve kabine köpeğin içinde dolaşabileceği bir alan yerleştirilmedi. Kalbinin durumunu denetlemek için bir elektrokardiyogram yerleştirildi. Öte yandan Layka'nın solunumunu, atardamar basıncını ve hareketlerini incelemek üzere de birtakım cihazlar uydunun içine eklendi.
Sovyet bilim insanları uçuş programında Moskova'nın sokak köpeklerini kullanmayı seçti; çünkü sokak köpeklerinin zaten azami derecede açlık ve soğuk koşullarına alışkın olduklarını düşünüyorlardı. Bu bağlamda Layka, Moskova'da bir sokak köpeği olarak bulundu. Yaklaşık 3 yaşındaki Layka, neredeyse 5 kilogram ağırlığında olan melez bir dişi köpekti. Bazı kaynaklara göre ise Layka yaklaşık 6 kg ağırlığındaydı. Sovyet personeli ona çeşitli takma adlar verdi. Bunların arasında "Kudryavka" (Küçük Kıvırcık), "Juçka" (Küçük Böcek) ve "Limonçik" (Küçük Limon) da vardı. Kızak köpeklerinin genel Rusça ismi olan Layka dünyada popüler olan isimdi. Amerikan basını ise "mutt" sözcüğünün melez köpek anlamına gelmesini kullanarak ve Sputnik'ten esinlenerek köpeği "Muttnik" olarak adlandırdı. Yine Amerikan basınında "Curly" (Kıvırcık) adını kullanan makaleler de vardı. Layka'nın asıl cinsi bilinmemekle birlikte genellikle kabul edilen varsayıma göre sibirya kurdu veya ona benzer kuzeyli ırklardan biri ile teriyer meleziydi. Bir Rus dergisi Layka'yı "soğukkanlı" olarak niteledi ve diğer köpeklerle kavga etmediğini yazdı.Sovyetler Birliği ve ABD daha önce hayvanları sadece yörünge altı uçuşlara göndermişti. Sputnik 2 uçuşu için Layka'nın yanında Albina ve Muşka adlarında iki köpek daha eğitilmişti. Uzayda yaşam konusunda uzman olan Sovyet bilimci Oleg Gazenko, bu üç köpek arasından Layka'yı seçti ve eğitti. Albina daha sonraları iki kez yüksek rakımlı test roketlerinde uçtu. Muşka ise çeşitli cihazların ve yaşam desteği testlerinde kullanıldı.Sputnik 2'nin küçük kabinine alışması için köpekler; 20 gün boyunca, boyutu giderek küçültülen kafeslerde tutuldu. Bu denli küçük bir bölmede köpeklerin boşaltım yapmayı durdurdukları, huzursuz oldukları ve sağlık durumlarının kötüleştiği gözlemlendi. Müshil (ishal yapan) ilaçları durumlarını düzeltemedi ve araştırmacılar ancak uzun süreli bir eğitimin sonuç vereceğine kanaat getirdi. Köpekler, roket kalkışını taklit eden bir santrifüje ve uzay aracının seslerini taklit eden bir makineye yerleştirildi. Bu, nabızlarının iki katı çıkmasına ve kan basınçlarının 760 torr artmasına sebep oldu. Öte yandan köpeklere, uzaydaki gıdaları olacak olan besleyici bir jel yedirildi.Kalkıştan önce bir bilim adamı Layka'yı çocuklarıyla oynaması için evine götürdü. Daha sonra Sovyet uzay eczacılığını anlatan kitabında Dr. Vladimir Yazdovski, "Onun için güzel bir şey yapmak istedim. Yaşayacak çok az zamanı kalmıştı" dedi.
Bir NASA belgesine göre Layka kalkıştan üç gün önce, 31 Ekim 1957 günü uzay aracına yerleştirildi. Yılın o zamanında kalkış bölgesindeki sıcaklıklar aşırı derecede düşüktü ve bir ısıtıcıya bağlanan bir hortum köpeğin bulunduğu bölmeyi sıcak tutmak için kullanıldı. İki görevli kalkıştan önce Layka'yı izlemeleri için görevlendirildi. 3 Kasım 1957 günü Baykonur Uzay Üssü'nden yapılan kalkıştan hemen önce köpeğin tüyleri zayıf bir alkol solüsyonuyla ıslatıldı ve dikkatlice tarandı, vücut fonksiyonlarını gösterecek olan cihazların yerleştirileceği yerler iyotla boyandı.Kalkışın en hızlı anında Layka'nın solunumu kalkıştan önceki durumunun üç ila dört katına çıkmıştı. Cihazlar kalp atışının kalkıştan önce dakikada 103 atış iken kalkışın başlamasından hemen sonra dakikada 240 atışa yükseldiğini ölçtü. Yörüngeye ulaştıktan sonra Sputnik 2'nin burun konisi uzay aracının geri kalanından ayrıldı; ama "A Bloku" planlananın aksine ayrılmadı, bu da ısı kontrol sistemini durdurdu. Isı yalıtımı kısmen devreden çıktı, kabindeki sıcaklık 40 °C'ye yükseldi. Üç saatlik ağırlıksızlığın ardından Layka'nın nabzı dakikada 102 atışa düştü, bu dünyada yapılan denemelerden üç kat uzundu ve köpeğin altında olduğu baskının bir göstergesiydi. İlk gelen verilerden bazıları köpeğin tedirgin olduğunu; ama yemeğini yediğini gösteriyordu. Uçuşun beş ila yedinci saatlerinden itibaren uzay aracından gelen canlılık göstergesi kalmamıştı.Sovyet bilim insanları Layka'yı zehirli gıdayla besleyerek öldürmeyi planlamışlardı. Yıllarca Sovyetler Birliği köpeğin ölüm sebebi hakkında birbiriyle çelişen açıklamalar yaptı, bunlardan biri uzay aracının gücünün bitmesi sonucu oksijen yetersizliğinden öldüğü, diğeri ise kasıtlı olarak yapılan zehirlemenin ölüm sebebi olduğu yönündeydi. 1999 yılında bazı Rus kaynakları Layka'nın görevin dördüncü gününde, kabinin aşırı ısınması sonucu öldüğünü söyledi. 2002 yılının ekim ayında Sputnik 2 görevinde çalışan bilim insanlarından biri olan Dimitri Malaşenkov, Layka'nın dördüncü yörüngenin tamamlanmasından önce aşırı ısınmadan dolayı öldüğünü açıkladı. Houston'daki Dünya Uzay Kongresi'nde sunduğu bir makaleye göre "bu kadar sınırlı bir zamanda güvenilir bir ısı kontrol sisteminin yapılması imkansızdı."Beş aydan daha uzun bir süre sonra, 2570 yörüngenin ardından, 14 Nisan 1958 günü Sputnik 2 Layka'dan geriye kalanlar ile birlikte kendiliğinden yörüngeden çıktı ve dünyaya düşerken parçalandı.
Sovyetler Birliği ile ABD arasındaki Uzay Yarışı nedeniyle bu deneyin etik açıdan incelenmesi ilk günlerde gerçekleşmedi. 1957'deki gazetelerin de gösterdiği gibi basın, olayın politik açılarını yansıtmayı tercih etti ve Layka'nın sağlığı ile geri dönemeyişinden pek az bahsetti. Köpeğin sağlığı ve ölümü, ancak olayın üzerinden belli bir zaman geçtikten sonra tartışılmaya başlandı.
Sputnik 2 geri dönmek üzere tasarlanmamıştı ve Layka'nın ölmesi planlanmıştı. Bu görev dünya çapında hayvanlara karşı yapılan kötü davranışlar ve hayvanlarla yapılan deneyler hakkında bir tartışma başlattı. Birleşik Krallık'taki Ulusal Köpek Savunma Birliği tüm köpek sahiplerini bir dakikalık saygı duruşuna davet etti, Kraliyet Hayvan Zulmünü Önleme Derneği ise Sovyetler Birliği görevin başarılı olduğunu açıklamadan önce bile eylem yaptı. Dönemin hayvan hakları savunucuları halkı Sovyet büyükelçiliklerinde protesto yapmaya davet etti. Bazı diğer gruplar ise New York'taki Birleşmiş Milletler binasının dışında gösteri yaptı. Bunlara rağmen bazı Amerikan bilim insanları Layka'nın ölümüne ilişkin haberlerden önce de olsa Sovyetler Birliği'ne destek verdi.
Sovyetler Birliği'nde ise daha az tartışma vardı. İlk günlerde veya ilerleyen yıllarda basın, halk veya akademisyenler uzaya bir köpek gönderme fikrine yönelik eleştirileri açıkça dile getirmedi. Sovyetler Birliği'nin çöküşünden sonra ise, 1998 yılında köpeği uzaya göndermekten sorumlu olanlardan biri olan Oleg Gazenko, köpeğin ölmesine izin verdiği için duyduğu pişmanlığı dile getirdi:
"Hayvanlarla çalışmak hepimiz için bir ıstırap kaynağıdır. Onlara konuşamayan bebekler gibi davranıyoruz. Zaman geçtikçe bunun için olan üzüntüm artıyor. Bunu yapmamalıydık... Bu görevden köpeğin ölümüne değecek kadar çok şey öğrenmedik."
Rus kozmonotların eğitildiği Moskova yakınlarındaki Yıldız kentinde Layka'nın bir heykeli ve onun için bir madeni levha bulunmaktadır. Daha sonraki uzay görevleri geri gelmek üzere tasarlandı. Uzayda ölen diğer Sovyet köpekleri Pçyolka ve Muşka idi, 1 Aralık 1960 günü Korabl-Sputnik 3 uzay aracı dünyaya dönerken kaza sonucu parçalanmasından dolayı ölmüşlerdi.
2003 yapımı Planetes adlı anime serisinde adı anılmasa da, ilk bölümden itibaren birkaç bölümde son fotoğrafında görüldüğü gibi canlı olarak yer verilmiştir.
Layka'nın anısına Sovyetler Birliği, Romanya, Moğolistan, Macaristan, Arnavutluk, Nikaragua, Polonya ve Birleşik Arap Emirlikleri pullar bastı. Amerikalı folk-rock şarkıcısı Jonathan Coulton "Space Doggity" adlı bir şarkı yazdı. Sovyetler Birliği'nde üzerinde Layka'nın resmi ve adı olan sigara paketleri üretildi. Nick Abadzis, 2007 yılında Layka adında bir çizgi roman yazdı. Kitapta gerçek ve kurgu karıştırılmış ve Layka'nın bir sokak köpeğiyken dünya yörüngesine çıkan ilk hayvan olmasıyla sonuçlanan olaylar dizisini anlatmıştır. Kitap 2008 yılında gençler için en iyi çizgi roman dalında Eisner Ödülü'nü kazandı, gerçeğe dayalı en iyi eser dalında Eisner Ödülü, Ulusal Karikatüristler Derneği Ödülü ve en iyi orijinal çizgi roman dalında Harvey Ödülü'ne aday gösteridi. Müzik grubu 7 Seconds of Love, Layka'dan bahseden "Rocket Dog" adında bir şarkı üretti.

Leylek (Ciconia ciconia), leylekgiller (Ciconiidae) familyasından büyük ve uzun bacaklı bir kuş türü. Siyah kanat uçuş tüylerinin dışında tamamen beyazdır, gagası ve bacakları erişkinlerde kırmızı, yavrularda ise siyahtır. Büyük bir kuş olup 100–115 cm uzunluğunda, 2,3 ila 4,5 kg ağırlığındadır, kanat açıklığı ise 155–215 cm'dir. Cüssesi biraz farklı olan iki alt türü ise Avrupa'da (kuzeyde Finlandiya'ya kadar), kuzeybatı Afrika'da ve güneybatı Asya'da (doğuda Kazakistan'ın güneyine kadar) bulunur. Leylekler uzun mesafelere göç ederler. Çoğunlukla tropikal Sahraaltı Afrika'dan Güney Afrika'nın güneyine ve hatta Hindistan alt kıtasının güneyine kadar olan bölgede kışı geçirirler. Avrupa'dan Afrika'ya göç ederken Akdeniz üzerinden değil, doğuda Levant üzerinden, batıda da Cebelitarık Boğazı'ndan geçerler. Bunun nedeni uçmak için gereksinim duydukları hava termallerinin deniz üzerinde oluşmamasıdır. Yerde yürürken durmadan, yavaşça hareket ederler. Leylekgiller ailesinin diğer üyeleri gibi boynu tamamen gerilmiş şekilde uçarlar.
Etçil olan leylek, böcekler, balık, amfibiler, sürüngenler, küçük memeliler ve küçük kuşlar gibi çok geniş bir yelpazede beslenir. Besinlerinin çoğunu yerden, kısa bitki örtüsü içinden ve sığ sulardan toplar. Tek eşli olarak ürerler ancak yaşam boyunca sürecek bir çift bağı kurmazlar. Hem erkeği hem de dişisi, çubuklardan oluşan ve birkaç yıl kullanılabilen büyük bir yuva yapar. Dişi leylek her yıl bir kereliğine olmak üzere dört yumurta yumurtlar ve yavrular 33-34 gün sonra aynı anda olmamak üzere yumurtadan çıkar. Çifti oluşturan kuşların ikisi de kuluçkaya yatar ve birlikte yavruları beslerler. Yavrular yumurtadan çıktıktan 58-64 gün sonra yuvadan ayrılır ve 7 ila 20 gün daha ebeveynler tarafından beslenir.
Leylek, Dünya Doğa ve Doğal Kaynakları Koruma Birliği (IUCN) tarafından asgari endişe altındaki türler arasında sınıflandırılmıştır. Orta Çağ boyunca ormanların azalması leyleklerin yararına olmuştur ancak tarım pratiklerinin değişmesi ve sanayileşme 19. yüzyılda ve 20. yüzyılın başlarında Avrupa'nın bazı bölgelerinde popülasyonlarının azalmasına hatta yok olmasına neden olmuştur. Avrupa çapındaki koruma programlarının sonucunda leyleklerin tekrar Hollanda, Belçika, İsviçre ve İsveç'te üremeleri sağlanmıştır. Doğal düşmanlarının sayısı azdır ancak çeşitli parazitler taşıyabilir. Dikkat çekici bir tür olan leylek tarih boyunca bulunduğu bölgelerde çeşitli söylencelere konu olmuştur. Bunların en bilineni, bebeklerin leylekler tarafından getirildiği söylencesidir.
Leylek, Ardea ciconia bilimsel adı verilerek Linnaeus'un 1758 tarihli eseri Systema Naturae'de tanımlanan kuş türlerinden birisidir. 1760 yılında Fransız zoolog Mathurin Jacques Brisson tarafından Ciconia adlı yeni bir cins altında sınıflandırılmış ve bu cinsin tip türü olmuştur. Hem cins hem de tür adı olan cǐcōnia Latince "leylek" kelimesinden gelmektedir.İki alt türü vardır, bunlar:
Ciconia ciconia ciconia, Linnaeus tarafından 1758 yılında tanımlanan tür. Avrupa'dan kuzeybatı Afrika'ya ve Asya'nın en batısından Afrika'nın doğusuna kadar olan alanda ürerler ve kışları esas olarak Afrika'da Sahra Çölünün  güneyinde geçirirler. Ancak bazı kuşlar kışları Hindistan'da da geçirmektedir.
Ciconia ciconia asiatica,, Rus doğa tarihçisi Nikolay Severtzov tarafından 1873 yılında tanımlanan alt tür. Türkistan'da ürerler ve kışları İran ile Hindistan arasında geçirirler. Diğer alt türden biraz daha büyüktür.Leylekgiller familyasında genel olarak üç grupta toplanan altı cins sınıflandırılmıştır: Mycteria ve Anastomus cinsleri, Ephippiorhynchus, Jabiru ve Leptoptilos cinsleri ve tipik leylekleri barındıran Ciconia cinsi. Yaşayan yedi türü bulunan tipik leylekler düz ve sivri gagaları ve esas olarak beyaz ve siyah tüyleri ile ayırt edilmektedir. En yakın akrabaları, daha önce leyleğin bir alt türü olarak da sınıflandırılmış olan Doğu Asya'da yaşayan Ciconia boyciana türü ile Güney Amerika'da yaşayan Ciconia maguari türüdür. Ciconia cinsi içinde yakın evrimsel bağlantılar, davranışsal özellikler ve hem mitokondriyal sitokrom b gen dizileri hem de DNA-DNA hibridizasyon analizleri ile önerilmiştir.
Sağ humerusun distal ucunu temsil eden bir Ciconia fosili, Kenya'da Victoria Gölünde Rusinga Adasının Miyosen yataklarında bulunmuştur. Yaşı 24 ila 26 milyon yıl arasında olduğu tahmin edilen bu fosil birbirine çok benzeyen ve aynı kemik yapısına sahip olan leylek (C. ciconia) ya da kara leylek (C. nigra) türlerine ait olabilir. Maboko Adasında yer alan Miyosen'in orta dönemine ait fosil yataklarında başka kalıntılar da bulunmuştur.
Leylek oldukça iri bir kuştur. Boyu 110 ila 115 cm arasındadır. Ayakta duruken yerden yüksekliği 100 ila 125 cm arasındadır. Kanat genişliği 155 ila 215 cm, ağırlığı da 2,3 ila 4,5 kg arasındadır. Leylekgillerin diğer türleri gibi uzun bacaklara, uzun bir boyna ve uzun sivri bir gagaya sahiptir. Ortalama olarak erkekler dişilerden biraz daha büyüktür bunun dışında görünüşleri birbirine benzer. Tüyleri esas olarak beyaz renklidir ancak kanatların üst tüyleri ve uçuş tüyleri siyah renklidir. Bu siyah renkli tüylerin kaynağı bulundurdukları melanindir. Uzun göğüs tüylerinin bazı kur davranışları sırasında kabardığı gözlemlenir. İrisleri donuk kahverengi ya da gridir, göz çevresindeki deri siyahtır. Erişkinlerin gagaları ve bacakları parlak kırmızı renklidir. Bu kırmızı rengin nedeni besinlerinde bulunan karotenoiddir. İspanya'nın bazı bölgelerinde yapılan araştırmalar sonucunda bu pigmentin bölgeye getirilen bir kerevit türünden (Procambarus clarkii) gelen astaksantin maddesi kaynaklı olduğu ve diğer bölgelerde genç kuşların donuk renkli gagalarına karşın bu bölgelerde genç kuşların bile gagalarının kırmızı renkli olduğu ortaya konmuştur.
Diğer leylek türlerinde olduğu gibi uzun ve geniş kanatlar bu kuşların gökte süzülmesine olanak sağlar. Düzenli ve yavaş şekilde kanat çırparlar. Boynu ileri doğru uzanmış ve ayakları kısa kuyruğunun da ötesinde arkaya doğru uzanmış olarak uçarlar. Yavaş ve düzenli adımlarla, boyunları yukarı doğru uzanmış olarak yürürler. Dinlenirken ise başlarını omuzlarının arasına eğerler. Tüy değiştirmeleri çok yakından araştırılmadıysa da tüm yıl boyunca tüy değiştirir ve birincil uçuş tüyleri üreme döneminde değişir.Yumurtadan çıkan leylekler kısmen kısa ve seyrek beyazımsı ince tüylerle kaplıdır. Bu tüylerin yerine yaklaşık bir hafta sonra daha yoğun olan beyaz yünümsü ince tüyler çıkar. Üç haftanın sonunda siyah omuz ve uçuş tüylerine kavuşur. Yumurtadan çıkan kuşun bacakları pembedir ve büyüdükçe grimsi-siyaha dönüşür. Siyah renkli gagasının ucu kahverengidir. Palazlandığında genç kuşun tüyleri erişkinlerin tüylerine benzer ancak siyah tüyleri hafif kahverengidir ve gagaları ile bacakları donuk kahverengi-kırmızı renktedir. Gagalar genellikle ucu koyu olmak üzere kırmızı veya turuncu renktedir. Genç kuşların gagaları bir yaz sonra erişkinlerin kırmızı rengine kavuşur ancak bazı bireylerde siyah gaga ucu kalır. Genç kuşlar ikinci yazdan itibaren erişkinlerin tüy renklerine kavuşurlar.
Leylek bulunduğu bölgelerde yerde görüldüğü takdirde kolayca ayırt edilebilir ancak havada uçarken belli bir mesafeden, benzer renkte kanataltı tüylere sahip sarı gagalı leylek, ak pelikan, mısır akbabası ve bayağı turna ile karıştırılabilir. Sarı gagalı leylek, siyah kuyruğu ve biraz daha uzun ve hafifçe eğik olan sarı gagasıyla  leylekten ayırt edilebilir. Leylek, sarı gagalı leylekten biraz daha büyük yapılıdır. Ak pelikanın bacakları daha kısadır ve uçarken kuyruğunun ötesine geçmez. Ayrıca uçarken başı kısa gövdesine yakın tutarak ayrı bir profil sergiler. Ayrıca pelikanlar düzenli ve senkronize sürüler hâlinde süzülürken leylekler organize olmadan bireysel ya da küçük gruplar hâlinde uçarlar. Mısır akbabası, uzun güvercin kuyruğuna benzer kuyruğuyla daha küçük bir kuştur. Bacakları da kısadır ve kısa boyunludur. Küçük başı da sarımsı beyaz renklidir. Bayağı turna da uçarken siyah ve beyaz tüyleriyle görünse de bacakları ve boynu leylekten daha uzun görünür.
Avrupa kıtasında leylekler geniş ama birbirinden ayrı bölgelere dağılmıştır. Batıda İber Yarımadası ve Kuzey Afrika ile Doğu ve Orta Avrupa'nın çoğu bölgesinde yaşarlar. Dünya popülasyonunun %25'i Polonya'da toplanmıştır. Asya'nın batısında da yaşarlar. Asiatica alt türünün yaklaşık 1450 kuşluk popülasyonu Orta Asya'da Aral Gölü ile Doğu Türkistan arasında yaşamaktadır. Doğu Türkistan popülasyonunun 1980 yılı civarında soyunun tükendiğine inanılmaktadır. Göç yolları bu türün yaşadığı bölgeleri Afrika ve Hindistan'a kadar uzatır. Popülasyonunun bir bölümü, İsrail üstünden geçerek Afrika'nın doğusuna ve ortasına giden doğu göç yoluna sadıktır.Güney Afrika'da Calitzdorp şehrinde 1933 yılından beri üreyen leylekler olduğuna dair kayıtlar bulunmaktadır. Bredasdorp şehrinde de 1990'larda 10 kadar kuşun ürediği bilinmektedir. Kışları Hindistan'da geçiren az sayıda leyleğin C. c. asiatica popülasyonundan geldiği düşünülmektedir 1990'ların başında bahar göçü sırasında 200 kadar kuş Kurram Vadisinde gözlemlenmiştir. Almanya'da halkalanan kuşlardan bazıları Hindistan'ın batısında Bikaner'de ve güneyinde Tirunelveli'de görülmüştür. Ciconia boyciana türünün bir özelliği olan göz çevresinde kırmızı derili atipik bir örnek kaydedilmiştir. Hindistan leylek popülasyonunun daha fazla araştırılması gerekmektedir. Üreme bölgesinin kuzeyinde, Finlandiya, Büyük Britanya, İzlanda, İrlanda, Norveç ve İsveç ile Azorlar ve Madeira Adalarının batısında, göç sırasında geçerken ve rastlantısal konuk olarak görülebilirler. Son yıllarda Rusya'nın batısında da gözlemlenmişlerdir.
Leyleklerin tercih ettiği beslenme alanları otlaklar, tarlalar ve sığ sulak alanlardır. Uzun otlar ve çalılıklardan kaçınırlar. Ukrayna'nın kuzeyinde Çernobil şehrinin bulunduğu bölgede 1986 yılındaki nükleer kazadan sonra tarlaların uzun otlar ve çalılıklarla kaplanması sonucunda bölgedeki leylek popülasyonu azalmıştır. Polonya'nın bazı bölgelerinde doğal beslenme alanlarının fakirliği 1999'dan beri leylekleri çöplüklerde besin aramaya zorlamıştır. Orta Doğu, Kuzey ve Güney Afrika'da da leyleklerin çöplüklerde beslendiği bildirilmiştir.Leylekler özellikle sulak ya da dönemsel olarak su alan otlak alanlarda, ormanlık ve çalılık alanlarda olduğundan daha çok ürerler. Afrika'da kışlarken de otlakları, sulak alanları ve tarlaları kullanırlar. Orta Çağda insanların ormanlık arazileri yokederek otlaklar ve tarlalar yaratması leyleklerin sayısının artmasına yardımcı olmuştur. O dönemlerde Avrupa'nın hemen hemen her yerinde yaşamakta ve İsveç kadar kuzeyde bile üremekteydiler. Britanya Adalarına leylekler nadiren rastlantısal konuk olarak gelirler ve her yıl 20 civarında kuş gözlemlenebilir ama yuva yaptıkları görülmemiştir. İskoçya'da 1416 yılında Edinburg'ta St.Giles Katedralinde bir çift leyleğin yuva yaptığı bilinmektedir.Sanayileşme ve tarım yöntemlerinin değişmesiyle birlikte 19. yüzyılda leylek popülasyonunda azalma başlamıştır. Artık leylekler eskiden yuva yaptıkları ülkelerin çoğunda yuva yapmamaktadır. Avrupa'da leylekler artık yalnız Portekiz, İspanya, Ukrayna ve Polonya'da yoğun olarak bulunmaya başlamıştır. İber Yarımadasında yalnızca güneybatı bölgesinde yoğunlaşan leylekler tarım yöntemlerinin değişmesi nedeniyle azalmaktadır. 2005 yılında yapılan bir araştırmada Polonya'nın güneyinde Podhale bölgesinde 1931 yılından beri yuva yapan leyleklerin yavaş yavaş daha yüksek rakımlarda yuvalandıkları ve 1999 yılında 890 m. rakımda yuva yaptıkları ortaya çıkarılmıştır. Bunun sebebinin küresel ısınma ve diğer hayvanlar ve bitkilerin de yüksek rakımlara doğru çekilmesi olduğu öne sürülmüştür. Polonya'nın batısındaki Poznań eyaletine baharda üremeye gelen leylekler, 20. yüzyılın son yirmi yılında, 19. yüzyılın sonunda geldiklerinden 10 gün kadar önce gelmeye başlamışlardır.
Kuş göçleri konusunda ilk sistematik araştırmalar, Alman ornitolog Johannes Thienemann tarafından, o zamanlar Doğu Prusya sınırlarında yer alan Kuron Dilinde kurulmuş olan dünyanın ilk kuş gözlemevi Rossitten Kuş Gözlemevinde 1906 yılından itibaren kuş halkalama çalışmalarıyla başlatılmıştır. Her ne kadar Rossitten'den çok fazla leylek geçişi görülmediyse de Almanya ve Avrupa'da yapılan leylek halkalama çalışmaları bu gözlemevi tarafından idare edilmiştir. 1906 yılı ile II. Dünya Savaşı arasında çoğu genç olan 100.000'den fazla leylek halkalanmış ve bunların 2.000 kadarının 1908 ile 1954 yılları arasında uzun mesafe uçuşları kaydedilmiştir.
Leylekler Avrupa'da bulunan üreme alanlarından ağustos ve eylül aylarında güneye, Afrika'ya doğru göç ederler. Afrika'da kışları Kenya ve Uganda'dan Güney Afrika'ya kadar olan bölgedeki savanlarda geçirirler. Bu bölgelerde sayıları bini geçen kuştan oluşan sürüler hâlinde toplanırlar. Bazı kuşlar batıya doğru giderek Sudan'ın batısına, Çad'a ve Nijerya'ya kadar ulaşabilirler. Baharda kuzeye geri dönerler; Sudan ve Mısır'da şubat ile nisan aylarında geri döndükleri kaydedilmiştir. Avrupa'ya ortalama 49 günlük bir yolculuk sonrasında mart ayı sonunda ve nisan ayında ulaşırlar. Karşılaştırıldığında sonbahar yolculuklarının yaklaşık 26 günde tamamlandığı görülür. Arkadan gelen rüzgâr ve yol üzerindeki besin maddelerinin azlığı (kuşlar av bulamadıkları bölgelerin üstünden daha hızlı uçar) kuşların ortalama uçuş hızını artırır.
Orta Avrupa'dan göçen leylekler, Akdeniz üzerinden uzun deniz geçişinden kaçınmak için ya Türkiye'de Boğaziçi'nden geçen ve Levant üzerinden Sahra Çölünü geçip Nil Nehrini takip eden doğu göç yolunu ya da Cebelitarık Boğazı üzerinden geçen batı göç yolunu kullanırlar. Bu göç yolları hava termallerinin kullanılmasını mümkün kılarak daha az enerji harcamalarını sağlar. Yıllık olarak 530.000 leylek tarafından kullanılan doğu göç yolu batı göç yolundan daha önemlidir ve bu yolu kullanan bayağı arı şahininden sonra leylekler en kalabalık ikinci türdür. Göç eden yırtıcı kuşlar, leylekler ve ak pelikan sürüleri 200 km uzunluğa erişebilmektedir. Doğu yolu batı yolundan iki kat daha uzun olmasına rağmen leylekler kışlaklarına her iki yoldan da aynı sürede varabilmektedir.Genç leylekler güneye doğru olan ilk yolculuklarına kalıtımla intikal eden rotada başlarlar ancak hava koşulları nedeniyle bu rotadan çıkarlarsa bu değişikliği telafi edemeyip yeni kışlaklara varırlar. Erişkin leylekler güçlü rüzgârlara karşın rotalarını koruyabilmekte ve bölgeleri tanıdıkları için normal kışlaklarına ulaşabilmektedir. Aynı nedenlerden ötürü, baharda geri göç eden, kışlaklarını şaşırmış olanlar dahil tüm kuşlar, her zaman yaşadıkları üreme bölgelerine geri dönebilmektedir. Kaliningrad'da esaret altında yetiştirilen ve gidecekleri yolu onlara gösterebilecek doğada büyümüş leylekler olmadan salınan genç leyleklerle yapılan bir deneyde kuşların içgüdüsel olarak güneye doğru uçtukları gözlemlenmiştir.
Leylekler Avrupa ve Sahraaltı Afrika arasında göç ederken uzun mesafeleri katetmek için hava termallerinin kaldırıcı gücünden yararlanarak süzülerek uçarlar. En kısa yol Akdeniz üzerinden geçmesine rağmen hava termallerinin su üzerinde oluşmaması nedeniyle uçarken daha çok enerji harcatan kanat çırparak uçmayı aza indirgemek için denizin üzerinden geçen yollardan kaçınarak kara üzerinden geçen uçuş yollarını kullanırlar. Kanat çırparak uçmanın vücut yağını süzülerek uçmaktan 23 kat daha hızlı yaktığı hesaplanmıştır. Dolayısıyla sürüler yukarı yükselen sıcak havayı kullanarak 1200 ila 1500 m yükseğe çıkar ve süzülerek uçmaya devam ederler. Batı Sudan'da bu yüksekliğin 3300 m'ye kadar ulaşabildiği kaydedilmiştir.Zaman zaman su üzerinden geçen uzun uçuşlara da rastlanır. Danimarka'da yuvasında halkalanan genç bir leylek İngiltere'de görülmüş ve burada birkaç gün geçirdikten sonra yoluna devam etmiştir. Daha sonra Scilly Adaları üzerinden uçarken gözlemlenen kuş üç gün sonra Madeira'ya oldukça kötü bir durumda ulaşmıştır. Bu ada Afrika'dan 500 km, Avrupa'dan da bunun iki katı uzaklıktadır. Orta Doğu üzerinden yapılan göç, uçmaya uygun olmayan rüzgârlı havaya neden olan hamsin yeli nedeniyle sekteye uğrayabilir. Böyle durumlarda leylek sürüleri yerde rüzgâra doğru dönerek kötü havanın geçmesini ayakta beklerler.
Leylek sürü hâlinde yaşayan bir kuştur. Göç yollarında ve Afrika'da kışlaklarında binlerce kuştan oluşan sürüler kaydedilmiştir. Üreme dönemi içinde üremeyen kuşlar 40 ila 50 kuşluk gruplar hâlinde toplanırlar. Afrika'nın güneyinde leylek sürülerinin içinde daha küçük yapılı ve siyah tüylü Abdim leyleğine de rastlanır. Üreyen leylek çiftleri avlanmak için küçük gruplar hâlinde toplanır ve bazı bölgelerde koloni şeklinde yuvalarda yaşadıkları gözlemlenmiştir. Ancak leylek kolonileri içinde grupların büyüklüğü değişkenlik gösterir ve sosyal yapıları gevşektir. Yeni üremeye başlamış genç kuşlar çevrelerde bulunan yuvalarda kalırken üreme şansı daha yüksek olan yaşlı leylek çiftleri kolonilerin merkezine doğru daha kaliteli yuvalarda kalır. Sosyal yapı ve grup bütünlüğü birbirini temizleme gibi özgeci davranışlarla sağlanır. Leylekler bu davranışları yalnızca yuvalarda gösterir. Ayakta duran leylekler oturan leyleklerin kafalarını yuvada temizlerler. Bazen ebeveynler genç kuşları, bazen de genç kuşlar birbirini temizler. Diğer leylek türlerinin çoğunun aksine, leylekler hiçbir zaman kanatlarını açmış bir duruş sergilemezler. Ancak tüyleri ıslak olduğunda kanatlarını vücutlarından uzak tutarak aşağı sarkıttıkları gözlemlenmektedir.Leylek bazen gaita ve idrar içeren dışkısını bacaklarına yönlendirir ve bu nedenle bacakları beyaz görünür. Sonrasında oluşan buharlaşma serinlik sağlar ve buna ürohidroz denir. Bacaklarında halka bulunan kuşların halkalarında biriken bu dışkılar bazen bacaklarda travmaya neden olabilmektedir. Yuvadaki yavruların ağzına su damlatmak için gagalarına aldıkları yosunları sıkarak alet kullandıkları da gözlemlenmiştir.
Erişkin leylek gagasını birbirine çarparak, uzaktan duyulan makinalı tüfek sesine benzetilen yüksek bir ses çıkarır. Bu ses gaganın hızlıca açılıp kapanması ve alt ve üst gaganın her kapandığında birbirine çarpması sonucu oluşur. Rezonatör görevi yapan boğaz kesesi gaga çarpma sesinin daha da yüksek çıkmasına neden olur. Çeşitli sosyal etkileşimlerde kullanılan gaga çarpma, uzadıkça daha da yüksek bir tona ulaşır ve duruma göre belirgin değişik ritimler alır. Örneğin leylekler çiftleşme sırasında daha yavaş, alarm vermek için daha da yavaş gaga çarparlar. Erişkin kuşların çıkardığı tek vokal ses ise zorlukla duyulabilen zayıf bir ıslıktır. Ancak genç kuşlar daha belirgin bir ıslık sesi, çeşitli cıvıltılar ve besin istediklerinde de kedi gibi miyavlama sesi çıkarabilirler. Genç kuşlar da erişkinler gibi gagalarını çarparak ses çıkartırlar. Leylekler kendi aralarında selamlaşma, çiftleşme sonrası ve tehdit etmek için başlarını hızlıca arkaya doğru atarak başlarının tepesiyle sırtlarına değer, yavaşça kafalarıyla boyunlarını öne doğru getirirler ve bunu birkaç kere tekrarlarlar. Üreyen çiftler yazları bölgelerini korumak için bu davranış ile birlikte kuyrukları dikilmiş ve kanatları yanlara uzatılmış şekilde öne doğru eğilme davranışını da sergilerler.
Leylekler çok çeşitli hayvanları avlayarak beslenirler. Yuvalarının 5 km kadar yakınında bulunan otlaklarda ve avlarına daha kolay ulaşabilecekleri bitki örtüsünün kısa olduğu yerlerde avlanmayı tercih ederler. Avlandıkları hayvanlar mevsimine, bölgeye ve avların bulunabilirliğine göre değişiklik gösterir. Sıklıkla aldıkları besinler arasında böcekler, solucanlar, sürüngenler, amfibiler, özellikle Pelophylax kl. esculentus ve bayağı kurbağa, tarla sıçanları, köstebekler ve sivri fareler gibi küçük memeliler sayılabiir. Daha az sıklıkla kuş yumurtaları, yavru kuşlar, balık, yumuşakçalar, kabuklular ve akreplerle de beslenirler. Gündüzleri avlanırlar ve küçük avları bütün olarak yutarlar. Daha büyük avları ise önce öldürür, yutmadan önce parçalarlar. Lastik bantları solucanlarla karıştırıp yutabilirler, bunun sonucunda da sindirim sistemlerinin bloke olması sonucu ölümlerle karşılaşılabilir.İlkbaharda Letonya'ya dönen leyleklerin Rana arvalis türü kurbağaları avlamak için, bu türün erkeklerinin üreme zamanında toplu olarak çıkardıkları sesten yararlandıkları ortaya çıkarılmıştır.Üreme dönemi dışında da leyleklerin besin maddeleri benzerdir ancak daha kuru bölgelerden alınırlar. Hindistan'da kışlayan leyleklerin, kara antilopların rahatsız ettiği böcekleri avlamak için bu hayvanları takip ettikleri gözlemlenmiştir. Hindistan'da kışlayan leylekler bazen Ciconia episcopus türü leyleklerle birlikte avlanırlar. Besin hırsızlığı, Hindistan'da bir kızıl tuygun tarafından yakalanan kemirgenin bir leylek tarafından çalınması ile kayda alınmıştır. Ayrıca Polonya'nın bazı bölgelerinde tarla sıçanı arayan leyleklerin çayır tuygunları tarafından rahatsız edildikleri görülmüştür.
Leylekler yakınlarında sulak alanlar bulunan açık tarla arazilerinde ürerler ve ağaçlarda, binaların üzerinde ya da insanlar tarafından özel olarak yapılan platformlarda çalı çırpıdan yapılmış büyük yuvalar yaparlar. Yuvaların derinliği 1 ila 2 m, çapı 0,8 ila 1,5 m ve ağırlığı 60 ila 250 kg arasındadır. Yuvalar küçük koloniler hâlinde kurulur. Leylek yuvaları hayırlı bir alâmet olarak görüldüğü için insanlar tarafından rahatsız edilmediklerinden insanların yaşadığı yerlerin yakınında yuva yaparlar. Avrupa'nın güneyinde kiliselerin, Türkiye'de de camilerin üzerinde yuva yaptıkları görülür. Özellikle yaşlı erkek bireyler her yıl aynı yuvayı kullanır. Baharda erkekler kışlaklardan daha önce döner ve yuvalarını seçer. Daha büyük yuvalar daha çok sayıda yavrunun palazlanmasına izin verdiği için ilgi görür. Çiftlerin değişmesi ve bir önceki yıl yavru yetiştirilememesi gibi nedenlerle yuva değiştirildiği görülür ve genç kuşların üremek için başka yuvalara gitmesi de mümkündür. Bir yuvada birkaç gün kalıp yuva değiştiren farklı sayıda leylek çifti gözlemlenmiştir ancak sebebi bilinmemektedir.
Leyleklerin geniş yuvalarında farklı türde kuşlar da sıklıkla yuvalanır. En sık rastlanan türler bayağı serçe, orman serçesi ve bayağı sığırcıktır. Daha az rastlanan türler bayağı kerkenez, kukumav, gökkuzgun, ak kuyruksallayan, kara kızılkuyruk, küçük karga ve söğüt serçesidir. Leylek çiftleri birbirlerini başlarını geriye doğru atıp ileriye doğru getirerek ve gagalarını çarparak selamlarlar. Dişi yumurtlamadan önce bir ay boyunca çiftler sıklıkla çiftleşir. Yüksek sıklıkta çiftleşme genellikle çift dışı çiftleşme ile ilişkilendirilir ancak leyleklerde bu çok sık görünen bir durum değildir.Bir leylek çifti yılda bir kez yavru yetiştirir. Dişi tipik olarak dört yumurta yumurtlar ama 1 ila 7 arasında yumurta sayısına da rastlanmıştır. Yumurtalar beyaz renklidir ancak üzerlerini kaplayan glutenimsi madde yüzünden kirli sarımsı bir görünüşe sahiptirler. Yumurtalar 72,58 x 51,86 mm boyutlarında ve 96 ila 129 gram ağırlığındadır. Yumurtanın kabuğu 10,76 gram ağırlığındadır. İlk yumurta yumurtlanır yumurtlanmaz dişi kuluçkaya yatar ve 33 ila 34 gün sonra yavrular yumurtadan sırayla çıkmaya başlar. Yumurtadan ilk çıkan yavru diğerlerine göre avantajlı durumda olur. Bazı türlerde olduğu gibi güçlü yavrular zayıf yavrulara karşı saldırgan olmasa da küçük ve zayıf yavrular bazen ebeveynleri tarafından öldürülür. Bu davranışa, besin kıtlığı olduğunda yavruların sayısını azaltıp kalan yavruların yaşama şansını artırmak için rastlanır. Leylek yavruları birbirine saldırmaz. Ebeveynlerin yüksek miktarda besini bir kerede kusması nedeniyle güçlüler ile zayıflar arasında rekâbet olmaz ve yavru sayısını azaltmak için ebeveynlerin yavrularını öldürmesi daha etkin bir yöntemdir. Ancak bu yönteme çok sık rastlanmaz.
Bahar ayında yavruların yumurtadan çıkma zamanı hava sıcaklığı ve durumu önem taşımaktadır. Serin ve yağmurlu havalar yavru ölümünü artırmakta ve üreme şansını azaltmaktadır. Beklenmedik şekilde yapılan araştırmalar sonucunda en son yumurtadan çıkan yavruların, erişkinliğe eriştikten sonra, kendilerinden önce çıkan yavrulara göre daha çok yavru yetiştirdikleri gözlemlenmiştir. İlk birkaç haftada yavruların vücut ağırlığı hızla artar ve 45 gün içinde 3,4 kg'a ulaşır. Gaganın uzunluğu 50 gün boyunca doğrusal olarak artar. Yavrular, ebeveynlerin yakaladığı solucan ve böceklerin yuvanın tabanına kusulması yoluyla beslenirler. Daha büyük yavrular ebeveynlerinin ağzına beslenmek için uzanabilmektedir. Yavrular yumurtadan çıktıktan 58 ila 64 gün sonra palazlanırlar.Leylekler genellikle dört yaşında iken üremeye başlarlar ancak en erken iki, en geç yedi yaşında üredikleri kaydedilmiştir. Doğada yaşayan en yaşlı leyleğin İsviçre'de halkalandıktan sonra 39 yıl yaşadığı bilinmektedir. Esaret altında yaşayan kuşlar 35 yıldan fazla yaşamışlardır.
Leylek yuvaları, özellikle daha sıcak olan aylarda kuşlar kışlaklarından döndükten sonra bir dizi eklem bacaklı türüne de yuva olmaktadır. Yıllar boyunca aynı yuvada üreyen leylekler yuvalarını kaplamak için her yıl yeni malzeme getirir ve yuvaların içinde kat kat organik malzeme birikir. Hemvücut sıcaklıkları hem de dışkılar, besin artıkları, tüy ve deri parçaları yuvanın içindeki sıcaklığı düzenleyerek geniş ve çeşitli sayıda akar türünün beslenmesine olanak sağlar. On iki yuva üzerinde yapılan bir çalışmada 34 farklı türe ait 13.352 akara rastlanmıştır. Bunların arasında Macrocheles merdarius, Macrocheles robustulus, Uroobovella pyriformis ve Trichouropoda orbicularis toplanan örneklerin %85'ini oluşturmaktadır. Genellikle Scarabaeidae familyasına ait dışkı yiyen böcekler ve leyleklerin getirdiği gübreler ile yayılan bu akarlar yuva tabanlarında sıklıkla bulunan böcek yumurta ve larvalarıyla ve yuvarlak solucanlarla beslenirler. Parazit akarlara rastlanmamaktadır. Akar popülasyonunun tam etkisi bilinmemektedir, zararlı organizmaları yokettikleri için yararlı da olabilirler, ya da yuvadaki yavrular için zararlı da olabilirler.Leyleklerin üzerinde dörtten fazla cinse ait tüy akarı türleri bulunabilir. Freyanopterolichus pelargicus ve Pelargolichus didactylus türlerinin de aralarında bulunduğu bu tüy akarları tüylerde büyüyen mantarlarla beslenirler. Tüylerde bulunan mantarlar dış tüylerin keratin maddesiyle ya da tüy yağıyla beslenirler. Colpocephalum zebra türü kuş bitleri kanatlarda, Neophilopterus incompletus türü kuş biti ise vücudun her yerinde görülebilir.
Leylekler de ayrıca çeşitli iç parazitlere de rastlanır. Bunların arasında Toxoplasma gondii ve Giardia cinsi bağırsak parazitleri sayılabilir. Almanya'da Saksonya-Anhalt ve Brandenburg'tan 120 leylek cesedi üzerinde yapılan bir incelemede sekiz tür karaciğer kelebeğine, dört tür şerit solucanınına ve en az üç tür yuvarlak solucana rastlanmıştır. Chaunocephalus ferox türünün karaciğer kelebeği İspanya'da iki rehabilitasyon merkezine kabul edilen birçok kuşta ince bağırsak duvarında lezyonlara neden olduğu belirlenmiş ve kilo kaybının nedeni olarak tespit edilmiştir. 
Batı Nil virüsü, sivrisinekler aracılığıyla kuşlar arasında yayılan bir kuş engeksiyonudur. Ekolojisi tam olarak bilinemeyen virüsün yayılmasında göçeden kuşların önemli bir etkisi olduğu görülmektedir. 26 Ağustos 1998 tarihinde yaklaşık 1.200 leylekten oluşan bir sürü güneye yolculukları sırasında rotalarından çıkmak zorunda kalıp İsrail'in güneyinde Eilat'a inmiş ve ilk göç yoluna dönmek için kanat çırparak uçmak zorunda kalan sürüden bazı kuşlar ölmüştür. Ölen on bir genç kuşun beyinlerinde BAtı Nil virüsünün öldürücü bir ırkına rastlanmıştır. İsrail'de test edilen diğer leyleklerin vücutlarında Batı Nil virüsüne karşı antikorlara rastlanmıştır. 2008 yılında Polonya doğal yaşamı koruma barınaklarından birinde üç genç leyleğin virüse maruz kaldıkları tespit edilmiştir ancak ülkede virüsün varlığı henüz tam olarak belirlenememiştir.
Sanayileşme ve tarım yöntemlerinin değişmesi sonucunda leylek popülasyonunun azalması 19. yüzyılda başlamıştır. Doğada yaşayan son leylek Belçika'da 1895'te, İsveç'te 1955'te, İsviçre'de 1950'de ve Hollanda'da 1991'de görülmüştür. Ancak leylek türü birçok bölgeye yeniden sokulmuştur. IUCN tarafından 1988'de neredeyse tehdit altındaki türler arasında sınıflandırıldıktan sonra 1994'ten beri asgari endişe altındaki türler arasında sınıflandırılmaktadır. Leylek aynı zamanda Afrika-Avrasya Göçmen Sukuşları Korunması Sözleşmesi (AEWA) içinde değerlendirilen türlerden biridir. Bu sözleşmeyi kabul eden ülkelerin detaylı eylem planları oluşturarak türlerin korunması için geniş çaplı çalışmalarda bulunmaları gerekmektedir. Sözleşme içinde türlerin ve yaşam alanlarının korunması, insanların türler üzerindeki etkilerinin, araştırma eğitim ve uygulamaların yönetilmesi yer almaktadır. Değerlendirilen tehditler arasında sulakalanların sürekli olarak azalması, yüksek gerilim hatlarının yarattığı tehlikeler, Afrika'da Schistocerca gregaria türü çekirgelerle mücadelede kullanılan DDT gibi doğayı kirletici maddelerin kullanımı, göç yolları üzerinde ve kışlaklarda yasadışı avlanma gibi konular yer almaktadır.
Orta ve Doğu Avrupa'da üreyen büyük bir leylek popülasyonu bulunmaktadır. 2004-2005 yıllarında yapılan bir sayım sonucunda Polonya'da 52.500 çift, Ukrayna'da 30.000 çift, Beyaz Rusya'da 20.000 çift, Litvanya'da 13.000 çift (dünya üzerinde en yoğun leylek populasyonu bu ülkededir), Letonya'da 10.700 çift, veRusya'da 10.200 çift leyleğin ürediği belirlenmiştir. Romanya'da 5.500 çift ve Macaristan'da 5.300 çift olduğu ve Bulgaristan'da da 4.956 çift leylek bulunduğu tahmin edilmektedir. Almanya'da bulunan 4.482 çiftin çoğu doğu bölgesinde, özellikle Brandenburg ve Mecklenburg-Vorpommern eyaletlerinde görülmüştür (2008 yılında sırasıyla 1296 ve 863 çift).İspanya'da bulunan 33.217 çift ile Portekiz'de bulunan 7.684 çift dışında Batı ve Güney Avrupa'da bulunan popülasyonlar daha az istikrarlıdır; örneğin Danimarka'da bulunan leylek popülasyonu 2005 yılında yalnızca 3 çifte düşmüştür. Doğu Akdeniz bölgesinde Türkiye'de 6.195 çift ile önemli sayıda leylek bulunurken Yunanistan'da 2.139 çift bulunmaktadır. Batı Avrupa'da koruma tedbirlerine rağmen leylek nadir görülen bir kuş türü olmaya devam etmektedir. 2004 yılında Fransa'da yalnızca 973 çift leylek varken Hollanda'da bu sayı 528 çift idi.1980'lerin başında, yüzyıllardır leyleklerle bağdaştırılan Ren Vadisinin üst kısmında yalnızca dokuz çift leylek kalmıştır. Alsace ve Lorraine bölgelerinde bulunan Leylekleri Koruma Derneklerinin çabaları sonucunda 2008 yılında bölgede bulunan leylek sayısı 270 çifte çıkarılabilmiştir. Hayvanat bahçelerinde yetiştirilen kuşların tekrar doğaya salınması İtalya, Hollanda ve İsviçre'de leylek sayısının daha da azalmasını engellemiştir. 2008 yılında Ermenistan'da 601 çift, Hollanda'da 700 çift cıvarında leylek bulunmaktaydı. Ayrıca Güney Afrika'da da kışlamak için gelen leyleklerden birkaç çiftinin ürediği bilinmektedir. Polonya'da leyleklerin elektrik hatlarına zarar vermemesi için elektrik direklerinin tepesine platform konulmuş ve bazen yuvalar özel olarak yapılan platformlara taşınmıştır. Hollanda'da hayvanat bahçesinde yetiştirilen kuşların doğaya salınmasının yanı sıra gönüllüler tarafından besleme ve yuva yapma programları da uygulanmıştır. Benzer programlar İsveç'te ve 2000 yılında yalnızca 175 çift leylek olduğu kaydedilen İsviçre'de de devreye alınmıştır. Üreme oranları düşük olduğu ve ek besleme programlarının yarar sağlamaması nedenleriyle İsviçre'de leylek sayısının uzun dönemde azalıp azalmayacağı belirsizdir. Türkiye'de İzmir'de Gediz Deltasında, Bursa'da Uluabat Gölü ve Muğla'da Akyaka'da  leylek koruma çalışmaları çeşitli dernekler ve yerel yönetimler tarafından sürdürülmektedir. Karacabey ilçesinin Eskikaraağaç köyünde yürütülen "Uluabat Gölü Leylek Dostu Köyler Projesi" sonucunda 2011 yılında Avrupa'nın 11. "Avrupa Leylek Köyü" seçilmiştir.
Türkçede kullanılan leylek adı Farsça legleg kelimesinden geçmiştir. Farsçada ince (لك لك legleg) sıradan kullanılan isim Arapçada kalın (لقلق laklak) sıradandır ve bu yüzden Arapçadaki ismin Farsçadan geçip geçmediği kesin değildir. Türkçede leyleğin gaga takırtısına  verilen laklak ile ona kinaye olarak «çene çalmak, gevezelik yapmak, sesli dedikodu yapmak» anlamında kullanılan laklak etmek deyimindeki laklak kelimesi Arapçadan geçmedir ve «leylek» anlamındadır. Diğer Türk dillerinde de Türkçeden ya da Arapça-Farsçadan geçme alıntı olarak görülür: Azerice leylək; Türkmence leglek; Özbekçe лайлак laylak; Uygurca леглек leglek; Kırgızca илегилек ilegilek, илекилек ilekilek; Kazakça дегелек degelek, ләйлек leylėk, ләйлік leylik; Karakalpakça ләйлек leylėk; Karaçay Balkarca лелек lelek; Karayca leklek; Tatarca ләкләк leklek. Türkçeden Avarca (лакълакъ laḳlaḳ), Arnavutça (lejlek, artikelli hâli: lejleku), Ukraynaca (лелека leleka) gibi komşu dillere geçmiştir. Farsçadan Kürtçe (legleg) ile Zazacaya (leglege) geçmiştir. Türkçede hacı leylek adı da kullanılır ve bu ad Türkçeden olduğu gibi Kafkas dillerinin Dağıstan bölümündeki  Lakça (хӀажилаглаг hacilaglag) ile Lezgiceye  (гьажилеглег hacilegleg) de geçmiştir. Bazı Türk dillerinde leylek için farklı adlandırma kullanılır: Kırgızca кунас ḳunas; Başkurtça ҡауҙы ḳawźı; Çuvaşça шапа тарçи şapa tarśi; Yakutça Yakutça эһир ehir. Bazı Türk dillerinde leylek anlamında kullanılan adlar (Tuvaca шилен şilen, Şorca ve Teleütçe шӱлен şülen; Altay dillerinin Türkçe haricindeki Tunguz dilleri grubundan Evenkice сили sili, шили şili) aslında balıkçıl anlamındaki adlardan (Hakasça сÿлен sülen, Tatarca челән çėlen) anlam değişmesine uğramıştır. Türkiye Türkçesinde pelikan (Azerice qutan; Moğolca хотон hoton; Macarca gödény) adının alternatifi olarak kullanılan kutan adı da esasen diğer Türk dillerinde (Kırgızca кытан ḳıtan; Kazakça құтан ḳutan; Karakalpakça қутан ḳutan; Özbekçe қўтон qo`ton; Yakutça кутан kutan) balıkçıl (Ardeidae türleri) anlamındadır. Kazakçada kara leylek için "kara balıkçıl" anlamında қара құтан ḳara ḳutan adı da kullanılır. Altay dillerinin Moğol dilleri grubundan Moğolca (өрөвтас örövtas) ile Kalmukça (өрг örg, ханчлд hançld) farklı bir adlandırma kullanır.
Latince "leylek" anlamına gelen cǐcōnia kelimesi Horace ve Ovid'in eserlerinden itibaren kaydedilmiştir. Bilimsel adının da geldiği Latinceden Fransızcaya cigogne, İspanyolcaya cigüeña, Portekizceye cegonha, İtalyancaya cicogna olarak geçmiştir. Halk etimolojisine göre Almanca storch kelimesi çarmıha gerilmesi sırasında İsa'ya merhamet duyan bir leyleğin "Starke ihn!" ("ona güç ver") diye attığı çığlıktan gelmektedir. Aslında leyleğin dik yürümesi ile bağlantılı olarak *sturk-, *sterk- köklerinden gelen Tötonca sturkaz kelimesinden İngilizce, Danca, Norveççe, İsveççeye stork, Almancaya storch olarak geçmiştir. Felemenkçe leylek kelimesi ise Almanca "ruhların taşıyıcısı" anlamına gelen odebaar kelimesinden türeyen ooievaar'dır.İbranice leylek sözcüğü "bağışlayıcı" ve "nazik" anlamına gelen חסד (hesed) kelimesinden türeyen חסידה (hasida) kelimesidir.
Büyüklüğü, haşereleri avlaması ve insana yakın, binaların üzerlerinde yuva kurması nedeniyle leylek insan kültürü ve folklorunda çok önemli bir yer tutmaktadır. Antik Mısır'da ruh ya da Ba ile bağdaştırılmış ve hiyeroglifi olarak kullanılmıştır. Bir inanışa göre leyleklerin birbirlerine yardım etmesi nedeniyle İbranice leylek sözcüğü "bağışlayıcı" ve "nazik" anlamına gelen חסד (hesed) kelimesinden türeyen חסידה (hasida) kelimesidir. Yunan ve Roma mitolojisi leylekleri ebeveynlere sadakat modeli olarak çizer, leyleklerin yaşlanınca ölmediğine ama adalara uçup insan şekline büründüğüne inanılırdı. Ezop Masalları'nın ikisinde leylek de yer alır: Tilki ile Leylek ve Çiftçi ile Leylek Aynı zamanda leyleklerin yaşlanmış ebeveynlerine baktığına, onları beslediklerine hatta taşıdıklarına inanılmaktaydı. Çocuk kitaplarında leylekler anne babaya gösterilen saygının simgesi olarak kullanılmıştır. Antik Yunanca leylek anlamına gelen  πελαργός (pelargos) kelimesinden türeyen ve Pelargonia adı verilen Antik Yunan yasasına göre yurttaşlar yaşlanmış ebeveynlerine bakmakla yükümlüydüler. Antik Yunanlarda leylek öldürmek ölümle cezalandırılabiliyordu. Antik Tesalya'da yılanları avladığı için korunduğu ve Virgil'in "beyaz kuş"u olduğu düşünülmektedir. Virgil "beyaz kuş"un baharda geri gelmesinin çiftçilere bağlarda asmaları dikme zamanının geldiği uyarısı olduğunu yazar.Müslümanlar her yıl göç eden leyleklerin hac için gidilen Mekke'den geçmesi nedeniyle bu kuşlara saygıyla bakardı. Anadolu'da bu nedenle leyleklere "hacı leylek" ve "hacı baba" da denir.  Leyleklerin göçü ile ilgili ilk çalışmalar Avrupa'da gövdelerinde Afrika ok başı bulunan ve Almanca Pfeilstorch (ok leylekleri) adı verilen leyleklerin bulunmasıyla başlamıştır. Bu leyleklerin en bilinen örneği 1822 yazında Almanya'nın Mecklenburg bölgesindeki Klütz şehrinde bulunan ve içi doldurularak saklanan leylektir. Leyleğin boynunda işlemeli bir Afrika oku bulunur ve günümüzde Rostock Üniversitesi'ndedir.Leylekler rahatsız edilmedikleri sürece insanlardan çekinmez ve genellikle binaların üzerine yuva yaparlar. Almanya'da bir evin üzerinde leylek yuvası olmasının evi yangına karşı koruduğuna inanılırdı. Ayrıca leyleklerin ruhlarının insan olduğuna inanıldığı için de korunurlardı. Almanlar ve Hollandalılar iyi şans getirmesi için bazen damlarının üzerine platformlar yaparak leyleklerin yuva yapmasını sağlamaya çalışırdı. Lehler, Litvanyalılar ve Ukraynalılar leyleklerin üzerinde yuva yaptığı evlerde yaşayan ailelere ahenk getirdiğine inanırlardı. Anadolu'da leyleği havada görmenin o yıl içinde çok gezileceğine ve evinin çatısına leylek konanların da yakın zamanda ev sahibi olacağına inanılır.Leylek görsel sanatlarda çok rağbet gören bir motiftir. Yaklaşık 60'tan fazla ülke tarafından 120'den fazla posta pulu üzerinde motif olarak kullanılmıştır. Litvanya'nın ulusal kuşudur. Beyaz Rusya'nın ve Fransa'nın Alsace bölgesinin sembolüdür. Hanover'de yapılan Expo 2000'nde Polonya'nın maskotu leylek idi. 19. yüzyılda leyleklerin yalnızca cumhuriyet ile yönetilen ülkelerde yaşadığı düşünülürdü. Leylek hanedan armacılığında da bazen gagasında bir yılan tutarken resmedilmiş şekilde sıklıkla rastlanır. Venedik'li Cicogna ailesinin ve Hollanda'nın Lahey kentinin armalarında leylek bulunur.
Avrupa folkloruna göre leylekler yenidoğanları ebeveynlerine getirir. Çok eski olan bu söylence 19. yüzyılda Hans Christian Andersen'in Leylekler adlı masalıyla popüler hâle gelmiştir. Alman folkloruna göre leylekler bebekleri mağaralarda ya da bataklıklarda bulduktan sonra ya sırtlarında taşıdıkları ya da gagalarında tuttukları bir sepetle evlerine getirir. Bu mağaralarda adebarsteine (leylek taşları) bulunurdu. Leylekler bebeği ya annelerine verir ya da bacadan içeri bırakırlardı. Çocuğu olmasını isteyenler pencere pervazlarına leylekler için şekerlemeler bırakırdı. Avrupa'dan yayılan bu inanış Filipinler'den Güney Amerika'ya kadar dünya üzerine yayılmıştır.Slav mitolojisi ve dininde leyleklerin doğmamış ruhları baharları ve yazları İriy'den dünyaya taşıdıklarına inanılırdı. Bu inanış birçok Slav ülkesinin modern halk kültüründe "çocukları dünyaya leyleklerin getirdiği" çocuk masalında süregelmektedir. Slavlar tarafından leyleklerin iyi şans getirdiğine ve bir leylek öldürmenin kötü şans getireceğine inanılır. Leylek yuvalarının sayısı ile doğumlar arasındaki aldatıcı ilişkiyi gösteren uzun süreli bir araştırma temel istatistik eğitiminde korelasyonun nedenselliği belirtmediğini belirtmek için bir örnek olarak kullanılmaktadır. Bebeklerin getirilmesi ile ilgili söylenceler tarih boyunca değişik şekillerde ortaya çıkmıştır. ABD'de Afroamerikan kölelerin çocuklarına bazen beyaz çocukların leylekler tarafından getirildiği, siyah çocukların da akbabaların yumurtalarından doğduğu söylenirdi.
Psikanalist Marvin Margolis, yenidoğanları leyleklerin getirdiği söylencesinin çok eskiden beridir hâlâ kullanılmasının psikolojik bir gereksinime cevap vermesine bağlamaktadır. Çocuklarla cinselliği ve doğum olayını konuşmanın getirdiği rahatsızlık duygusunun bu söylenceyle giderilebildiğini belirtmektedir. Kuşlar çok uzun zamandan beri, Juno gibi pagan tanrıçalardan Kutsal Ruh'a kadar analık sembolleriyle ilişkilendirilmiştir. Leyleğin saflığı temsil eden beyaz rengi, bebekleri taşıyabilecek kadar büyük olan cüssesi ve Cennet ile Dünya arasında uçuşu temsil edebilecek kadar yüksekten uçabilmesi nedeniyle seçilmiş olabileceğini önermektedir. Söylence ile çocuğun iç dünyası arasındaki bağlantılar Sigmund Freud ve Carl Jung tarafından ele alınmıştır. Hatta Jung kızkardeşinin doğumu sırasında aynı öykünün kendisine de anlatıldığını hatırlamaktadır. Yenidoğanlarla leylekler arasında olan geleneksel bağ günümüzde de reklam sektöründe kullanılmaktadır.Folklorda leyleğin olumsuz olarak da görüldüğü durumlar bulunmaktadır. Örneğin bir Polonya masalında Tanrı'nın leyleğin tüylerini nasıl beyaz yaptığı ve sonra Şeytan'ın leyleğe siyah kanatları verdiği ve leyleğin hem iyi hem de kötü dürtülere sahip olduğu anlatılır. Almanya'da sakat ya da ölü doğmuş bebekler de leyleklerle ilişkilendirilir ve leyleğin yolda gelirken bebeği düşürdüğü ya da eskiden yapılmış bir kötülüğü cezalandırdığı düşünülür. Doğum döneminde yatakta kalmak zorunda kalan annenin leylek tarafından "ısırıldığı" söylenir. Danimarka'da leyleklerin bir yıl yavrularından birini diğer yıl da yumurtalarından birini yuvadan attığı söylenir. İngiltere'de Orta Çağ'da leylekler muhtemelen kur ritüellerinden kaynaklanan bir anlayışla zina ile ilişkilendirilirlerdi. Tüylerini temizlemeleri ve duruşları kendini beğenmişlikle bağlantılı görülürdü.
Stanley Cramp (ed), (Ed.) (1977). Handbook of the Birds of Europe, the Middle East and North Africa, the Birds of the Western Palearctic, Volume 1: Ostrich to Ducks. Oxford: Oxford University Press. ISBN 0-19-857358-8. KB1 bakım: Fazladan yazı: editör listesi (link) 
Elliott, Andrew (1992). "Family Ciconiidae (Storks)".  del Hoyo, Josep, Elliott, Andrew; Sargatal, Jordi (Ed.). Handbook of the Birds of the World Volume 1: Ostrich to Ducks. Barselona: Lynx Edicions. ISBN 84-87334-10-5. KB1 bakım: Birden fazla ad: editör listesi (link) 
Haverschmidt, François (1949). The Life of the White Stork. Leiden: E. J. Brill. 
Newton, Ian (2010). Bird Migration. "Collins New Naturalist Library", 113. Londra: Collins. ISBN 0-00-730732-2. 
Lars, Svensson; Grant, Peter J. (1999). Collins Bird Guide. Londra: HarperCollins. ISBN 0-00-219728-6. 
Van den Bossche, Willem (2002). Eastern European White Stork Populations: Migration Studies and Elaboration of Conservation Measures (PDF). Bonn, Almanya: German Federal Agency for Nature Conservation.

Lionel Andrés "Leo" Messi (İspanyolca telaffuz: [ljoˈnel anˈdɾes ˈmesi]; d. 24 Haziran 1987, Rosario), Arjantinli futbolcudur. Barcelona'da forma giyen oyuncu; forvet ile ofansif orta saha bölgelerinde görev almaktadır. Halen oynayan futbolcular arasında en iyilerden biri olarak kabul edilmektedir. Henüz 21 yaşındayken, Ballon d'Or ve FIFA Dünyada Yılın Futbolcusu ödüllerini almıştır. Yeteneği ve oyun tarzı sıkça benzetilen ve kıyaslanan Arjantinli eski futbolcu Diego Maradona, Messi'yi "halef"i olarak göstermektedir.Lionel Messi, 24 Haziran 1987'de Arjantin'in Rosario şehrinde dünyaya geldi. Futbola 8 yaşında Rosario şehrinin takımı olan Newell's Old Boys'da başladı. 2000 yılında ailesi, Messi'nin büyüme hormon eksiklik tedavisi görmesi ve futbola Barcelona'da devam etmesi için İspanya'nın Barselona şehrine taşındı. Barcelona formasını ilk kez 2004-05 sezonunda giyen Messi, La Liga'da gol atan en genç futbolcu unvanının sahibi oldu. 2005-06 sezonunda La Liga ve UEFA Şampiyonlar Ligi şampiyonluğu yaşadı. 2006-07 sezonunda ise El Clásico derbisinde hat-trick yaptı ve 26 lig maçında 14 gol atarak verimli bir performans sergiledi. Messi, 2008-09 sezonunda kariyerindeki en iyi sezonunu yaşadı. Sezon boyunca 38 gol attı ve altı kupa birden kazandı. 2009-10 sezonunda bütün turnuvalarda 47 gol atarak Ronaldo'nun rekorunu egale etti. 2010-11 sezonunda ise bu rekoru 53 golle kırdı.
Messi, kariyeri boyunca altı La Liga şampiyonluğu, dört UEFA Şampiyonlar Ligi şampiyonluğu yaşadı ve iki final maçında gol atmayı başardı. Final maçında attığı gollerin tümü Manchester United'a karşıydı. 2010-11 sezonunda Şampiyonlar Ligi'nde 12 gol atarak Gerd Müller ve Jean-Pierre Papin'in ardından üst üste 3 kez gol kralı olan üçüncü futbolcu oldu. 7 Mart 2012 tarihinde Şampiyonlar Ligi 2. tur rövanş mücadelesinde, Bayer 04 Leverkusen'e karşı 5 gol birden atarak Şampiyonlar Ligi tarihinde bir maçta en fazla gol atan futbolcu unvanını kazandı. Çeyrek final rövanş maçında da Milan'a karşı iki gol atarak José Altafini'nin Şampiyonlar Ligi'nde (Şampiyon Kulüpler Kupası adıyla da dâhil olmak üzere) bir sezonda attığı 14 gollük rekoru da egale etmiş oldu ve Şampiyonlar Ligi adıyla ise 2002-03 sezonunda 12 gol atan Ruud van Nistelrooy'un da rekorunu kırdı. Messi, o sezon turnuvayı 14 golle gol kralı olarak tamamladı ve bu turnuvada üst üste dört kez gol kralı olmayı başaran tek futbolcu oldu. 2011-12 sezonunda tüm turnuvalar dâhil olmak üzere 73 gol attı ve dünya rekorunu da kırmış oldu. Aynı sezon La Liga'da 50 gol atarak önceki sezon ligde Cristiano Ronaldo'nun attığı 40 golün de rekorunu kırmış oldu.Messi, 2005 FIFA 20 Yaş Altı Dünya Kupası'nda final maçı da dâhil olmak üzere 6 golle gol kralı oldu. Kısa bir süre sonra Arjantin millî futbol takımında forma giymeye başladı. Arjantin formasıyla 2006 FIFA Dünya Kupası'na katıldı ve 2007 yılında Copa América'da ikincilik yaşadı. Ardından 2008 Yaz Olimpiyatları'nda Arjantin Olimpiyat Takımı'yla altın madalya kazandı. Arjantin 2010 FIFA Dünya Kupası'nda çeyrek finalde elenirken Messi turnuvayı 3 asistle tamamladı. Ülkesinin ev sahipliği yaptığı 2011 Copa América'da da mücadele etse de Arjantin, çeyrek finalde turnuvaya veda etti. 9 Aralık 2012 tarihinde, Gerd Müller'in bir takvim yılı içerisinde atmış olduğu 84 gollük rekoru egale etti. Arjantin millî takımı ile en çok gol atan futbolcu unvanına sahiptir.
Messi, 24 Haziran 1987 tarihinde Arjantin'in Santa Fe eyaletine bağlı Rosario şehrinde dünyaya geldi. Babası, 1958 doğumlu fabrika işçisi Jorge Horacio Messi; annesi ise yarı zamanlı temizlikçi Celia Maria Cuccittini idi. Babasının ataları İtalya şehri Ancona kökenliydi ve bu atalardan Angelo Messi, 1883'te Arjantin'e göçmüştü. Öte yandan Lionel Messi'nin, Rodrigo ve Matias adlı iki ağabeyi; Maria Sol adlı da bir kız kardeşi vardır.Messi 5 yaşında, babasının antrenörlüğünü yaptığı Grandoli adlı futbol takımında forma giymeye başladı. 1995'te, doğduğu şehir Rosairo'nun takımı Newell's Old Boys'un altyapısına geçti. 11 yaşında kendisine büyüme hormonu eksikliği teşhisi konuldu. Primera División (Arjantin) ekiplerinden River Plate, Messi'nin tedavisine yardım etmek istese de aylık 900 $'lık tedavi masrafını karşılayacak paraları olmadığını söylediler. Barcelona'nın sportif direktörü Carles Rexach, Messi'nin Lleida, Katalunya'daki akrabaları sayesinde kendisinin yeteneğinden haberdardı ve bir müddet sonra oyuncu ile babasına deneme süreci önerdi. Deneme sürecinin ardından Messi'ye, İspanya'ya taşınması halinde sağlık masraflarını karşılayacağını yazan bir sözleşme önerdi. Kısa süre sonra ailesiyle birlikte Avrupa'ya taşındı ve kulübün genç takımında oynamaya başladı.
Messi, Barcelona forması altındaki ilk maçına 16 Kasım 2003 tarihinde daha 16 yaş 145 günlükken hazırlık maçında Porto'ya karşı çıktı. Bundan bir yıl sonra Frank Rijkaard, 16 Ekim 2004 tarihinde Espanyol maçında Messi'ye forma şansı verdi ve Messi, daha 17 yaş 114 günlükken ilk lig maçına çıktı. Messi, böylece La Liga maçına çıkan en genç oyuncu oldu. Bu rekor Eylül 2007'de Bojan Krkić tarafından kırılacaktı. İlk golünü ise 1 Mayıs 2005 tarihinde Albacete'ye karşı 17 yaşında attı. Messi, böylece La Liga'da gol atan en genç Barcelona'lı futbolcu oldu. Ancak, bu rekor 2007 yılında yine Bojan Krkić tarafından Messi'nin asistiyle kırılacaktı. Messi, eski teknik direktörü Rijkaard hakkında: "Ben daha 16 yaşındayken bana güvendi. Benim kariyerimi başlattı. Bu anı hiçbir zaman unutamadım." sözlerini söyledi.
16 Eylül 2005'te, 3 ay içinde ikinci kez, Barcelona, Messi'nin kontratını uzattığını açıkladı. Bu sefer Messi'nin maaşı, normal bir ilk 11 oyuncusu kadar oldu ve kontrat, 2014 Haziran tarihine kadar uzatıldı. Messi, 26 Eylül 2005 tarihinde İspanya vatandaşlığı hakkını kazandı. 27 Eylül'de İtalyan kulüp Udinese'ye karşı oynadığı ilk Şampiyonlar Ligi maçına kendi evinde çıktı. Messi, oyundan alınırken, topla soğuk kanlı oyunu ve Ronaldinho ile pas trafiğinin getirdiği galibiyeti nedeniyle alkış yağmuruna tutuldu.2005-06 sezonunda 17 lig maçında 6 gol attı ve 6 Şampiyonlar Ligi maçında 1 gol attı 7 Mart 2006 tarihinde oynanan Şampiyonlar Ligi 2. turda Chelsea'ye karşı oynadıkları maçta yaşadığı kas yırtılması nedeniyle sezonu erken kapatmak zorunda kaldı. Sezon sonunda Rijkaard'ın Barcelona'sı İspanya ve Avrupa şampiyonu oluyordu.
2006-07 sezonunda, Messi, düzenli bir ilk 11 oyuncusu oldu ve 26 maçta 14 gol attı. 12 Kasım 2007 tarihinde Real Zaragoza'ya karşı oynadıkları maçta, ayak tarak kemiği kırılması nedeniyle, 3 ay forma giyemedi. Messi, Arjantin'de tedavi gördükten sonra, 11 Şubat 2007 tarihinde Racing de Santander maçında ikinci yarıda oyuna girdi. 11 Mart 2007 tarihinde ise Messi en iyi performansını gösterdi ve Real Madrid derbisinde 10 kişi kalmış Barcelona'nın 3-3 berabere kaldığı maçta, 3 golü de atarak hat-trick yaptı. Üç gol de beraberliği sağlayan goldü ve son golü uzatma dakikalarında atmıştı. Böylece Messi, 1994-95 sezonunda Real Madrid takımındayken "El Clasico"da ilk kez hat-trick yapan Iván Zamorano'dan sonra hat-trick yapan ikinci futbolcu oldu. Messi ayrıca, sezon içinde gol atan en genç futbolcu oldu. Sezon sonuna doğru daha çok gol bulmaya başladı; 14 lig golünün 11'ini, son 13 maçta attı.
Messi, "yeni Maradona" lakabının gerçek olduğunu, bir sezon içinde Maradona'nın en ünlü gollerinin neredeyse aynısını kaydederek gösterdi. 18 Nisan 2007 tarihinde Copa del Rey yarı final maçında Getafe'ye karşı iki gol atarken bunlardan biri, Diego Maradona'nın İngiltere'ye 1986 Dünya Kupası'nda attığı ve "Yüzyılın Golü" adı verilen golünün çok benzeriydi. Dünyanın en önemli spor gazeteleri Messi ve Maradona karşılaştırmaları yapıyordu ve İspanyol basını Messi'yi "Messidona" olarak tanımlıyorlardı. Maradona'nın Meksika'da 21 yıl önce yaptığı gibi 62 metre koştu, kaleci dâhil olmak üzere 6 futbolcuyu çalımladı, çok benzer bir yerde şutunu çekti ve golden sonra Maradona gibi yine korner direğine koştu. Maçtan sonraki basın toplantısında Messi'nin takım arkadaşı Deco; "Hayatımda gördüğüm en iyi goldü." açıklamasını yaptı. Espanyol karşısında, Maradona'nın yine İngiltere'ye karşı attığı ve "Tanrı'nın eli" adı verilen golün bir benzerini attı. Messi topa çıkarken, eliyle topa dokunarak kaleci Carlos Kameni'nin yanından geçmesine sebep oldu. Espanyol oyuncularının itirazlarına ve tekrarların açıkça elle oynama olduğunu göstermesine rağmen, gol geçerli sayıldı.
2007-08 sezonunda, Messi, bir haftada 5 gol atarak Barcelona'nın La Liga'da ilk dörde girmesine yardım etti. 19 Eylül 2007 tarihinde Barcelona, Şampiyonlar Ligi'nde Olympique Lyonnais'u evinde 3-0 yenerken Messi, bir gol kaydetti. 22 Eylül 2007 tarihinde Sevilla karşısında iki gol buldu ve 26 Eylül 2007 tarihinde de Real Zaragoza karşısındaki 4-1'lik galibiyette 2 gol daha attı. 27 Şubat 2008 tarihinde Valencia maçında Barcelona'da resmi olarak 100. kez forma giymiş oldu.Forvet oyuncuları arasında "FIFPro Dünyanın En İyi 11 Futbolcusu" adayı oldu. İspanyol gazetesi Marca'nın sitesinde yapılan bir online ankette, %77 oy oranıyla dünyanın en iyi futbolcusu olarak oylandı. Barcelona yanlısı gazeteler tarafından Ballon d'Or ödülünün Messi'ye verilmesi istendi ve Franz Beckenbauer da bunu destekledi. Francesco Totti gibi futbol yıldızları da Messi'yi dünyanın en iyi futbolcusu olarak gördüğünü açıkladı.Messi, 4 Mart 2008 tarihinde Celtic ile oynanan Şampiyonlar Ligi maçında geçirdiği bir adele kopması nedeniyle 6 hafta sahalardan uzak kaldı. Messi, bu sakatlığı 3 sezonda 4. kez yaşıyordu. Sahalara 4 Mayıs 2008 tarihinde Barcelona'nın 6-0 kazandığı maçta Valencia'ya karşı çıktı.
Ronaldinho'nun takımdan ayrılması ile Messi, 10 numaralı formayı giymeye başladı. 1 Ekim 2008 tarihinde, Shakhtar Donetsk'e karşı oynanan Şampiyonlar Ligi maçında Thierry Henry'nin yerine girerek, 0-1 giden maçı son 7 dakikada attığı iki golle 2-1 galibiyete çevirdi. Sonraki lig maçı Messi ile çok yakın arkadaşı Sergio Agüero'nun karşı karşıya geldiği Barcelona - Atlético Madrid maçıydı. Messi, bir frikik golü ve bir asist yaparak, Barça'nın maçı 6-1 kazanmasına yardım etti. Messi, Sevilla maçında da 23 metreden attığı vole golü ve sonra kaleciyi çalımlayıp, dar açından attığı golle dikkat çekti. 13 Aralık 2008 tarihindeki ilk El Clasico'da Barcelona, Real Madrid'i 2-0 yenerken, Messi ikinci golü kaydetti. Ayrıca 2008 FIFA Dünya'da Yılın Oyuncusu Ödülü ikincisi olup, 678 puan topladı.Messi 2009 yılında ilk hat-trick'ini Copa del Rey maçında Atletico Madrid'i 3-1 yenerlerken kaydetti. Messi, önemli gollerinden ikisini 1 Şubat 2009 tarihinde Racing Santander karşısında Barcelona 1-0 yenik durumdayken, ikinci yarı oyuna girerek kaydetti ve maçı 2-1 kazandılar. Bu gollerden ikincisi, Barcelona'nın 5000. lig golüydü. La Liga'nın 28. haftasında Messi, Malaga'yı 6-0 yenerlerken sezon içindeki 30. golünü attı. 8 Nisan 2009 tarihinde Şampiyonlar Ligi'nde Bayern Münih'e iki gol atarken, bu turnuvada 8 gol atarak kendi rekorunu kırdı. 18 Nisan 2009 tarihinde Getafe'yi 1-0 yenerlerken, 20. lig golünü atmış oldu. Böylece ligde Barcelona ile Real Madrid'in arasında 6 puan fark olmasını ve Barcelona'nın Real Madrid ile yapacağı maç öncesinde haftaya avantajlı girmesini sağladı.
Barcelona, Real Madrid'in Santiago Bernabéu Stadyumu'nda oynadıkları El Clasico'yu 6-2 kazandı ve 1930'dan beri Real Madrid'in aldığı en büyük yenilgi oldu. Bu maçta Messi, 2 tane de gol kaydetti. Her golünden sonra kameralara giden Messi, formasını kaldırıp, "Sindrome X Fragil" (Katalanca: Frajil X sendromu) yazan tişörtünü gösterdi ve bu hastalığa yakalanmış çocuklara desteğini gösterdi. Messi, Şampiyonlar Ligi yarı finalinde Andrés Iniesta'nın duraklama dakikalarında attığı golün hazırlanışında yer aldı ve Chelsea'yi geçen Barcelona, finalde Manchester United'ın rakibi oldu. 13 Mayıs'ta, Copa del Rey finalinde Athletic Bilbao'yu 4-1 yenerlerken, Messi, bir gol iki asist yaptı ve ilk Copa del Rey'i kazandı. Daha sonra La Liga'yı kazanıp, duble yaptılar. Barcelona 27 Mayıs 2009 tarihinde Şampiyonlar Ligi Finali'nde 2-0'lık galibiyetle, 3. kupasını kazandı. Messi, 70. dakikada ikinci golü kaydetti ve 9 golle Şampiyonlar Ligi gol kralı oldu. Böylece en genç gol kralı unvanını da kazandı. Bu muhteşem sezon sonra Messi, UEFA Yılın Forveti ve UEFA Yılın Futbolcusu ödüllerini kazandı. Bu Şampiyonlar Ligi galibiyetiyle, Barcelona Copa del Rey, La Liga ve Şampiyonlar Ligi'ni bir sezonda kazanarak, "üçleme" yapan ilk İspanyol kulübü oldu.
2009 yılında UEFA Süper Kupası'nı kazanan Barcelona'nın teknik direktörü Josep Guardiola, Messi'nin gördüğü en iyi futbolcu olduğunu söyledi. 18 Eylül 2009 tarihinde Messi, Barcelona ile yeni bir sözleşme imzaladı. 2016'ya kadar uzatılan sözleşmeye göre, Messi'nin satış fiyatı 250 milyon € olarak belirlendi. Yıllık 9,5 milyon €'luk kazanması ile birlikte Messi, Zlatan Ibrahimović ile birlikte La Liga'nın en pahalı futbolcusu oldu. Bundan 4 gün sonra, 22 Eylül 2009 tarihinde Messi, 4-1 kazandıkları Racing de Santander maçında 2 gol bir asist yaptı. İlk Avrupa golünü 29 Eylül 2009 tarihinde FK Dinamo Kyiv'e karşı kaydetti ve Barcelona'nın 6-1 kazandığı maçta Real Zaragoza'ya karşı Nou Camp'ta hat-trick yaptı.1 Aralık 2009 tarihinde ise Messi, Avrupa Yılın Futbolcusu Ödülü'nü kazandı. İkinci gelen Cristiano Ronaldo 233 puan alırken, Messi 473 oy almıştı. Bu fark, tarihin en büyük farkı oldu. France Football dergisine yaptığı açıklamada, Messi ödülü ailesine ithaf ettiğini söyledi ve "Ne zaman onlara ihtiyacım olsa benimleydiler ve hatta bazen duygularını benden daha çok gösterdiler." dedi.
19 Aralık 2009 tarihinde Messi, FIFA Kulüpler Dünya Kupası finalinde Abu Dabi'de Estudiantes'e galibiyet golünü attı ve bu kupayı takımına kazandırdı. 2 gün sonra, FIFA Dünya'da Yılın Oyuncusu Ödülü'nü Cristiano Ronaldo, Xavi, Kaká ve Iniesta'yı geçerek aldı. Messi, bu ödülü ilk kez kazanırken, bu ödülü kazanan ilk Arjantin'li de oluyordu. 10 Ocak 2010 tarihinde 2010 yılının ve sezonun ilk hat-trick'ini 5-0 biten Tenerife maçında kaydetti. 17 Ocak 2010 tarihinde Sevilla'yı 4-0 yenerlerken Messi, kulüpteki 100. golünü kaydetti. Bundan sonra 5 maçta 11 gol attı. Malaga'yı 2-1 yenerlerken, 84. dakikada gol attı. Sonra 2-2 biten Almeria maçında 2 gol attı. Sonraki etkileyici hafta performansında 8 gol kaydetti. Evlerinde Valencia'yı 3-0 yenerlerken hat-trick yaptı. Daha sonra Şampiyonlar Ligi çeyrek finaline çıkmalarını sağlayan 4-0 biten Stuttgart maçında 2 gol attı ve en son olarak Real Zaragoza'yı 4-2 yendikleri maçta bir hat-trick daha yaptı. Bu performansla La Liga'da iki maç arka arkaya hat-trick yapan ilk Barcelona'lı futbolcu oldu. 24 Mart 2010 tarihinde Osasuna karşısında 200. resmi maçına çıktı.
6 Nisan 2010 tarihinde Messi, kariyerinde ilk kez bir maçta 4 gol kaydetti. Bu golleri Arsenal'e karşı Şampiyonlar Ligi çeyrek final ikinci maçlarında kendi evlerinde aldıkları 4-1'lik galibiyetle kaydetti. Bu maç sonunda Şampiyonlar Ligi'nde en çok gol atan Barcelona'lı unvanını Rivaldo'dan kaptı. 10 Nisan 2010 tarihinde 2-0 kazandıkları Real Madrid maçında bir gol kaydetti ve sezonun 40. golünü attı. Messi, 1 Mayıs 2010 tarihinde ise Villareal'e karşı 4-1 kazandıkları maçta 2 gol attı. 4 Mayıs 2010 tarihinde Tenerife'ye karşı 4-1 kazandıkları maçta yine 2 gol kaydetti. 8 Mayıs 2010 tarihinde ise Sevilla'ya karşı sezonun 32. golünü kaydetti ve ligin son haftasında Valladolid'e karşı 2 gol daha attı. Messi, böylece Ronaldo'nun 1996-97 sezonunda(yani bir sezonda) attığı 34 gollük rekorunu egale etti ve 3 Haziran 2010 tarihinde kendisinden 4 gol önde olan Telmo Zarra adına düzenlenen La Liga Yılın Oyuncusu ödülüne layık görüldü. Messi, bu ödülü üst üste 2. kez kazandı.
Messi, 21 Ağustos 2010 tarihinde ilk maçına 4-0 kazandıkları Supercopa de España maçında Sevilla karşısında hat-trick yaparak çıktı. İkinci maçında Sevilla, maçı 3-1 kazandı ancak Barcelona, buna rağmen İspanya Süper Kupası'nın sahibi oldu. 29 Ağustos 2010 tarihinde ise Racing de Santander'e karşı daha maçın 3. dakikasında gol attı. Messi, Şampiyonlar Ligi maçında Panathinaikos karşısında 2 gol ve bir asistlik harika bir performans sergiledi.
Messi, 19 Eylül 2010 tarihinde Vicente Calderón Stadyumu'nda maçın 90+2. dakikasında Atlético Madrid'li Tomáš Ujfaluši'nin müdahalesine maruz kaldı ve ayak bileğinden sakatlandı. Messi'nin ilk başta ayak bileği kırıldığı için sahalardan 6 ay uzakta kalacağı konuşuldu. Ancak MR çekildikten sonra ayak bileğinin burkulduğu ve sahalardan 2 hafta uzak kalacağı açıklandı. Ertesi gün takım arkadaşı David Villa; "Messi'ye müdahalesi vahşice oldu." dedi. Atlético Madrid'in defans oyuncusu Tomáš Ujfaluši; "Müdahale sırasında hiç zarar vermeyi düşünmedim." açıklamasını yaptı. Bu olay medya dünyasında büyük ilgi gördü ve bütün futbolcuların oyunda korunması eşitliği tartışma konusu oldu.
Messi, iyileştikten sonra sahalara Mallorca karşısında 1-1 biten maçta gol atarak döndü. Şampiyonlar Ligi'nde Kopenhag karşısında 2-0 kazandıkları maçta gol attı. Real Zaragoza ve Sevilla takımlarına karşı da boş geçmedi ve birer gol attı. Messi, 1-1 biten Kopenhag ve 3-1 kazandıkları Getafe maçında birer gol attı ve Getafe maçında David Villa ve Pedro Rodríguez'e asist yaptı. Sonraki maçta Villareal'e karşı 2 gol attı ve Barcelona maçı 3-1 kazandı. Messi, 7 maç üst üste gol attı ve böylece kendi kırdığı üst üste 6 gol rekorunu da geliştirmiş oldu. Messi, Almeria'ya karşı 8-0 kazandıkları maçta hat-trick yaptı. Attığı 2. gol, Messi'nin La Liga kariyerindeki 100. golü oldu. Messi, Panathinaikos'a karşı 3-0 kazandıkları maçta bir gol attı ve üst üste 9 maçta gol atmayı başardı(10. maçında Brezilya'ya attığı gol de dâhil).
Messi'nin üst üste 9 maçlık gol serisi 29 Kasım 2010 tarihinde El Clásico'da 5-0 kazandıkları maçta Real Madrid'e karşı bozuldu ancak David Villa'ya iki asist yaptı. Sonraki maçta Osasuna'ya karşı gol attı. Messi, Barcelona derbisi'nde 5-1 kazandıkları maçta bir gol attı ve Pedro Rodriguez ile David Villa'ya asist yaptı. 2011 yılındaki ilk golünü 4-0 kazandıkları maçta RC Deportivo de La Coruña karşısında serbest vuruştan attı ve yine Pedro Rodriguez ile David Villa'ya asist yaptı.Messi, takım arkadaşları; Xavi ve Iniesta'yı geçerek FIFA Yılın Oyuncusu ödülüne layık görüldü. Messi, bu ödülde üst üste 4 yıl aday gösterilmişti. Messi, Racing Santander'e karşı penaltıdan gol kaydetti. Messi, penaltıdan golü attıktan sonra formasında "İyi ki doğdun anne." yazıyordu. Messi, bu golü annesine hediye etti. Messi, Copa del Rey yarı final maçında Almería'ya karşı gol attı. Ancak Hercules'e karşı gol atmayı başaramadı. 5 Şubat 2011 tarihinde Barcelona, evinde Atlético Madrid'i 3-0 yendi ve 16 maçlık yenilmezlik serisi sonrasında Barcelona, yenilmezlik rekorunu kırdı. Lionel Messi, bu maçta hat-trick yaptı ve maçtan sonra; "Alfredo Di Stéfano gibi büyük bir futbolcunun rekorunu kırmak büyük bir onur." ve "Bunu başarmak çok karmaşık. Hatta daha da zorlaştırıyor. Biz çok zor takımı yenerek bu rekoru kırdık." açıklamalarını yaptı.Messi, Athletic Bilbao karşısında bir gol atıp Barcelona'nın maçı 2-1 kazanmasını sağladı. Bir sonraki haftada ise takımının 3-0 kazandığı maçta Mallorca'ya karşı bir gol kaydetti. Barcelona, Messi'nin golleri sayesinde 19 maçlık yenilmez serisini sürdürdü ve 1979-80 sezonunda 19 maçlık yenilmezlik serisi yakalayan Real Sociedad'ın da rekorunu kırmış oldu. Barcelona, rekoru kırdığı gün Messi, Valencia'ya karşı gol attı. 8 Mart 2011 tarihinde Şampiyonlar Ligi 2. tur rövanş maçında Arsenal'e karşı iki gol attı ve takımının çeyrek finale yükselmesini sağladı. Bir ay boyunca gol atamayan Messi, bu suskunluğunu Almeria karşısında bozdu ve 2010-11 sezonunda 47. golünü atıp geçen sezon egale ettiği rekoru tekrarladı. 12 Nisan 2011 tarihinde Şampiyonlar Ligi çeyrek final rövanş maçında Shakhtar Donetsk'e karşı attığı gol, onun 2010-11 sezonunda attığı 48. gol oldu ve geçen sezon egale ettiği rekoru kırmasını sağladı. Messi, 1-1 biten El Clásico'da Real Madrid'e karşı Santiago Bernabéu Stadyumu'nda gol attı. 23 Nisan 2011 tarihinde ise 2-0 kazandıkları maçta Osasuna'ya karşı 60. dakikada oyuna girdi ve golü attı. Messi, böylece 2010-11 sezonundaki 50. golünü atmış oldu.Messi, Şampiyonlar Ligi yarı final ilk maçında Real Madrid'e karşı maç 0-0 devam ederken son 15 dakikada iki gol birden atmayı başardı. Özellikle attığı ikinci gol; rekabette şimdiye kadar en çok beğeni toplayan goldü. Messi, Wembley Stadyumu'nda Manchester United'ı 3-1 yendikleri final maçında ise 1 gol attı ve Barcelona forması altındaki 6. yılında 3. kez Şampiyonlar Ligi'ni kazandı.
Messi, 2011 Supercopa de España'da 3 gol ve 2 asistlik bir performans sergiledi. Barcelona, iki maçın sonunda Real Madrid'i 5-4 yendi ve Supercopa de España'yın sahibi oldu.
2011 UEFA Süper Kupası'nda ise Barcelona, Porto'yu 2-0 yenerken maçın ilk golünü atan Messi, ikinci golde de Fabregas'a asist yapan yapan isim oldu. Bu sonuçla 2009'dan sonra kariyerinde ikinci kez bu kupayı kazanmış oldu. Messi, sezonun ilk La Liga maçında Villareal karşısında iki gol kaydetti. Üçüncü lig maçında Nou Camp'ta Barcelona'nın Osasuna karşısında 8-0 ve beşinci lig maçında ise Arda Turan'ın oynadığı takım Atlético Madrid karşısında 5-0 kazandığı maçta hat-trick yaptı.Messi, 28 Eylül 2011 tarihinde ise Şampiyonlar Ligi'nde BATE Borisov'a karşı iki gol attı ve Barcelona tarihinde 194 gol atan László Kubala'yla birlikte Barcelona tarihinin en golcü ikinci futbolcusu oldular. Messi, 15 Ekim 2011 tarihinde Racing de Santander'e karşı iki gol attı ve 194 gol atan Kubala'yı geçerek 196 golle Barcelona tarihinde en çok gol atan ikinci futbolcu unvanını aldı. Bu maçtan sonra Messi, ligde Mallorca karşısında hat-trick yaptı. Messi böylece Barcelona'da 200. gole ulaşan ikinci futbolcu oldu ve La Liga'da Barcelona formasıyla 131 gol atan Kubala'yı 132 golle geçti. Messi bu rekoru kırdıktan sonra 1 Kasım 2011 tarihinde Şampiyonlar Ligi grup maçında Çek takımı olan Viktoria Plzeň karşısında da hat-trick yaptı. Messi, Athletic Bilbao maçında uzatmalarda Barcelona adına bir gol attı ve maçın skorunu 2-2 olarak belirtip takımına bir puan getirdi. Ardından Real Zaragoza maçında da bir gol attı. Messi, Şampiyonlar Ligi H Grubu'nda İtalyan takım Milan'a karşı penaltıdan bir gol kaydetti ve Barcelona maçı 3-2 kazandı. Ligde ise Rayo Vallecano'ya karşı 4-0 kazandıkları maçta bir gol kaydetti. Ayrıca 5-0 kazandkıları Levante maçında da bir gol kaydetti.
Messi, 2011 FIFA Kulüpler Dünya Kupası Finali'nde Santos karşısında gösterdiği performansla "maçın yıldızı" seçildi ve turnuvada "altın top" ödülünü kazandı. Messi, 2011 yılında takım arkadaşı Xavi ve Cristiano Ronaldo'yu geçerek "UEFA Avrupa'da En İyi Oyuncu Ödülü"'nü kazandı. Ayrıca aynı yılda da takım arkadaşı Xavi ve Cristano Ronaldo'yu geçerek FIFA Ballon d'Or ödülünü -3. kez- kazandı. Johan Cruyff, Michel Platini ve Marco van Basten'in ardından FIFA Ballon d'Or ödülünü 3 kez kazanan dördüncü futbolcu oldu.
Messi, 19 Şubat 2012 tarihinde Valencia karşısında kariyerindeki 200. La Liga maçına çıktı ve o maçta da dört gol atıp Barça'nın maçı 0-1 geriden gelip 5-1 kazanmasını sağladı. 7 Mart 2012 tarihinde Şampiyonlar Ligi 2. tur rövanş mücadelesinde, Bayer 04 Leverkusen e karşı 5 gol birden atarak Şampiyonlar Ligi tarihinde bir maçta en fazla gol atan futbolcu unvanını kazandı.Messi, 20 Mart 2012 tarihinde 5-3 kazanılan Granada maçında hat-trick yaparak rekoru 232 gollü César Rodríguez Álvarez'in elinden alarak adını bir kez daha Barcelona kulüp tarihine yazdırdı.Messi, çeyrek final rövanş maçında da Milan'a karşı iki gol atarak José Altafini'nin Şampiyonlar Ligi'nde (Şampiyon Kulüpler Kupası adıyla da dâhil olmak üzere) bir sezonda attığı 14 gollük rekoru da egale etmiş oldu ve Şampiyonlar Ligi adıyla ise 2002-03 sezonunda 12 gol atan Ruud van Nistelrooy'un da rekorunu kırdı. Barcelona, yarı finalde ise Chelsea'ye elenmekten kurtulamadı ve Messi, o maçta da bir penaltı kaçırdı. Maçtan sonra bazı gazeteler, özellikle Marca gazetesi Messi'yi çok eleştirdi.Messi, 11 Nisan 2012 tarihinde 4-0 kazandıkları Getafe maçında bir gol (yani sezonun 61. golünü) attı ve Isidro Langara'nın İspanya'da 1933-34 sezonunda resmi maçlar olmak üzere toplam attığı 60 gollük rekorunu da kırmış oldu.2 Mayıs 2012 tarihinde ise Malaga karşısında yine hat-trick yaptı ve 68. golüne ulaşarak Gerd Müller'in 1972-73 sezonunda attığı 67 golün rekorunu kırarak Avrupa'da bir sezonda en çok gol atan futbolcu unvanını elinde bulundurdu. 5 Mayıs 2012 tarihinde Barselona derbisi mücadelesinde Espanyol karşısında 4-0 kazanılan maçta ikisi penaltıdan olmak üzere dördünü de (aynı zamanda 72. golünü) attı ve böylece 1924-25 sezonunda Dünyada toplam 70 gol atan Archie Stark'ın da rekorunu kırmış oldu.21 Nisan 2012 tarihinde "kazanan şampiyon" olarak nitelendirilen maçta Barcelona, Real Madrid'e evinde 2-1 yenildi ve şampiyonluk yolunda büyük yara aldı. Real Madrid, bu sonuçtan sonra farkı koruyarak ligi şampiyon olarak tamamladı. Messi, Avrupa'da asist krallığında ise 15 asistle, 17 asist ile Avrupa'da asist kralı olan Türk asıllı Alman futbolcu Mesut Özil'in gerisinde kaldı. Sezonun 73. golünü ise; 2012 Copa del Rey Finali'nde Athletic Bilbao karşısında attı ve Barcelona, kupanın sahibi oldu. Messi, böylece sezonu 73 golle ve kırdığı rekorlarla tamamlamış oldu. Lionel Messi, Rayo Vallecano maçında 2 gol atarak profesyonel futbol yaşamındaki 301. gole ulaşmış oldu.
Messi, Cristiano Ronaldo ve Franck Ribery ile birlikte üst üste 3. kez UEFA En iyi oyuncu ödüllerine aday gösterildi. Ribery ödülü 36 oyla kazandı. Messi 14 oyla 2. oldu. 18 Ağustos 2013'te Messi 2 gol bir asistle 2013-14 La Liga sezonunu Levante'ye karşı açtı, maçı Barcelona 7-0 kazandı.
28 Ağustosta Barcelona 11. kez İspanya süper kupasını Atletico Madrid karşısında kazandı. 1 Eylül’de Messi, Valencia CF karşısında kariyerinin 23. hat-trickini yaptı.Bu gollerle birlikte 100. deplasman golüne ulaştı ve lig tarihinin deplasmandaki en skorer ismi oldu.
18 Eylül 2013'te Ajax'ı 4-0 yendikleri maçta Messi kariyerinin 24. hat-trickini yaptı.Bu gollerle birlikte Raul'un ardından 62 golle Şampiyonlar Ligi'nin 2. en golcü oyuncusu ve aynı zamanda Şampiyonlar Ligi'nde 4 kez hat-trick yapan ilk futbolcu oldu.Messi 10 Kasım'da Real Betis'i 4-1 yendikleri maçta sakatlandı ve Ocak 2014'te kadar sahalardan uzak kaldı.Bu Messi'nin bu sezon 3. sakatlığıydı.
8 Ocak’ta Messi, Barcelona'nın Getafeyi 4-0 yendiği maçta 2 gol atarak geri döndü. 13 Ocakta 2013 FİFA Ballon d'Or ödüllerinde Cristiano Ronaldo'nun ardından 2. oldu. 15 Şubatta Rayo Vallecano'yu 6-0 yendikleri maçta 2 gol attı ve Arjantinli Alfredo di Stefano'yu geride bırakarak 228 golle La Liga tarihinin en çok gol atan 3. oyuncusu oldu.
16 Mart’ta Osasunaya karşı hat-trick yaptı ve Paulino Alcantara'yı geçerek Barcelona tarihinin en golcü oyuncusu oldu.23 Mart’ta Real Madrid’e karşı hat-trick yaparak El Clasico’nun en skorer oyuncusu ve Hugo Sanchez'i geçerek La Liga tarihinin en golcü 2. oyuncusu oldu.
Barcelona sezonu sadece İspanya Kupasını kazanarak bitirdi.La Liga'da Atletico Madrid'in ardından 2. oldular.Şampiyonlar Ligi'nde yarı finalde elendiler.Ayrıca Copa del Rey finalinde Real Madrid'e yenildiler.Messi sezonu 41 gol ve 15 asistle tamamladı. Ligdeki 28 golü onun altın ayakkabı ödülünü alması için yeterli olmadı. 16 Mayıs 2014'te Katalan kulübüyle yeni sözleşme imzaladı
Haziran 2004 tarihinde, Paraguay'a karşı oynadığı bir 20 Yaş altı hazırlık maçı ile birlikte Messi ilk kez Arjantin forması giydi. 2005 yılında Arjantin U-20 millî takımı ile Hollanda'da FIFA 20 Yaş Altı Dünya Kupası'nı kazandı. Bu turnuvada "Altın Top" ve "Altın Ayakkabı" ödüllerini de kazandı.Arjantin millî futbol takımında ise ilk maçına 17 Ağustos 2005'te, 18 yaşında Macaristan'a karşı çıktı. 63. dakikada oyuna girdiği maçta, formasını çeken Vilmos Vanczák'a attığı dirsek yüzünden 2 dakika içinde hakem Markus Merk tarafından oyundan atıldı. Bu tartışmalı pozisyon sonrası Maradona, bu kartın önceden tasarlandığını iddia etti. Messi takıma 3 Eylül'de Paraguay'a 1-0 yenildikleri maçta geri döndü. 28 Mart 2009'da Venezuela ile oynanan Dünya Kupası eleme maçında Messi, ilk kez 10 numaralı Arjantin formasını giydi. Bu maç ayrıca Diego Maradona'nın Arjantin teknik direktörü olarak sahaya çıktığı ilk resmi maçtı. Arjantin maçı 4-0 kazanırken, Messi de maçtaki ilk golü kaydetti.Messi, 17 Kasım 2010 tarihinde Katar'ın Doha şehrinde yapılan hazırlık maçında Brezilya'ya karşı son dakikalarda gol attı ve Arjantin maçı 1-0 kazandı. Messi böylece A millî takım formasıyla ilk kez Brezilya'ya karşı gol atmış oldu. 9 Şubat 2011 tarihinde ise İsviçre'nin Cenevre şehrinde yine hazırlık maçında Portekiz'e karşı yine son dakikalarda penaltıdan gol kaydetti ve Arjantin maçı 2-1 kazandı. 27 Haziran 2016'da millî takımı bıraktığını açıklamıştır.
2005-06 sezonunun sonunda sakatlığı nedeniyle iki ay forma giyemeyen Messi'nin bu sakatlığı Dünya Kupası'na katılmasını tehlikeye sokmuştu. Yine de, Messi 15 Mayıs 2006'da turnuvaya gidecek futbolcular listesine girdi. Dünya Kupası öncesi son maçında Arjantin U-20 millî takım ile Angola karşısında oynanan maçta 64. dakikada oyuna dâhil oldu.Fildişi Sahili ile oynanan ilk maçtaki galibiyete Messi, yedek kulübesinden tanıklık etti. İkinci maç olan Sırbistan maçında, Messi 74. dakikada Maxi Rodríguez'in yerine girerek, Dünya Kupalarında Arjantin'i temsil eden en genç futbolcu oldu. Oyuna girdiği dakikada Hernán Crespo'nun golünün asistini yaptı ve 6-0'lık galibiyetin son golünü de kaydetti. Böylece turnuvanın en genç golcüsü oldu ve Dünya Kupası tarihinin en genç golcüleri listesine 6. sıradan girdi. Hollanda ile 0-0 berabere kaldıkları maçta ilk 11'de başladı. Sonraki Meksika maçında, Messi 84. dakikada oyuna girdi. Maç 1-1 berabere iken attığı bir gol, ofsayt olarak değerlendirildi. Çeyrek finalde Almanya ile oynadıkları maçta teknik adam José Pekerman tarafından yedek kulübesinde tutuldu. Maç sonunda penaltılarda 4-2 yenilerek, elendiler.
Messi, 2007 Copa América turnuvasındaki ilk maçına 29 Haziran 2007 tarihinde 4-1 yendikleri maçta ABD karşısında çıktı. Bu maçta Messi, "oyun kurucu" bölgesinde oynadı. Carlos Tevez, maçın 79. dakikasında Messi'nin yerine oyuna girdi ve bir dakika sonra gol atmayı başardı.İkinci maçına Kolombiya karşısında çıktı ve takımına bir penaltı kazandırdı. Messi'nin oynadığı maçta Arjantin 4-2 kazandı ve çeyrek finale çıkmayı garantiledi.Paraguay'la oynanan üçüncü maçta, çeyrek final garantilendiği için Messi dinlendirildi. 64. dakikada Esteban Cambiasso'nun yerine oyuna giren Messi, 79. dakikada Javier Mascherano'nun golünü hazırladı. Çeyrek finalde Peru'yu 4-0 yenerlerken, Messi, Riquelme'nin asistiyle takımının 2. golünü kaydetti. Yarı finalde de Meksika karşısında alınan 3-0'lık galibiyette Messi, Oswaldo Sánchez'in üstünden aşırttığı topla golü buldu. Ancak Messi'nin de ilk 11'de başladığı final maçında Brezilya'ya 3-0 yenildiler.
2008 Olimpiyatları için önce Messi'nin gitmesine izin vermeyen Barcelona, Josep Guardiola ile yapılan konuşmalar sonucu Messi, Guardiola sayesinde 2008 Yaz Olimpiyatları'na katıldı. Fildişi Sahili'ni 2-1 yendikleri maçta ilk golü attı. Hollanda'yı uzatmalarda 2-1 yendikleri maçta ilk golü attı ve Ángel Di María'nın golünün asistini yaptı. Ezeli rakipleri Brezilya'yı 3-0 yenip finale çıktıkları maçta da forma giydi. Nijerya'ya karşı oynadıkları altın madalya maçında, Messi yine Di María'ya asist yaptı ve maçı bu golle 1-0 kazandılar.
Messi, 2010 FIFA Dünya Kupası'nda Arjantin forması altındaki ilk maçına 1-0 kazandıkları maçta Nijerya karşısında çıktı. Bu maçta bir sürü pozisyonlar buldu ama Nijerya'nın kalecisi Vincent Enyeama'yı geçemedi. Messi, 2. maçına 4-1 kazandıkları maçta Güney Kore karşısında çıktı. Bütün gollerde asist yaptı ve Gonzalo Higuaín'in 3 gol atmasında yani hat-trick yapmasında büyük katkısı oldu. Messi, 3. maçına ise 2-0 kazandıkları maçta Yunanistan karşısında kaptan olarak çıktı ve Messi, bu maçta maçın adamı seçildi.Messi, Son 16'da Arjantin - Meksika maçında Carlos Tevez'e asist yaptı ve Arjantin, Meksika karşısında maçı 3-1 kazandı. Bu pozisyonda net ofsayt olmasına rağmen hakem golü verdi. Ancak çeyrek finalde Arjantin, Almanya'ya 4-0 yenildi ve Messi, gol bile atamadan Arjantin turnuvadan elendi.Messi, FIFA Dünya Kupası Altın Top Ödülü'ne aday olan on oyuncudan birisiydi ve adaylık sırasında Messi'yi; "Olağanüstü ekibi, muhteşem, verimli, top sürme, hızı ve yaratıcılığıyla ön planda." sözüyle övdüler.
Messi, 2011 Copa América turnuvasında Arjantin millî futbol takımıin kadrosunda yer aldı. Turnuvada Messi 3 asist yaptı ama gol atmayı başaramadı. 1-1 berabere kaldıkları Bolivya ve 3-0 kazandıkları Kosta Rika maçlarında maçın adamı seçildi. Arjantin, çeyrek finalde normal süresi 1-1 biten maçta Uruguay'a penaltılar sonucu yenilerek kupaya veda etti. Messi, penaltı atışlarında Arjantin adına gol atan iki isimden biriydi.
Messi, 2014 FIFA Dünya Kupası'da Arjantin millî futbol takımının kadrosunda kaptan olarak kendine yer buldu. Grup aşamasında attığı 4 Gol ile takımının son 16'ya kalmasında büyük rol oynadı. Arjantin bu şekilde finale kadar yükseldi, ancak finalde Almanya'ya Mario Götze'nin uzatmalarda attığı gol ile 1-0 mağlup oldu ve 2014 FIFA Dünya Kupası'nı 2. olarak tamamladı. Messi, 2014 FIFA Dünya Kupası'nın en iyi futbolcusu seçilerek Altın Top Ödülü'nü kazanmıştır.
Barcelona (34 Kupa)La Liga: (10): 2005, 2006, 2009, 2010, 2011, 2013, 2015, 2016, 2018, 2019
FIFA 20 Yaş Altı Dünya Kupası: 120052008 Yaz Olimpiyatları: 12008 Arjantin2014 FIFA Dünya Kupası: 2. - Gümüş madalya2015 Güney Amerika Kupası: 2. - Gümüş Madalya
Messi ilk olarak doğum yeri Rosario'dan Macarena Lemos ile aşk yaşadı. 2006 Dünya Kupası öncesi, Rosario'da tedavi gördüğü sıra, Lemos'un babası tarafından tanıştırıldığı söylendi. Eskiden Arjantinli model Luciana Salazar ile aşk yaşadığı söylentileri de çıktı. Ocak 2009'da "Hat Trick Barça" adlı Canal 33 programında "Bir kız arkadaşım var ve Arjantin'de yaşıyor, rahat ve mutluyum" dedi. Kız arkadaşı Antonella Roccuzzo ile Barcelona-Espanyol derbisi sonrası Stiges'teki bir karnavalda görüldü. Roccuzzo da Rosario doğumluydu.Messi'nin iki kuzeni futbolcudur. Kuzenlerinden Maxi Biancucchi, Paraguay'ın Club Olimpia takımında, Emanuel Biancucchi ise İspanya'nın Independiente FBC takımında oynamaktadır.
Messi, 2007 yılında fakir çocukların eğitim ve sağlık ihtiyaçlarını karşılamak için "Fundación Leo Messi" (Türkçesi: Leo Messi Vakfı) vakfını kurdu. Messi, açıklamasında: "Bu vakıf, gerçekten benim çocuklara ve insanlara yardım etmek için fırsat veriyor." demecini verdi. Messi, çocukluğunda tıbbi zorluklar çektiğini söyledi. Fundación Leo Messi; merkezi İspanya'da ve Arjantinli fakir çocuklara yiyecek, içecek, eğitim, sağlık, ulaşım, tedavi, v.s. masraflarını karşılıyor. Vakfın ek yardımı; Herbalife tarafından desteklenmektedir.11 Mart 2010 tarihinde Messi, UNICEF tarafından "iyi niyet elçisi" seçildi. Messi’nin UNICEF ile birlikte fakir çocuklara yardım desteği hedeflenmektedir. Aynı zamanda Barcelona takımının da UNICEF ile birlikte güçlü bir ilişkisi de bulunmaktadır.
Messi, video oyunları olan Pro Evolution Soccer 2009 ve Pro Evolution Soccer 2011 oyunlarının kapağında yer aldı. Messi, Pro Evolution Soccer 2010 oyununda ise Fernando Torres ile birlikte oyunun kapağında yer aldı. Messi, Alman spor markası Adidas ile sponsorluk anlaşması imzaladı. Haziran 2010'da Messi, Herbalife ile 3 yıllık sponsor anlaşmasına vardı. Aynı zamanda hayır işleri yapmak için kendi kurduğu hayır vakfı olan "Fundación Leo Messi"'yi desteklemektedir.
Messi, Nisan 2011 tarihinde TIME 100 adındaki magazin dergisi tarafından 2011 yılının en etkileyici 100 kişiden birisi olarak seçildi.Messi, ayrıca Nisan 2011 tarihinde Facebook'ta kendi sayfasını açtı ve birkaç saat içerisinde Messi'nin kurduğu sayfayı beğenen kişi sayısı 6 milyonu aştı. Şu an sayfasını beğenen kişi sayısı 82 milyon'dur.

Lost, Amerikan drama televizyon dizisidir. Program, Sidney, Avustralya'dan Los Angeles, Amerika Birleşik Devletleri'ne uçan bir yolcu uçağının kaza yapması sonucu Güney Pasifik'te gizemli bir adaya düşen kazazedelerin hikâyelerini konu edinmektedir. Her bölüm tipik olarak adada geçen ana hikâyenin yanı sıra, bir karakterin hayatındaki bir başka noktaya ilişkin ikinci bir hikâyeye sahiptir, yine de diğer zaman ile ilgili olaylar düzeni bu formülü sonraki bölümlerde değiştirmektedir. İlk bölüm, ilk kez 22 Eylül 2004'te yayınlandı ve altı sezon yayınlandıktan sonra 121. bölümü ile şov, 23 Mayıs 2010 tarihinde sona erdi. Dizi, Amerika Birleşik Devletleri'nde American Broadcasting Company (ABC) kanalında yayınlanmakla birlikte, birçok ülkede bölgesel kanallarda yayınlandı.
Geniş ansambl oyuncu kadrosu ve Ohau, Hawaii'deki çekimlerin maliyeti nedeniyle Lost, televizyon tarihinin en pahalı dizilerinden biridir. Damon Lindelof, J. J. Abrams ve Jeffrey Lieber tarafından yaratıldı ve ABC Studios, Bad Robot Productions ile Grass Skirt Productions tarafından yapımı gerçekleştirildi. Dizinin tema müziği ise Michael Giacchino tarafından bestelendi.
Olumlu eleştiriler alan ve popüler bir başarı elde eden Lost, ilk yılından itibaren ABC'de yayınlanan her bölümü ortalama 15.69  milyon kişi tarafından seyredildi. 2005 Emmy Ödülleri'nde "en iyi drama dizisi" dalında, 2005 Britanya Akademi Televizyon Ödülleri'nde "en iyi Amerikan ithalatı" dalında, 2006 Altın Küre Ödülleri'nde "en iyi drama" dalında, 2006 Screen Actors Guild Ödülleri'nde "en iyi drama dizisi" dalında ödüller alan dizi, birçok önemli endüstri ödülü kazandı. Sıkı hayran kitlesi elde etmesiyle diğer televizyon dizilerinde, reklamlarda, çizgi romanlarda, web çizgi romanlarında, komedi dergilerinde, bir video oyununda ve şarkı sözlerinde dizinin hikâyesine ya da bir unsuruna göndermeler yapılarak dizi Amerikan popüler kültürünün bir parçası haline geldi. Programın kurgusal evreni, bağlantılı romanlarda, forumlarda, video oyunlarında, alternatif reality oyunlarında, The Lost Experience ve Find 815'da araştırıldı.
Dizi, Ocak 2004'te dönemin ABC başkanı Lloyd Braun'un, Sineklerin Tanrısı romanı, Yeni Hayat filmi, Gilligan's Island televizyon dizisi ve popüler reality show Survivor'a dayandırdığı konseptine bağlı olarak bir ön metin yazılmasını Spelling Television'a sipariş vermesiyle gelişmeye başladı. Gadi Pollack diziye ilham veren bazı unsurların Myst adlı bilgisayar oyunundan alındığını belirtti. ABC, Jeffrey Lieber ile anlaştı ve Lieber, pilot bölümü olan "Nowhere"i kendi yöntemlerine dayanarak yazdı. Fakat sonuçtan memnun kalınmadı. Bir sonraki yazma denemesinde Braun, Touchstone Television ile (şimdiki ABC Studios) antlaşma yapan ve Alias adlı TV dizisinin yaratıcısı olan J. J. Abrams ile iletişime geçti ve Abrams, pilot bölüm için yeni bir metin yazdı. İlkin kararsız kalınmasına rağmen, Abrams dizide bir doğaüstü bakış açısının olması ve Damon Lindelof ile birlikte dizinin stilini ve karakterlerini yaratmasıyla fikre ısındı. Abrams ve Lindelof, birlikte, bir dizi kutsal öğe yarattılar, onları tasavvur ettiler ve şov için beş ile altı sezon yayınlanabilecek hikâyenin uç noktaların ve temel mitolojik fikirlerin ayrıntılarına indiler. Şovun, 2004 sezonunun sonlarına doğru teslim edilmesi gerektiğinden ve kısıtlı bir zamanın olmasından dolayı programın gelişimi engellendi. Kısa programa rağmen, yaratıcı ekip, kadroya eklemek istedikleri oyunculara uygun karakterler yaratmada ya da düzenlemede yeterli derecede esnek olabildiler.Lost'un iki parçalık pilot bölümü, açıklanan raporlarla 10 ile 14 milyon dolar arasında olan maliyetiyle kanal tarihinin en pahalı bölümü oldu ve 2005'teki 4 milyon dolarlık olan bir saat uzunluğundaki bölüme göre yüksek bir rakama sahip oldu. Dizi, 22 Eylül 2004'te başladı. 2004 televizyon sezonunun en büyük eleştirel ve ticari başarı elde eden programlardan biri oldu. Birbirini izleyen Desperate Housewives, Grey's Anatomy ve Lost, birlikte ABC'nin kötü giden talihini ters yöne çevirdiler. Dizi, henüz yayınlanmadan önce kanalın aldığı düşük ratingler ve pahalı ve riskli bir projeye müsaade etmesi gibi nedenlerle Lloyd Braun, ABC'nin aile şirketi Disney'de yöneticiler tarafından işinden atıldı.  Pilot bölümün, dünya prömiyeri 24 Temmuz 2004'te San Diego'daki Comic-Con International'da yapıldı.
Lost'un çoğu bölümü belli bir formata sahiptir. Yeni bölümlerin gösterildiği sahnelerden önce, yayınlanacak olan bölümle ilgili geçmiş bölümlerden kısa bir özet gösterilir, ardından merak unsuru taşıyan bir giriş ile devam eder. Bölümler, sıklıkla bir karakterin gözünün açılma sahnesiyle başlar. Giriş kısmındaki olaylar, uç noktaya geldiğinde ekran siyaha kesilir ve flu bir halde dizinin başlığı ekrandan kaygı verici bir müzik eşliğinde izleyiciye doğru süzülerek gelir. Açılış sahnesinde oyuncuların ismi gösterilir ve genellikle oyuncuların soyadlarına göre alfabetik olarak isimler sıralanır (bazı bölümlerde dizinin giriş kısmı uzun sürerse oyuncuların ismi açılış sahnesinden önce ekranda görünür.). Dizide belli bir hikâye örgüsü olduğundan, her bölümün merkezinde bir (ya da birkaç) karakter yer alır. Adadaki olaylar, bölümün merkezindeki karakterin flashbacklerinde veya flashforwardlarında gösterilen olaylarla ilişkilendirilir. Bölümler çoğunlukla süspans dolu sahnelerle ya da hikâyenin konusu açığa kavuştuktan sonra sona erer. Ardından ekran siyaha bürünür ve kısa bir süre sonra dizinin logosu ekranda görünür. Belli trajik sahnelerde ise bir ses patlaması oluşur ve hemen ardından siyah zemin üzerindeki dizinin logosu görünür ve ses kesilerek sessizlik oluşur.
Lost, Michael Giacchino tarafından bestelenen ve Hollywood Senfoni Orkestrası tarafından çalınan, televizyon müziklerinde pek yaygın olmayan olaylar, mekânlar ve karakterler gibi konulardan oluşan ve dizinin tekrarlayan temalarını içinde barındıran bir orkestra müziği ile ön plana çıktı. Giacchino, müzik için sık kullanılmayan enstrümanlardan yararlanarak uçağın gövdesinin parçalarının çarpışı gibi bazı sesleri çıkardı. 24 Mart 2006'da plak şirketi Varèse Sarabande, Lost'un ilk sezonunun orijinal televizyon müziklerini yayınladı. Albüm, sezonun en popüler parçalarının tam uzunluktaki versiyonlarından ve dizinin yaratıcısı J. J. Abrams tarafından bestelenen ana başlıktan oluştu. Varèse Sarabande, 3 Ekim 2006'da Lost'un ikinci sezonundan seçilmiş müziklerden oluşan bir soundtrack albümü yayınladı. Üçüncü sezonun soundtrack albümü, 6 Mayıs 2008'de, dördüncü sezonunki ise 11 Mayıs 2009'da piyasaya sunuldu.
Popüler kültür şarkıları dizide daha az kullanıldı, yerine daha çok orkestral müzik kullanıldı. Benzer şarkılar ön plana çıkarıldığında ise şarkılar, genellikle kaynak gösterilerek dizide kullanıldı. Örneğin ilk sezonda Hurley'in portatif CD çalarında çeşitli şarkılar çaldı (ta ki "...In Translation" bölümünde pilleri bitene kadar). Joe Purdy'nin "Wash Away" şarkısıyla ikinci sezonda pikap çalarda çalan Cass Elliot'un "Make Your Own Kind of Music" ve Petula Clark'ın "Downtown" şarkıları ikinci ve üçüncü sezonun galalarında kullanıldı. İki bölümde, Charlie caddenin kenarında gitar çalarken Oasis şarkısı olan "Wonderwall"u söyledi. Üçüncü sezon finalinde Jack arabasını sürerken Nirvana'nın "Scentless Apprentice" şarkısını ve aynı sahnelerle paralel olan dördüncü sezon finalinde arabasıyla gittiği yere yetişmek üzere olduğunda Pixies tarafından seslendirilen "Gouge Away" şarkısını dinliyordu. Üçüncü sezonda ayrıca Three Dog Night'ın "Shambala" şarkısı kullanıldı. Kaynak gösterilmeden kullanılan iki pop şarkısından biri Ann-Margret'in "Slowly" şarkısı "I Do" bölümünde kullanılırken, diğer şarkı ise Ben Harper tarafından sözleri yazılan ve The Blind Boys of Alabama  tarafından cover yapılan "I Shall Not Walk Alone" şarkısı "Confidence Man" bölümünde kullanıldı. Uluslararası yayınlarda ise alternatif müzik kullanıldı. Örneğin Lost'un Japonya'daki yayınında, sezonlar boyunca farklı şarkılar dizide kullanıldı: birinci sezonda Chemistry şarkısı "Here I Am", ikinci sezonda Yuna Ito şarkısı "Losin" ve üçüncü sezonda Fantômas şarkısı "Fire Walk With Me" üç defa kullanıldı.
Lost, Hawaii'nin Oahu adasında, Panavision 35 milimetrelik kameralarla çekilmektedir. Dizinin pilot bölümündeki orijinal ada sahneleri, adanın kuzeybatı ucunun yanındaki Mokulē'ia adasında filme alındı. Sonraki sahil sahneleri, ünlü North Shore'daki yerlerde çekildi. İlk sezondaki mağara sahneleri, 1999 yılından beri boş olan Xerox depolarında inşa edilen bir ses sahnesinde filme alındı. Ses sahnesi ve prodüksiyon ofisleri, Hawaii Film Ofisi'ne taşındığından beri ikinci sezondaki Kuğu ve üçüncü sezondaki Hydra istasyonların içinde yer aldığı Hawaii Film Stüdyoları'nda yönetildi. Honolulu ve çevresindeki kurgusal alanlar, Kaliforniya, New York, Iowa, Miami, Güney Kore, Irak, Nijerya, Birleşik Krallık, Paris, Tayland, Almanya ve Avustralya dahil dünya genelindeki mekânların çekiminde kullanıldı. Örneğin Sidney Havaalanı sahneleri, Hawaii Convention Center'da, Irak Cumhuriyet Muhafızları'nın anlatıldığı sahneler II. Dünya Savaşı'ndan kalma bir yerde filme alındı. Ayrıca kış mevsimindeki Almanya sahneleri, kar görüntüsü verebilmek için her yere ezilmiş buzlar ve caddelerde ise Almanya plakalı otomobiller konularak düzenli bir şekilde Hawaii yöresinde çekildi. Dördüncü sezondaki iki sahne ise Charles Widmore'u canlandıran Alan Dale'in "Spamolat" müzikalinde yer alması ve Hawaii'ye seyahat edememesi nedenleriyle Londra'da çekildi. Lost'un çekildiği mekânların geniş bir arşivi Lost Virtual Tour'dan takip edilebilir.
Geleneksel karasal ve uydu yayınlarının yanı sıra Lost, yeni televizyon dağıtımlarını ön plana çıkardı. iTunes yazılımıyla ya da iPod ile dizinin seyredilmesi için, Apple'ın iTune Store servisi aracılığıyla yayınlanan ilk dizilerden biri oldu. Ekim 2005'ten itibaren, ABC'de yayınlanan yeni bölümler, ertesi gün Amerikalı izleyiciler tarafından indirilebilmektedir. 29 Ağustos 2007'de, Lost, Birleşik Krallık'taki mağazalarda indirilebilen ilk televizyon programlarından biri oldu. Birleşik Krallık'ta dördüncü sezonun yayınlanmasından itibaren Lost'un bölümleri, SkyOne kanalında yayınlandığı pazar gününün ertesi yani pazartesi günü online olarak indirilebilmektedir. "Lost", ayrıca Almanya'daki iTunes mağazalarından indirilebilen ilk televizyon programı oldu.Nisan 2006'da, Disney, Lost'un gelecekteki dağıtım stratejilerinin iki aylık deneyiminin bir parçası olarak dizinin yayınlanmış bölümlerinin ABC'nin web sitesinde reklamlı olarak ücretsiz bir şekilde online izlenilebileceğini duyurdu. Mayıs ayından Haziran 2006'ya kadar süren denemeyle, reklam gelirlerinin kesilmesinden korkuldu ve Lost bölümleri, sadece uluslararası lisans şartlarına bağlı kalan Amerikalı izleyiciler tarafından ABC'nin web sitesinden izlenilebilmekteydi. Mayıs 2008 itibarıyla dizinin ilk dört sezonunda yayınlanan tüm bölümlerin videoları, tamamı yüksek çözünürlük kalitesiyle sadece Apple ya da Microsoft işletim sistemi kullanan Amerikalı izleyiciler tarafından ABC'nin web sitesinde izlenilebilmektedir. Yeni bölümler ise orijinal yayın tarihinin ertesi günü web sitesi üzerinden izleyicilere ulaştırılmaktadır. İzleyiciler, yüksek çözünürlükteki online bölümleri izleyebilmek için bölümlerin içine eşit noktalara eklenmiş 30 saniyelik 5 ile 6 tane reklamı seyretmeleri gerekmektedir. 2009'da ABC'nin web sitesi üzerinden Lost'u online izleyenlerin sayısıyla Lost, internette en çok izlenilen program oldu. Nielsen, 1.425 milyon farklı kişinin Lost'u ABC üzerinden en az bir bölümüyle izlediğini açıkladı.Birinci ve ikinci sezondan bölümler, Birleşik Krallık'ta Channel 4'un web sitesi üzerinden izlenilebilmekteydi fakat süre doldu ve "Pilot" bölümünün iki parçası site üzerinden ücretsiz seyredilebilir iken diğer bölümler £0.99 ücret karşılığında seyredilebilmektedir. Lisans koşullarına bağlı olarak servis sadece Birleşik Krallık'taki izleyicilere uygulanmaktadır. Virgin Media, TV Choise on Demand özelliğiyle Lost'un ilk üç sezon bölümlerine erişilebilirliği sağladı. Kullanıcılarına, yüksek ya da standart çözünürlükteki bölümleri herhangi bir zamanda online izleyebilme olanağı verdi. Şu anda dizinin ikinci ve üçüncü sezonlarina erişilebilmektedir. Bütün bölümler, Virgin Media kullanıcılarınca ücretsiz bir şekilde seyredilmektedir. 25 Kasım 2006'dan itibaren dizinin bölümlerine, Sky'ın VOD servisinde ulaşılabilmeke, Sky Anytime aboneleri Sky üyelikleriyle bölümleri indirebilmektedir.  ABD'nin Netflix web sitesinde, Fransa'nin TF1 web sitesi, AOL video, Microsoft'un Xbox Live servisi ve İsrail'deki HOT V.O.D. servisi gibi web siteleri, dizinin online dağıtımını sağlamaktadırlar.
Lost'un ilk sezonunun DVD'leri, Amerika Birleşik Devletleri'nde 6 Eylül 2005'te ikinci sezonun prömiyerine iki hafta kala Lost: The Complete First Season adıyla geniş ekran yedi disklik bir DVD kutu seti olarak satışa çıktı. Dağıtımı ise Buena Vista Home Entertainment tarafından yapıldı. Yayınlanan tüm bölümlerin yanı sıra bölüm yorumları, arka plan sahneleri, silinmiş ya da flashback sahneleri gibi DVD ekstraları, ilk sezonun DVD seti içinde yer aldı. Aynı set, 30 Kasım 2005'te 4. Bölge'de ve 16 Ocak 2006'da 2. Bölge'de piyasaya çıktı. 2. Bölge'deki DVD seti iki parçaya ayrılarak standart hale getirildi: ilk parça, sezonun ilk on iki bölümü geniş ekran dört disk olarak 31 Ekim 2005'te, kalan diğer bölümler 16 Ocak 2006'da setin ikinci parçası olarak satışa çıktı. DVD, 1. Bölge için de aynı şekilde iki parçaya ayrıldı. İlk iki sezon 16 Haziran 2009'da Blu-ray Disk olarak piyasaya çıktı.İkinci sezon DVD'leri, Lost: The Complete Second Season - The Extended Experience adıyla 1. Bölge'de DVD kutu seti olarak 5 Eylül 2006'da, ABD'de ve 2. Bölge'de 2 Ekim 2006'da satışa çıktı. Bölgelerde satışa çıkan tüm DVD'lerde, arka plan sahneleri, silinmiş sahneler, Lost karakterlerinin birbirleriyle olan ilişkisini gösteren "Lost Connection" listesi gibi DVD ekstraları yer aldı. Ayrıca 2. Bölge'de satışa çıkan DVD'ler, iki sete ayrıldı: ilk set sezonun ilk on iki bölümünden oluşan geniş ekran dört disklik DVD kutu seti olarak 17 Temmuz 2006'da, ikinci set ise geri kalan bölümleri içeren dört disklik DVD kutu seti olarak 2 Ekim 2006'da piyasaya çıktı.
Üçüncü sezon, Lost: The Complete Third Season - Unexplored Experience adıyla DVD ve Blu-ray olarak 1. Bölge'de 11 Aralık 2007'de piyasaya çıktı. Birinci ve ikinci sezonda olduğu gibi üçüncü sezonda da bölümlerin sesli yorumları, silinmiş ada ya da flashback sahneleri gibi ekstralar DVD seti içinde yer aldı. Üçüncü sezon, 2. Bölge'de tek set olarak 22 Ekim 2007'de piyasaya çıktı.
Dördüncü sezon, Lost: The Complete Fourth Season - The Expanded Experience adıyla DVD ve Blu-ray olarak 9 Aralık 2008'de 1. Bölge'de, 20 Ekim 2008'de 2. Bölge'de satışa çıktı. Set, önceki DVD setleri gibi çeşitli ekstraları içinde barındırdı.Lost'un ilk üç sezonu, DVD olarak başarılı bir satış elde etti. Birinci sezon kutu seti, Eylül 2005'te DVD satış listelerine 2 numaradan giriş yaparken; ikinci sezon kutu seti, Eylül 2006'da DVD satış listelerine ilk haftasında 1 numaradan giriş yaptı ve TV DVD'leri arasında en yüksek girişi yapan ikinci DVD olduğu söylendi. İkinci sezonun DVD'leri ilk haftasında 500.000 kopya sattı. Üçüncü sezon kutu seti, ilk üç haftada 1.000.000 kopya sattı.6. sezon kutu seti ile dizinin tüm bölümlerinden oluşan koleksiyon, "The New Man in Charge" adlı 12 dakikalık bir epilogu ekstradan içerdi. 6. sezon DVD satışları, yayınlandığı Eylül 2010'daki ilk haftasında bir numaraya yükseldi.
Oceanic Havayolları'nın 815 sefer sayılı uçuşunu gerçekleştiren yolcu uçağının yaptığı kaza sonucu 324 yolcusundan  71'i (biri köpek) üç parçaya ayrılan uçaktan kurtuldu. Açılış sezonu, dizide düzenli olarak yer alan 14 rol ile ön plana çıktı ve Desperate Housewives dizisinden sonra en geniş oyuncu kadrosuna sahip olan ikinci televizyon dizisi oldu. Dizinin maliyetini de artıran geniş oyuncu kadrosu sayesinde dizinin senaristleri öykü kararlarında daha esnek olabildiler. Dizinin yönetici yapımcısı Bryan Burk'e göre "Karakter arasında daha fazla etkileşime sahip olabilirsiniz ve daha farklı karakterler, daha fazla arka plan öyküleri, daha fazla aşk üçgenleri yaratabilirsiniz.".
İlk sezonda 14 ana rol vardı. Naveen Andrews, eski bir Irak Cumhuriyet Muhafızı olan Sayid Jarrah'ı canlandırdı. Emilie de Ravin, Avustralyalı hamile Claire Littleton karakterini oynadı. Matthew Fox, sorunlu cerrah ve dizinin protagonisti Jack Shephard'ı canlandırdı. Jorge Garcia, talihsiz bir loto milyoneri olan Hugo "Hurley" Reyes karakterini oynadı. Maggie Grace, eski dans öğretmeni Shannon Rutherford'u oynadı. Josh Holloway, düzenbaz biri olan James "Sawyer" Ford'u canlandırdı. Yunjin Kim, Koreli zengin bir iş adamının kızı olan Sun-Hwa Kwon karakterini, Daniel Dae Kim ise Sun'ın kocası Jin-Soo Kwon'u oynadı. Evangeline Lilly, kaçak Kate Austen'ı canlandırdı. Dominic Monaghan, eski bir rock yıldızı olan Charlie Pace karakterini canlandırdı. Terry O'Quinn, gizemli John Locke'ı oynadı. Harold Perrineau, işçi Michael Dawson'u; çocuk oyuncu Malcolm David Kelley ise Michael'ın küçük oğlu Walt Lloyd karakterinin canlandırdı. Ian Somerhalder, annesinin evlilik organizasyonlarını yaptığı şirketinde müdür olan ve Shannon'ın üvey kardeşi Boone Carlyle karakterini canlandırdı.
İlk iki sezona kadar, yeni öyküleriyle yeni karakterlere yer açmak için bazı karakterlerin yazımı durduruldu.  Boone Carlyle, ilk sezonun sonlarına yakın ölerek yazımı durdurulan ilk karakter oldu. Walt, birinci sezonun finalinden sonra dizide ara sıra görünen konuk karakter oldu. Shannon, ilk sezondan sonra ikinci sezonun ilk sekiz bölümünde de yer aldıktan sonra diziden ayrıldı. Daha sonraki bazı bölümlerde tekrar göründü. Dizinin ikinci sezonuna katılan ve ana kadroda yer alan oyuncular oldu. Adewale Akinnuoye-Agbaje tarafından canlandırılan Nijeryalı katolik papaz ve eski suçlu Mr. Eko, Michelle Rodriguez tarafından canlandırılan havaalanı güvenlik görevlisi ve eski bir polis memuru olan Ana Lucia Cortez ve Cynthia Watros tarafından canlandırılan klinik psikoloğu Libby yeni karakterler oldu. Ana Lucia ve Libby karakterlerinin yazımı ikinci sezonun sonlarında bırakıldı.
Üçüncü sezonda, Henry Ian Cusick, eski bir İskoç askeri olan Desmond Hume karakteriyle; Michael Emerson, Diğerleri'nin lideri Ben Linus (ilk olarak "Henry Gale" olarak kendini, kazazedelere tanıttı) karakteriyle, dizinin ana kadrosunda yer aldılar. Ayrıca, bu sezonda üç yeni oyuncu daha dizinin oyuncu ekibine girdi: kadın doğum uzmanı Diğerleri'nden biri olan Juliet Burke karakterini Elizabeth Mitchell; geri planda kalan kazazedelerden Nikki Fernandez ile Paulo karakterlerini Kiele Sanchez ve Rodrigo Santoro canlandırdı. Eko karakterinin yazımı, sezonun ilk bölümlerinde durdurulurken Nikki ile Paulo'nun yazımı merkezde oldukları ilk bölümle birlikte bırakıldı. Charlie karakterinin yazımı ise üçüncü sezonun finalinde bırakıldı.
Dördüncü sezonda, Harold Perrineau, eski rolü Michael Dawson ile oyuncu kadrosuna tekrar dahil oldu. Perrineau ile birlikte diziye yeni oyuncular da katıldı. Adadaki ilginç deneylerle ilgilenen fizikçi Daniel Faraday karakteriyle Jeremy Davies; hayalet avcısı ve mistik güçleri olan Miles Straume karakteriyle Ken Leung; antropolog olan Charlotte Staples Lewis karakteriyle Rebecca Mader kadroya dahil olan oyuncular oldular.  Sezonun sonlarına doğru Claire, ölen biyolojik babasıyla birlikte gizemli bir şekilde ortadan kayboldu ve karakter beşinci sezonda görünmedi fakat son sezon olan altıncı sezonda Claire karakteri, diziye geri dönecek. Dördüncü sezonun finalinde patlayan Kahana gemisiyle Michael karakterinin yazımı bırakıldı.Beşinci sezonda ana kadroya dahil olan yeni oyuncular olmadı. Saïd Taghmaovi ve Zuleikha Robinson, Sezar ve Ilana karakterleriyle ana kadroda yer almalarına rağmen, sezon başlamadan evvel tekrarlanan karakter arasında yer aldılar. ABC, beşinci sezonda Rebecca Mader ve Daniel Dae Kim oyuncularını ana kadrodaki oyuncuların arasında göstermedi fakat Mader, sezon prömiyerinde yer aldı ve yönetici yapımcı Lindelof "[Kim], hâlâ dizide devamlı oyuncu." dedi. Kim, beşinci sezonun "The Little Prince" adlı dördüncü bölümünde gözüktü ve Mader'in canlandırdığı karakterin yazımı beşinci bölümle bırakıldı. Beşinci sezondan sonra Daniel ve Juliet karakterlerinin yazımı da durduruldu.
Altıncı sezonda, birkaç kast değişikliği yaşandı: üç eski yinelenen karakter, ana kadroya dahil oldu. Yeni değişikliklere, yaşlanmayan gizemli Diğerleri üyesi Richard Alpert rolüyle Nestor Carbonell, pilot Frank Lapidus rolüyle Jeff Fahey ve gizemli Ajira Havayolları 316 sefer sayılı uçuşundaki kazazede Ilana rolüyle Zuleikha Robinson dahildir. Eski kast üyelerinden Ian Somerhalder, Dominic Monaghan, Rebecca Mader, Jeremy Davies,  Elizabeth Mitchell, Maggie Grace, Harold Perrineau ve Cynthia Watros'un altıncı sezonda tekrar görüneceği bildirildi.
Birçok yardımcı karakter, dizide düzenli bir şekilde yer aldılar. "Pilot" bölümünde imdat çağrısı duyulan ve adaya 16 yıl önce gemilerinin kaza yapmasıyla gelen bir bilim ekibinde yer alan Fransız Danielle Rousseau (Mira Furlan), adada doğum yaptıktan sonra Diğerleri tarafından kaçırılan kızı Alex Rousseau (Tania Raymonde) ile üçüncü sezonda karşılaşır. İkinci sezonda, uçağın farklı kısımlarının adanın farklı yerlerine düşmesiyle birbirlerinden ayrı kalan Rose Henderson (L. Scott Caldwell)  ve Bernard Nadler (Sam Anderson),  tekrar bir araya geldiler. Önemli bir iş adamı Charles Widmore (Alan Dale), Ben ve Desmond karakterleriyle bağlantılıdır. Desmond, Widmore'un kızı Penelope "Penny" Widmore'un (Sonya Walger) sevdiği adamdır. Adada yaşayan karakterlerden ise Diğerleri'nin üyeleri olarak Tom (M. C. Gainey) ve Ethan Rom (William Mapother)  dizinin pek çok bölümünde göründüler. Jack'in babası Christian Shephard (John Terry), dördüncü sezonda birçok oyuncunun flashbacklerin göründü. Dördüncü sezonda Kevin Durand, Martin Keamy'i ve Jeff Fahey, pilot Frank Lapidus'u canlandırdı. Widmore tarafından adaya gönderilen ekibin lideri Naomi Dorrit (Marsha Thomason), 815 sefer sayılı uçağın adaya düşmesinden sonra adaya gelen ilk kişi oldu.
İlk sezondaki rollerin çoğu, yönetici yapımcıların, çoğu aktörü beğenmesi sonucu oluştu. Ana karakter Jack, esasen  pilot bölümde ölecekti ve Michael Keaton tarafından canlandırılacaktı fakat ABC yöneticileri, Jack'in yaşamasında ısrar ettiler. Jack'in yaşamasına karar verilmeden önce, Kate kazazedelerin lideri olacaktı ve daha çok Rose karakterine benzeyecekti. Dominic Monaghan, Sawyer rolü için düşünüldü. Yapımcılar, Monaghan'in performansını beğendiler ve orta yaşlarda eski bir rock yıldızı olan Charlie karakterini ona uygun buldular. Jorge Garcia da Sawyer karakteri için düşünüldü fakat Garcia için Hurley karakteri yazıldı. Josh Holloway, Sawyer karakteri için düşünüldü ve yapımcılar, Holloway'in karaktere getirdiği ruhu ve güneyli şivesini beğendiler, bu nedenle Sawyer karakterini Holloway'in performansına uygun olarak değiştirdiler. Yunjin Kim, Kate karakteri için düşünüldü fakat yapımcılar, onun için Sun karakterini ve Daniel Dae Kim tarafından canlandırılan Sun'ın kocası Jin karakterini yazdılar. Naveen Andrews tarafından oynanan Sayid, orijinal senaryoda yoktu. Locke ve Michael karakteri sonradan yazıldı. Claire, orijinal metinde ara sıra gözüken bir karakter olarak yazıldı. İkinci sezonda Michael Emerson, sadece üç bölümde Ben'i (Henry Gale) canlandıracaktı. Emerson'ın gösterdiği performans sonucu oynayacağı bölüm sayısı sekize çıkarıldı ve ardından üçüncü sezonun tüm bölümlerinde ve sonraki sezonlarda oynadı.
24 bölümden oluşan ilk sezon, 22 Eylül 2004'te Amerika Birleşik Devletleri'nde yayınlanmaya başlandı ve çarşamba akşamları saat 20.00'da gösterildi. Oceanic Havayolları'nın 815 sefer sayılı uçağının gizemli bir adaya düşmesiyle adada mahsur kalan kazazedeler, hayatta kalma mücadelesi verir ve Jack'in önderliğinde birleşirler. Yaşamları, kutup ayıları, ormanın içinde dolaşan görünmeyen bir yaratık ile Diğerleri diye bilinen adanın kötü niyetli sakinleri gibi gizemli varlıklar tarafından tehdit altındadır. Bu Diğerleri ilk başta Ethan'ın Claire ve Charlie'yi kaçırmasıyla ortaya çıkar. Ethan, diğerlerinden biridir. Ancak Charlie tarafından öldürülür. Adaya 16 yıl önce gemi kazası sonucu gelen Daniele Rousseau adında Fransız bir kadına rastlarlar ve yerin altına gömülü gizemli bir metal kapak bulurlar. Bazı kazazedeler ise yaptıkları sal ile adadan ayrılmaya çalışır. Sezon Finalinde Jack ve John Locke, Black Rock adındaki eski bir korsan gemisinden dinamitler alıp kapağı patlatırlar ve diğerleri saldaki kazazedelere saldırıp Michael'in oğlu Walter'ı kaçırırlar.
24 bölümden oluşan 2. sezon, Birleşik Devletler'de ve Kanada'da 21 Eylül 2005'te yayınlanmaya başlandı ve çarşamba akşamları saat 21.00'da gösterildi. Kazadan sonraki 45 günden itibaren meydana gelen olaylar, sezonun konusu oldu. Hikâyenin çoğu kazazedeler ile Diğerleri arasındaki uyuşmazlıklardan oluştu ve çoğu bölümün teması, bilim ile inanç arasındaki çatışma oldu. Dizide, bazı gizemler aydınlanırken yeni sorular oluştu. Uçak kuyruğundaki kazazedeler ile adada önceden bulunan bazı karakterler diziye dahil oldu. Mr. Eko, Ana Lucia ve Bernard ana karakterler arasına katılmıştır. 1.sezon finalinde kapak patlatıldığında Desmond diye biriyle tanışmışlardı. Ayrıca uçağın kuyruk kısmındaki kazazedelerle uçağın gövde kısmındaki kazazedeler birleşip diğerleri ile savaşırlar. Sezon boyunca, ada mitolojisi ile kazazedelerin geçmişleri önceki sezona oranla daha çok açığa çıktı. Yerin altına gömülü olan ambar bulundu ve Dharma Girişimi ile onun parasal kaynağını sağlayan Hanso Foundation ortaya çıktı. Diğerleri'nin gizemi çözülmeye başladı, kazazedelerden Michael arkadaşlarına ihanet etti ve uçağın adaya düşme nedeni ise Desmond'tır. Sezon finalinde Ben Linus, Jack, Kate ve Sawyer'ı kaçırmıştır.
23 bölümden oluşan 3. sezon, Birleşik Devletler ve Kanada'da 4 Ekim 2006'da yayınlanmaya başlandı ve çarşamba akşamları saat 21.00'da gösterildi. Dizi, verilen aradan sonra 7 Şubat 2007'den itibaren geri kalan bölümlerle saat 22.00'da gösterildi. Hikâyeye, kazadan sonraki 67. gün ile devam edildi. Yeni kazazedeler ile Diğerleri grubu, bu sezonda göründü. Kapak patladığından beri Mr. Eko daha sonra görülmüştür ve görünmeyen bir yaratık (Smoke Monster) tarafından öldürülmüştür. Kazazedeler, Diğerleri ve onların gizemli geçmişleri hakkında bilgi edindiler. Diğerleri'nden biri ile bir ada sakini, kazazedelerin arasına katılırken, kazazedelerden biri ise Diğerleri'ne katıldı. Kazazedeler ile Diğerleri arasında çatışma en uç noktaya çıktı ve kazazedeler, adanın yakınındaki gemi ile iletişime geçmeyi başardı.
Dördüncü sezon Writers Guild of America grevinden önce 31 Ocak 2008'de yayınlanmak üzere 16 bölüm olarak planlandı. Grevin çıkmasıyla grevden önce 8, grevden sonra 6 bölüm olmak üzere toplam 14 bölüm yayınlandı. 3.sezon finalinde Charlie'nin ölümünün ardından Kahana gemisine çağrı yollanır. Kazazedeler, adanın yakınlarındaki Kahana gemisinden gelenlerle antlaşmaya çalışır ve kazazedelerden altısı (Oceanic Six), adadan kurtulmayı başarır. Sezon boyunca adadan kurtulan altı kişinin adadan kurtulduktan sonraki yaşamları flashforwardlarla gösterildi. Kahana gemisinden dört kişi gelir.
Bu kişiler, Daniel, Charlotte, Miles ve Frank. Bu dörtlü, kazazedelere yardım etmek isterler ancak John Locke'un önderliğindeki kazazede grubu Miles'ı esir alırlar. Sonra onların kazazedeleri kurtarmak için değil Ben Linus'ı almak için gelmişlerdir. Kahana gemisi Penelope Widmore (Desmond'ın sevgilisi)'nin babası Charles Widmore tarafından adayı ele geçirmek için gönderilmiştir. O gemide Michael'da Ben Linus'ın casusu olarak bulunmaktadır. Sezon Finalinde Kahana gemisi patlar ve Michael ölür. Flashforwardlarda ise Jack, John Locke'un cesedini bulur.
17 bölümden oluşan beşinci sezon, Birleşik Devletler'de ile Kanada'da 21 Ocak 2009'da yayınlanmaya başlandı ve çarşamba akşamları saat 21.00'de gösterildi. Beşinci sezonda kazazedelerin hikâyelerine, iki zaman çizgisi üzerinden devam edildi. Adanın zamanda geçmişe ve geleceğe gitmesiyle başlayan ve sonunda 1974 yılında duran ilk zaman çizgisinde adada kalan kazazedeler, birer Dharma üyesi olarak çalıştılar. İkinci zaman çizgisi de adadan ayrılanların Ajira Havayolları'nın 316 sefer sayılı uçuşuyla adaya dönmeye çalıştıkları 2007 yılı idi. Kazazedeler, Dharma Girişiminde çalışmaya başlarlar. Jack bir hidrojen bombası patlatır ve bu sırada Juliet ölür. Daha sonra ikinci bir zaman çizgisi meydana gelir.
Lost'un altıncı sezonu, 2 Şubat 2010 tarihinden itibaren ABD ve Kanada'da saat 21.00'de yayınlandı. Final bölümü ise 23 Mayıs 2010 tarihinde gösterildi. Smoke Monster, John Locke'un kılığına girmiştir. Altıncı sezon, iki zaman çizgisinden oluşmaktadır, her iki çizgi de beşinci sezon finalinde hidrojen bombasının patlamasıyla oluştu. İlk zaman çizgisi, 815 sefer sayılı uçağın kaza yapmadan inişini gösteren bir alternatif zamanı göstermekte olan "flash sideway"lerden oluşmaktadır. Kate, Claire'ı bulmuştur. Ancak artık eskisi gibi değildir. İkinci zaman çizgisinde ise, kazazedeler, günümüz yılına (2007) gitmekte ve kazazedelerin, Man in Black yani Smoke Monster (Canavar) tarafından öldürülen Jacob'ın ölümüyle başa çıkmaya çalıştılar. Bu sırada kazazedeler bir tapınağa yerleştiler. Çünkü Smoke Monster'ın gelemediği tek yer orasıdır. Bu sırada Sayid ölür ve geri gelir. Ancak eskisi gibi olmaz hatta Smoke Monster'a hizmet etmeye başlar. Charles Widmore adaya geri döner ve Jin'i esir alır. Daha sonra ise Desmond adaya geri döner ve o da esir alınır. Flashsidewaylerde ise Jack, John Locke'u iyileştirmeye çalışır. Ancak Smoke Monster Charles'ın bütün askerlerini öldürür ve kazazedeleri adadan yollamaya çalışır. Bu sırada bir denizaltı patlatır hatta Jin, Sun ve Sayid ölür. Daha sonra Jacob ve Smoke Monster'ın geçmişini gösteren bir bölüm yayınlanır. Dizi Finalinde ise Jack adadaki ışığı yok ettikten sonra Smoke Monster'ı öldürür. Ancak ölmeden önce Smoke Monster, Jack'i öyle bir yaralamıştır ki Jack de ölmüştür. Kate, Claire, Richard, Miles, Sawyer, Ben ve Frank uçağı tamir edip adayı terk etmişlerdir. Flashsidewaylerde ise kazazedelerin hepsi bir kiliseye giderler ve orada zaman çizgileri birleşir ve herkesin ölü olduğu ortaya çıkar.
Lost'un bölümleri, karakterlerinin gelişimine paralel olarak, bilim kurgu ya da doğaüstü fenomenlere atıfta bulunan bir dizi gizem unsurunu içinde barındırmaktadır. Dizinin yaratıcıları, bu unsurların, dizinin mitolojisini ve fan spekülasyonlarının temelini oluşturduğunu belirtmektedirler. Adada dolaşan bir "canavar"; kazazedeler tarafından "Diğerleri" olarak adlandırılan adada yaşayan gizemli bir grup; adada birçok izleme istasyonu kuran "Dharma Girişimi" adında bir organizasyon; karakterlerin geçmişlerinde, şu anki ve gelecekteki yaşamlarında farkında olmadan birbirleriyle olan iletişimleri ya da karşılaşmaları, şovun mitolojik unsurlarını oluşturmaktadır.
Dizinin merkezinde, çeşitli çözülmemiş soruların doğmasına neden olan karmaşık ve gizemli bir öykü mevcuttur. Genellikle dizinin hayranlarıyla çevrimiçi iletişim içinde olan Lost'un yazarlarının ve oyuncularının özendirmesiyle, izleyiciler ve televizyon eleştirmenleri, gizemleri çözmeye çalışmak için birbirine benzer yaygın teoriler ortaya atmaktadırlar. Teoriler genellikle adanın doğası, "canavarın" kökeni, "Diğerleri", sayıların anlamları ve bazı kazazedelerin kurtulması ve kazanın nedenleri ile ilgilidir. Genel fan teorilerinin çoğu, dizinin yaratıcıları tarafından tartışıldı ve reddedildi. En yaygın teori ise kazazedelerin öldüğü veya arafta oldukları ile ilgili olandı. Bu, J. J. Abrams tarafından yalanlandı. Ayrıca, Lindelof, uzay gemileri ya da yaratıkların adadaki olaylara tesir ettiklerini veya görünen her şeyin, birilerinin zihninde kurgulanmış gerçekçi bir mekân olduğunu iddia eden teorileri kabul etmedi. Carlton Cuse, adanın bir reality televizyon showu ve oyuncuların, ev arkadaşlığı yaptığının farkında olmayan ev arkadaşları olduğunu öne süren teorileri reddetti ve Lindelof, çoğu kez, canavarın, Michael Crichton tarafından yazılan Av romanındakine benzer bir nanobot bulutu olduğunu belirten teorileri yalanladı.
Hikâyenin kendisi ile direkt bir bağlantısı olmayan fakat dizinin edebî ve felsefî alt metnini açıklayan birçok tekrarlanan unsur ve motif, Lost'ta yer almaktadır. Bu unsurlar: karakter ve durumlarda var olan düalizmi yansıtan siyah ve beyaz renklerinin sık sık yer alması; karakterlerin çoğunda-özellikle Kate'de-var olan isyankârlık; disfonksiyonel aile yapıları (özellikle, çoğu karakterin babasının etrafında dönenler), neredeyse tüm ana karakterin yaşamlarında rol oynaması gibi; Desmond'ın, dünyanın sonunun önlemek için bir butona sürekli basması, Valenzetti Denklemi'nin parametrelerini girerek, DHARMA Girişimi'nin amacına gitmesini sağlaması ve insanlığını sonunun engellemesi dahil kıyamet referansları; Locke ile Mr. Eko karakterlerinde ortaya çıkan rastlantıya karşı kadere inanış; Jack ile Locke arasındaki liderlik rekabetiyle ortaya çıkan kader ile bilim arasındaki çekişme; diziye özgü romanlarda tartışılan ve bahsedilen, birçok edebi çalışmalara yapılan göndermeler.  Birçok ünlü tarihî düşünürlere ve yazarlara,  karakterlerin isimleriyle gönderme yapılmaktadır; örneğin, John Locke (filozofa atfen) ve takma adı Jeremy Bentham (filozofa atfen), Danielle Rousseau (Jean-Jacques Rousseau'ya atfen), Desmond Hume (filozof David Hume'a atfen), Juliet Burke (filozof Edmund Burke'e atfen), Mikhail Bakunin (anarşist filozofa atfen), Daniel Faraday (fizikçi Michael Faraday'e atfen), Eloise Hawking (fizikçi Stephen Hawking'e atfen), George Minkowski (matematikçi Hermann Minkowski'ye atfen), Richard Alpert (spiritüel öğretmen Ram Dass'in doğum adına atfen) ve Charlotte Staples Lewis (yazar C. S. Lewis'a atfen).
ABC'de yayınlanan Lost dizisinin ABD'de aldığı izlenme oranları (tekrarları da kapsayan bu tablo, ortalama izleyici sayısını göstermektedir).
Pilot bölüm, 18.6 milyon kişi tarafından seyredilerek 9/8 merkezî zaman aralığında birinci oldu ve ABC'nin 2000 yılında yayınlanan Who Wants to Be a Millionaire? yarışmasından itibaren aldığı en yüksek rating oldu fakat sonraki ay yayınlanan Desperate Housewives dizisi tarafından bu izlenme oranı geçildi. Variety'e göre, "ABC elbette bir dramanın yaptığı patlamayı kullanabilir; zira The Practice'den bu yana gerçekten sükse yapan bir draması olmadı. Lost, kanalın on sekiz ila kırk dokuz yaş grubunda 1999'daki Once and Again'den ve toplam seyircide 1995'teki Murder One'dan bu yana, bir dramadaki en iyi başlangıcını temsil ediyor."
Birinci sezonunda Lost, ortalama 16 milyon izleyici sayısıyla prime timeda yayınlanan programlar arasında 14. oldu ve 18–49 yaş aralığındaki izleyicilerde 15. oldu. İkinci sezonunda aynı başarıyı göstererek Lost, ortalama 15.5 milyon izleyici ile tüm kişilerde 14. oldu fakat 18–49 yaş aralığındaki sıralaması yükseldi ve 8. oldu. İkinci sezonun prömiyeri, 23 milyon kişi tarafından seyredilerek ilk sezonun prömiyerindeki izlenme oranını geçti ve bir dizi rekoru kırdı. Üçüncü sezonun prömiyeri, 18.8 milyon kişi tarafından izlendi. Üç aylık bir aradan sonra yayınlanan sezonun yedinci bölümünün izlenme oranı, 14.5 milyon kişiyle düştü. Bahar sezonunun sonlarına doğru izlenme oranı 11 milyona düştü fakat sezon finali 14 milyon izleyiciyle oran tekrar yükseldi. Ratinglerin düşmesi,  Nielsen'in DVR ratinglerini açıklamasıyla kısmen açıklandı: Lost, televizyonda en çok kaydedilen dizi oldu. Fakat ratinglerin düşmesine rağmen Lost, kendi saatinde 18–49 yaş aralığındaki izleyicilerde birinci oldu ve bu sezon, tüm kanallarda 22.00 zaman aralığındaki tüm programlarda 18–49 yaş aralığındaki izleyicilerde en yüksek izlenme oranını elde etti. Dördüncü sezon prömiyeri, 16.1 milyon izleyici ile bir önceki bölüme göre ratingini artırdı, sekizinci bölüm 11.461 milyon kişi tarafından seyredilerek bir diziye göre düşük bir izlenme oranı elde etti. 2006'da, Informa Telecoms and Media tarafından yirmi ülkede yapılan bir araştırmada, Lost, bu ülkelerde CSI: Miami'den sonra en popüler ikinci şov oldu. Altıncı sezon prömiyeri, 12.1 milyon kişi tarafından seyredilerek ikinci sezondan sonra izlenme oranlarında ilk kez yükseliş yaşandı.
Başarılı ilk sezonuyla Lost, "En İyi Drama Dizisi" dalında Emmy Ödülü kazandı ve J. J. Abrams, pilot bölümündeki yönetmenliğiyle Eylül 2005'te bir Emmy Ödülü'ne aday gösterildi. Terry O'Quinn ve Naveen Andrews, "Drama Televizyon Dizisinde En İyi Yardımcı Aktör" kategorisinde aday oldular. Lost, "Dramatik Televizyon Dizisinde En İyi Senaryo" dalında 2005 Writers Guild of America Ödülü, "En İyi Prodüksiyon" dalında 2005 Producers Guild Ödülü, "Dramatik Televizyon Programında En İyi Yönetmen" dalında 2005 Director's Guild Ödülü ve "En İyi Kadro" dalında 2005 Screen Actors Guild Ödülü kazanarak 2005 yılındaki dernek ödüllerini topladı. Üç defa "En İyi Televizyon Drama Dizisi" dalında Altın Küre Ödülleri'ne aday oldu (2005–2007) ve 2006'da ödülü kazandı. 2005'te Matthew Fox ve Naveen Andrews, sırasıyla "Drama Dizisinde En İyi Aktör" ve "En İyi Yardımcı Aktör" dallarında Altın Küre adaylığı elde ettiler ve 2007'de Evangeline Lilly, "Televizyon Drama Dizisinde En İyi Aktris" dalında adaylık aldı. Lost, "En İyi Amerikan İthalatı" dalında 2005 Britanya Film ve Televizyon Akademi Ödülü kazandı. 2006'da Jorge Garcia ve Michelle Rodriguez, sırasıyla "Televizyon Dizisinde En İyi Yardımcı Aktör" ve "Aktris" dallarında ALMA Ödülleri'ne sahip oldular. Lost, 2005 ve 2006'da "En İyi Televizyon Dizisi" dalında Satürn Ödülü kazandı. 2005'te Terry O'Quinn, "Drama Dizisinde En İyi Yardımcı Aktör" ve 2006'da Matthew Fox, "En İyi Aktör" dalında Satürn Ödülü aldılar. Lost, art arda "En Başarılı Drama" dalında ilk ve ikinci sezonuyla iki Television Critics Association Ödülü kazandı. Ayrıca 2005 ve 2006'da "Yayınlanan Programlarda En İyi Yardımcı Görsel Efekt" dalında iki Visual Effects Society Ödülü aldı. Malcolm David Kelley, 2006'da Walt rolüyle Genç Artist Ödülü kazandı. 2005'te Lost, Entertainment Weekly'nin "Yılın Eğlencesi" olarak seçildi. Show. "Pilot", "House of Rising Sun" ve "The Moth" bölümlerindeki Charlie'nin uyuşturucu hikâyesiyle 2005 Prism Ödülü kazandı. Lost, 2007'de Writers Guild Ödülü ile Producers' Guild Ödülü'ne aday oldu fakat ödülleri kazanamadı. Haziran 2007'de Monte Carlo Televizyon Festivali'nde "En İyi Drama" ödülü dahil olmak üzere dünya genelinde birçok ülkede, televizyon showu dalında yirmi adaylık elde etti. Eylül 2007'de Michael Emerson ve Terry O'Quinn ikilisi, "Drama Dizisinde En İyi Yardımcı Aktör" dalında Emmy'e aday gösterildiler ve ödülü, O'Quinn kazandı. Lost, 60. Primetime Emmy Ödülleri'nde "En İyi Drama Dizisi" dalında tekrar aday olarak gösterildi. Show, ayrıca Michael Emerson'un "Drama Dizisinde En İyi Yardımcı Aktör" adaylığı dahil olmak üzere yedi Emmy adaylığı daha aldı. 2009'da, Lost 61. Primetime Emmy Ödülleri'nde En İyi Drama Dizisi dalında aday olurken Drama Dizilerinde En İyi Yardımcı Aktör dalında Michael Emerson aday gösterildi ve Emerson, ödülü kazandı.
Lost, "Best of 2005 TV Coverage: Critic Top Ten Lists"te ("2005'in En İyileri TV Kapsamı: Eleştirmenlerin En İyi On Listeleri") The Boston Globe'dan Matthew Gilbert'ın, People Weekly'den Tom Gliatto'nun, San Jose Mercury News'ten Charlie McCollum'un ve USA Today'den Robert Bianco'nun listelerinde bir numarada yer aldı. Time dergisinden James Poniewozik, 2007'nin Geri Dönen En İyi Dizileri listesinde yer verdiği diziyi ikinci sıraya koydu. Dizi ayrıca o yıl, Time'ın Tüm Zamanların En Büyük 100 Şovu listesinde yer buldu. Lost, Empire Dergisi'nin Tüm Zamanların En Büyük 50 TV Şovu listesinde 5. oldu. The New York Times'dan televizyon muhabiri Bill Carter, Lost'u "televizyon tarihinin belki de en çok ilgi uyandıran devamlı ana hikâyeye sahip dizisi" olarak tanımladı. Güçlü açılışına dayanarak Reuters diziyi "hit drama" olarak adlandırdı ve "şovun radyo reklamları, özel gösterimler ve ABC'nin beş yıldır yaptığı ilk billboard reklamı kampanyası da dahil bir pazarlama bombardımanından yararlanmış göründüğünü" belirtti.Üçüncü sezonun ilk blok bölümleri çok fazla gizem ortaya çıkardığı ve bunlara yeterince yanıt içermediği için eleştirildi. Yine aynı bölümlerde ana karakterlerin pek çoğuna sınırlı ekran süresi tanınması da şikâyetlere yol açtı. İkinci sezonda en çok bölümde yer alanlardan Terry O'Quinn'in oynadığı Locke, üçüncü sezonda yirmi iki bölümün yalnızca on üçünde göründü. Bu, Tom'u oynayan konuk oyuncu M.C. Gainey'den iki bölüm fazladır. İki yeni karakter olan Nikki ve Paulo genellikle olumsuz karşılandı; hatta Lindelof bile, çiftin hayranlar tarafından "evrensel olarak küçümsendiğini" kabul etti. Sezonu bölme kararı ve verilen aradan sonra ABD'deki yayın saati değişimi de epeyce eleştirildi. Cuse "hiçkimsenin altı bölümlük devam süresinden memnun olmadığını" kabul etti. İkinci blok bölümler, ekip ilk bloktan sorunlarla uğraşmaya devam ettiyse de, eleştirel başarı yakaladı. Şovda daha fazla yanıt verilmeye başlandı ve Nikki ile Paulo öldürülerek diziden çıkartıldı. Bunun dışında dizinin üçüncü sezondan üç sezon sonra biteceği açıklandı. Cuse seyircilerin bu sayede yazarların hikâyenin nereye gideceğini bildiğini anlayacağını umuyordu.BuddyTV'den Don Williams, dördüncü sezonun ilk bölümü "The Beginning of the End" için "yılın en çok beklenen sezon prömiyeri" yorumunu yaptı. TV Guide'dan Michael Ausiello sonradan Lost'un dördüncü sezonunun son saati için "yılın en çok beklenen 60 dakikası" ifadesini kullandı. Amerikalı eleştirmenlere, "The Beginning of the End" ile "Confirmed Dead"in onlara ait özel DVD'leri 28 Ocak 2008'de gönderildi. Metacritic bu sezona, on iki seçilmiş eleştirmenin eleştiri yazılarına dayanarak 87 Metascore verdi. Bu, 2007–2008 sezonunda HBO dizisi The Wire'ın beşinci ve son sezonuna verilenden sonra en yüksek Metascore'dur. TVWeek'in profesyonel eleştirmenler arasında düzenlediği ankette Lost, "açık arayla",  açıkça "neredeyse her eleştirmenin ilk beş listesine girerek" ve "hiç yerilmeksizin, tamamen övgüler alarak" 2008'in ilk yarısının en iyi televizyon şovu seçildi. 7 Mayıs 2007'de dizinin 2010'da sona ereceğinin açıklanması ve "flashforward"ların tanıtılması da, yeni sezonun yeni karakterleri gibi, eleştirmenlerin övgüleriyle karşılandı.
Bir kült şov olarak Lost, kendisine bağlı ve başarılı uluslararası bir hayran topluluğu oluşturdu. Lost hayranları, bazen Lostaways ya da Losties olarak anıldılar, Comic-Con International'da toplandılar ve ABC tarafından organize edilen kongrelerde yer aldılar ve ayrıca, dizinin ya da bağlantılı öğelerinin yer aldığı forumlar ile Lostpedia gibi geliştirilmiş birçok hayran sitesinde de aktif oldular. Şovun ayrıntılı mitolojisi nedeniyle, hayran sitelerinde hayran kurguları, bölüm metinlerinin derlenmesi, hatırlanmaya değer şeylerin koleksiyonları gibi tipik hayran sitesi aktivitelerinin yanı sıra adanın gizemi hakkındaki teorilere ve spekülasyonlara odaklanıldı.
Dizinin izleyicisini meşgul tutmaya çalışmak ve hayranların ilgisini tatmin etmek için ABC, çeşitli karşı medya arayışlarına girişti ve sık sık yeni yöntemler kullandı. Lost'un hayranları, ABC'yi bağlantılı internet siteleri, bağlantılı romanlar, bir resmî forum, Lost'un arkasındaki yaratıcı ekip tarafından kurulan bir resmî forum ("The Fuselage"), "mobisodeler", yapımcılar tarafından oluşturulan podcastler, bir resmî dergi ve bir alternatif oyun (ARG) "The Lost Experience" ile keşfedebildi. Creation Entertainment tarafından 2005'in yazında bir resmî hayran kulübu kuruldu.Şovun popüler olmasıyla, popüler kültür ve parodilerde diziye ve dizinin hikâyesindeki unsurlara göndermeler yapıldı.  Veronica Mars, Will & Grace, Bo Selecta, The Sarah Silverman Program, My Wife and Kids, Chuck, Curb Your Enthusiasm, Notes from the Underbelly ve The Office gibi dizilerde; Family Guy, American Dad!, South Park, The Simpsons ve The Venture Bros. gibi çizgi dizilerde ve KFC Hawaii reklamlarında, dizinin öğeleri kullanıldı. Ayrıca, bir Machinima çizgi bilim kurgusu olan Red vs. Blue,  100. bölümünde dizinin sonunu (sonlarından birini) ti'ye aldı. Red vs. Blue'nun yaratıcıları da The Strangerhood'un bir bölümünde Lost'un başlangıcının bir parodisini yaptı. Lost ayrıca Valve Corporation'ın video oyunu Half-Life 2: Episode Two'da bir easter egg (gizli özellik) olarak öne çıktı. Video oyunu Skate'in "yükleniyor" ekranında Lost'un 4, 8, 15 ve 16 numaraları yer aldı. World of Warcraft'ta, Sholazar Basin'deki bir adada, 5, 9, 16, 17, 24 ve 43 numaralarının yazıldığı (her numara Lost'takinden bir fazladır) bir ambar yer almaktadır. Catwoman ile The Thing gibi çizgi romanlarda, günlük karikatürler olan Monty ile Over the Hedge'de, sanal çizgi romanlar Piled Higher and Deeper ile Penny Arcade'de ve mizah dergisi Mad'de, Lost referansları kullanıldı. Benzer şekilde, Moneen ("Don't Ever Tell Locke What He Can't Do"), Senses Fail ("Lost And Found" ile "All The Best Cowboys Have Daddy Issues") ve Gatsbys American Dream ("You All Everybody" ve "Station 5: The Pearl") gibi birçok rock grubu, diziden aldıkları tema ve başlıklarla şarkılar çıkardılar.
2 Mart 2005'te "Numbers" bölümünün yayınlanmasından sonra birçok kişi dizinin yinelenen motiflerinden olan sayıları (4, 8, 15, 16, 23 ve 42) kullanarak piyango oynadı. Pittsburgh Tribune-Review'e göre, sayılar, piyango oynanan yerli halk tarafından üç günde 500 kere denendi. Keza, aynı dönemde, yalnız Michigan'deki 200'e yakın kişi, Mega Millions piyangosu için sayıları kullandı. Ekim ayı ile birlikte binlerce kişi Powerball piyangosu için sayıları kullandı.23 Mayıs 2010'da yayınlanan Simpsonlar'ın 21. sezon final bölümünde, Bart Simpson, Lost'u alaya alarak kara tahtaya Lost final spoiler'ı yazdı ve insanların, kendilerini izlemelerini istedi (Tahtaya yazılan: "Lost'un sonu: Her şey köpeğin düşüydü. Bizi izleyin.")
Lost'un karakterleri ve ortamı, televizyon yayını dışında kitap, internet, cep telefonları için oluşturulmuş kısa videolar gibi diziyle bağlantılı ürünlerde yer aldı. ABC'nin aile şirketi Disney'in olan yayımcı Hyperion Books tarafından piyasaya üç kitap sunuldu. Bunlar, Cathy Hapka tarafından yazılan Endangered Species (ISBN 0-7868-9090-8) ve Secret Identity (ISBN 0-7868-9091-6) kitapları ile Frank Thompson tarafından yazılan Signs of Life (ISBN 0-7868-9092-4) kitabıdır.  Hyperion, Laurence Shames tarafından yazılan Bad Twin (ISBN 1-4013-0276-9) adındaki üstkurgu kitabı yayımladı ve ABC'nin Pazarlama Departmanınca, Oceanic Havayolları 815 sefer sayılı uçuşu gerçekleştiren uçaktaki bir yolcu olduğunu iddia eden kurgusal yazar "Gary Troup", kitabın tanıtım yazısını yazdı.
Diziyle ilgili çok sayıda resmî olmayan kitap da yayımlandı. Finding Lost: The Unofficial Guide (ISBN 1-55022-743-2) adlı kitap, Nikki Stafford tarafından yazıldı ve ECW Press tarafından yayımlandı. Hıristiyan bakış açısı ile dizinin spiritüel temalarını işleyen ilk kitap olanWhat Can Be Found in LOST? (ISBN 0-7369-2121-4), John Ankerberg ile Dillon Burrough tarafından yazıldı ve Harvest House tarafından yayımlandı. Dizinin ilk kültürel eleştirisini içeren  Living Lost: Why We're All Stuck on the Island (ISBN 1-891053-02-7) adlı kitap, J. Wood tarafından yazıldı ve Garett County Press tarafından yayımlandı. Kitap, savaşın çağdaş deneyimleri, (yanlış) bilgi, terörizm ve seyircinin karakter olarak işlenişi ile showun farklı angajmanını ele aldı. Yazar ayrıca, Powell's Books için üçüncü sezonun ikinci kısmı boyunca blog yazıları yazdı. Her yazıda, yayınlanan bir önceki bölümün edebî, tarihî, felsefî ve hikâye bağlantıları tartışıldı.
Dizinin kanalı ve yapımcıları, öykünün arka planını açıklamak için interneti kullandılar. Örneğin, ilk sezon boyunca, dizi için "Janelle Granger" adında daha önce hiç gözükmeyen bir kazazede tarafından yazılan kurgusal bir günlük, ABC'nin web sitesinde yayınlandı. Keza, show hakkında ipuçları ve şaka yumurtaları içeren, kurgusal Oceanic Havayolları hakkında bir web site, ilk sezon boyunca aktifti. Diziyle ilgili bağlantılı olan bir başka web site, Hanzo Vakfı hakkında olan "Oryantasyon" videosunun yayınlanmasından sonra kuruldu. Birleşik Krallık'ta, Channel 4'un bir parçası olan Lost web sitesinde, çoğu karakterin interaktif arka plan öyküleri, "Lost Untold" içinde yer aldı. Benzer şekilde, Kasım 2005'ten itibaren dizinin yazarları ve yönetici yapımcıları Damon Lindelof ile Carlton Cuse tarafından sunulan bir resmî podcast, ABC tarafından oluşturuldu. Podcast, izleyici soruları, oyuncu röportajları ve haftalık bölümlerin yorumları gibi tipik içeriklerden oluşmaktaydı.Sky One, bölümlerin Birleşik Krallık'ta yayınlanmasından sonra, her bölümü analiz eden ve Iain Lee tarafından sunulan bir podcasti web sitesinde yayınladı.Online hayal evreni akımı, Channel 7 (Avustralya), ABC (Amerika Birleşik Devletleri) ve Channel Four (Birleşik Krallık) tarafından yapımı gerçekleştirilen ve Mayıs 2006'nın ilk günlerinde oynanmaya başlanan, internet alternatif reality oyununa dayanan  Lost Experience ile sonuçlandı. Oyun, hikâyeye paralel olarak beş evreden oluşurken, hikâye esasen Hanzo Vakfı'nı içermekteydi..
Lost Video Günlükleri olarak da anılan kısa mini bölümler ("mobisodeler"), V Cast sisteminden Verizon Wireless aboneleri tarafından izlenilmesi için programlanmışti fakat kontrat sorunun oluşmasıyla ertelendi. Mobisodeler, daha sonra Lost: Missing Pieces olarak yeniden adlandırıldı ve 7 Kasım 2007'den 28 Ocak 2008'e kadar yayınlandı.
Diziyle bağlantılı romanların yanı sıra oyuncak ve oyunlar gibi başka ürünler de satış için lisans aldı. Bir video oyunu, Lost: Via Domus, Gameloft'un cep telefonları ve iPodlar için bir Lost oyunu geliştirdiği sırada , oyun konsolları ve ev bilgisayarları için Unisof tarafından geliştirildi ve satışa sunuldu. Cardinal Games, 7 Ağustos 2006'da bir Lost tahta oyununu piyasaya sundu. TDC Games, parçaları yerine yerleştirildiğinde Lost'un mitolojisinin ipuçlarını ortaya çıkaran 1000 parçalık dört adet yap-boz ("The Hatch", "The Numbers", "The Others" ve "Before The Crash") yayınlandı. Inkworks, iki set olarak Lost ticari kartları piyasaya sundu ve Lost: Revelations setinin yayınlanması planlanmaktadır. Mayıs 2006'da McFarlane Toys, karakter aksiyon figürlerini set olarak yayınlayacağını duyurdu  ve ilk seti Kasım 2006'da, ikinci seti Temmuz 2007'de yayınladı. Ayrıca, ABC, giyim, takı ve başka koleksiyon ürünleri gibi sayısız Lost ticari ürünü satmaktadır. Titan Magazines,  Lost: The Official Magazine adında resmî bir dergi yayımladı.
