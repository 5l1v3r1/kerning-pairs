
Gli scavi archeologici di Stabia hanno restituito i resti dell'antica città di Stabia (in latino: Stabiae), nell'area dell'odierna Castellammare di Stabia, presso la collina di Varano, oltre a un insieme di costruzioni che facevano parte del suo ager. La campagna di scavi iniziò nel 1749, durante il regno di Carlo di Borbone tramite cunicoli, mentre per delle indagini ordinate e sistematiche a cielo aperto bisognerà attendere il 1950, anno a partire dal quale fu centrale l'opera del preside Libero D'Orsi.
Di dimensioni minori rispetto agli scavi di Pompei e di Ercolano, permettono di osservare un diverso aspetto dello stile di vita degli antichi romani: infatti, mentre le prime due località erano delle città, Stabia, dopo un passato di borgo fortificato, era in epoca romana un luogo di villeggiatura, in cui furono costruite numerose ville residenziali decorate con pitture e abbellite con suppellettili; non mancavano, tuttavia, ville rustiche.
Gli scavi archeologici hanno riportato alla luce solo una piccola parte dell'antica città: sono visitabili la Villa San Marco, Villa Arianna e il secondo complesso; certa è l'esistenza di altre ville, come quella denominata del Pastore o di Anteros ed Heraclo, ancora parzialmente o completamente interrate, mentre altre ancora sono totalmente inesplorate: nella zona dell'ager stabianus (così veniva chiamato all'epoca dai romani il territorio che ricadeva sotto l'influenza di Stabia e che comprendeva oltre alla cittadina stabiana anche i territori degli attuali comuni di Sant’Antonio Abate, Santa Maria la Carità, Gragnano, Casola di Napoli e Lettere), sono presenti una cinquantina di costruzioni tra ville d'otium e ville rustiche.
Il sito di Stabia registra mediamente ogni anno circa trentamila visitatori: per dare un nuovo impulso turistico al sito sia il comune, che diverse fondazioni, come la Restoring Ancient Stabiae (RAS), hanno proposto progetti per la realizzazione di un parco archeologico e di un museo che possa raccogliere le opere, le suppellettili e quant'altro rinvenuto dagli scavi della collina di Varano. I reperti stabiani si trovano sparsi in diversi musei del mondo: la maggior parte è custodita al Museo archeologico nazionale di Napoli ed un'altra cospicua quantità è conservata a Castellammare di Stabia, nell'antiquarium stabiano, realizzato da Libero D'Orsi nei depositi di una scuola e, dalla fine degli anni '90 del XX secolo, chiuso al pubblico.
Sulle origini di Stabia non si hanno date certe: la zona era sicuramente già abitata durante l'età del ferro, come testimonia il ritrovamento di alcune tombe. La realizzazione di un piccolo centro urbano si deve invece agli Osci che scelsero il territorio di Varano per la sua posizione strategica, data la vicinanza al mare e le fertili campagne circostanti.
In seguito fu abitata da Greci, Etruschi e Sanniti: questi ultimi scendendo dai monti dell'Irpinia e del Sannio occuparono la pianura campana e costituirono una lega tra le città vesuviane conquistate con capitale Nuceria Alfaterna; fu in questo periodo che Stabia divenne una città fortificata e si provvide alla costruzione di un piccolo porto, che comunque non ebbe grande importanza, sopraffatto da quello di maggiori dimensioni di Pompei: la zona circostante al villaggio fu denominata ager stabianus.
I Sanniti mantennero il possesso del territorio fino al 308 a.C. quando i romani li sottomisero e imposero a molte città della Campania la condizione di alleato. Tra il 90 e l'89 a.C. Stabia, Pompei ed altre città italiche si ribellarono al dominio dell'Urbe accusata di non riservare loro gli stessi privilegi che avevano, invece, i cittadini romani: fu questo a provocare la Guerra sociale. La reazione di Roma non tardò ad arrivare e anche Stabia capitolò il 30 aprile dell'89 a.C. a seguito dell'assedio di Lucio Cornelio Silla: la città fu distrutta e mai più ricostruita come borgo fortificato. Grazie all'amenità delle terre, la bellezza del panorama e la ricchezza di acque la zona fu scelta dai romani per la costruzione di ville residenziali, finemente decorate e dotate dei maggiori comfort per l'epoca, come palestre, ambienti termali e, in alcuni casi, anche di una discesa diretta al mare. La zona fu colpita dal terremoto di Pompei del 62 e molte costruzioni rimasero lesionate o, in alcune casi, furono rase al suolo: non era ancora stata completata la ricostruzione che la mattina del 24 agosto del 79 un'improvvisa eruzione del Vesuvio seppellì Stabia sotto una fitta coltre di cenere e lapilli.
Rispetto a Pompei ed Ercolano, dopo l'eruzione, la ripresa della vita a Stabia fu alquanto immediata: tuttavia il tessuto urbano si sviluppò nelle colline intorno alla vecchia città e lungo la linea di costa, sfruttando in parte la piana che si era formata a seguito dell'emissione di ceneri e lapilli e che diventerà poi il cuore dell'odierna Castellammare di Stabia.
Gli scavi archeologici di Stabia iniziano ufficialmente il 7 giugno 1749 con una spedizione di sette uomini con a capo l'ingegnere spagnolo Roque Joaquín de Alcubierre e l'ingegnere svizzero Karl Jakob Weber per volontà di re Carlo di Borbone. In realtà i primi interessi nel condurre una campagna di scavi per riportare alla luce l'antica città vesuviana risalgono a un secolo prima, quando, verso la fine del XVI secolo, il vescovo Milante, senza troppo successo, aveva chiesto che venissero effettuate delle spedizioni proprio per recuperare le vestigia di Stabia. Nel 1748 sull'onda del successo degli scavi che si stavano svolgendo a Ercolano, re Carlo decise di ritrovare Stabia, disponendo di avviare una campagna di scavo che partì il 23 marzo dello stesso anno: seguendo la Tavola Peutingeriana, uno stradario dell'impero romano risalente al IV secolo, il sito dell'antica Stabia era da ricercarsi a nord del fiume Sarno, presso la collina di Civita. Già dai prime esplorazioni vennero alla luce monete, statue, affreschi e addirittura uno scheletro umano: purtroppo però Roque Joaquín de Alcubierre, direttore dello scavo, non aveva ancora capito che non si trattava di Stabia, bensì di Pompei; la corretta interpretazione del sito avvenne soltanto quindici anni dopo, nel 1763, grazie al ritrovamento di un'iscrizione che faceva chiaramente riferimento alla Res Publica Pompeianorum.
Nonostante questo, il 7 giugno 1749 partirono gli scavi anche presso la collina di Varano, il sito della vera Stabia, dove pochi anni prima erano riaffiorati diversi reperti. Vennero esplorate la Villa San Marco e la Villa di Anteros ed Heraclo nel 1749, Villa del Pastore nel 1754, Villa Arianna nel 1757 e il secondo complesso nel 1762. La prima sessione di scavi terminò nel 1762 quando le attenzioni si spostarono sugli scavi di Pompei che offrivano maggior interesse: i reperti e degli affreschi ritrovati nelle ville stabiane furono portati alla Real Reggia di Portici, anche se, tra il 1806 e il 1834, vennero trasferiti al Real museo di Napoli. Si è spesso discusso sul comportamento degli ingegneri borbonici durante le esplorazioni, e di come praticassero enormi fori nelle pareti per creare vie d'accesso ad ambienti ancora sepolti, tenendo in poca considerazione del patrimonio sui cui lavoravano, e arrivando perfino a graffiare volontariamente affreschi non asportati al fine di evitare depredazioni al termine dello scavo.
Roque Joaquín de Alcubierre, contrario alla chiusura dello scavo, scrisse molte lettere al ministro Bernardo Tanucci, chiedendogli il permesso di poter riavviare le esplorazioni presso l'antica Stabia. Tra le tante, in una scritta il 10 settembre 1774, si legge:
La tenacia di Alcubierre fu premiata nel 1775 quando fu finanziata una seconda campagna di indagini, questa volta svoltasi a cielo aperto e concentrata nella parte occidentale della collina, nei pressi di Villa Arianna e del secondo complesso per poi estendersi poco dopo a tutto il costone; inoltre furono riportate alla luce parti di alcune villa rustiche, in particolare nel territorio di Gragnano, come Villa del Filosofo nel 1778, Villa Casa dei Miri, Villa Ogliaro, Villa Petrellune nel 1779, Villa Cappella degli Impisi nel 1780 e Villa Medici nel 1781. La seconda fase di scavo durò soltanto sette anni e si concluse nel 1782 quando si decise di abbandonare definitivamente le ricerche su Stabia e dirottare gli uomini e l'armamentario su Pompei.
Nel corso del XIX secolo il sito di Stabia fu quasi del tutto dimenticato a favore della vicina realtà di Pompei e soltanto verso la fine del secolo sembrò riaccendersi un piccolo interesse; tra il 1876 e 1879, a seguito dei lavori di costruzione della cappella di San Catello nella cattedrale di Castellammare di Stabia, furono rinvenuti alcuni reperti risalenti sia al periodo precedente sia a quello successivo all'eruzione: infatti, a una profondità di circa sette metri, si ritrovarono iscrizioni, segmenti di strade e soglie di abitazioni, mentre a una profondità di circa tre metri furono trovati colonne, sarcofagi, affreschi e un pezzo di muro appartenuto a una conceria di pelli. Probabilmente dopo l'eruzione del Vesuvio in questa zona fu ricostruita, come testimonia anche un cippo, la strada che collegava Nuceria Alfaterna con Sorrentum, sul cui ciglio sorgevano diverse necropoli come dimostrano, oltre ai ritrovamenti stabiani, anche altri nei pressi di Vico Equense. Altro elemento d'interesse verso Stabia fu la pubblicazione nel 1881 da parte di Michele Ruggiero, direttore degli Scavi di Antichità del Regno d'Italia, di una raccolta che comprendeva diari di scavi, planimetrie, lettere e cartografie risalenti alle esplorazioni fatte alla fine del XVIII secolo.
Nel 1950 Libero D'Orsi, preside di una scuola media di Castellammare di Stabia e appassionato di archeologia, assieme a pochi operai, con non poche difficoltà sia a causa dello scetticismo dei proprietari terrieri, sia per problemi economici, ottenne la possibilità di effettuare degli scavi archeologici sulla collina di Varano, dove due secoli prima i Borbone avevano riportato alla luce le antiche vestigia della città romana di Stabia e dove alcuni anni prima, tra il 1931 e il 1933, in alcuni fondi agricoli erano riaffiorate parti di mura. Con l'aiuto delle mappe redatte durante gli scavi borbonici, a partire dal 9 gennaio 1950, vennero riportati alla luce alcuni ambienti di Villa San Marco e Villa Arianna e nel 1957 quelli di Villa Petraro, domus ritrovata per caso ma poi nuovamente interrata dopo alcuni anni di studio: le indagini procedettero per dodici anni fino a interrompersi definitivamente nel 1962 a seguito della mancanza di fondi; la notizia dei ritrovamenti archeologici fece in poco tempo il giro del mondo tanto che illustri visitatori, come Margherita d'Austria, la duchessa Elena d'Aosta, i reali di Svezia e gli ex sovrani della Romania, fecero visita alle rovine di Stabia. Durante questi anni una grande quantità di reperti fu rinvenuta, così come alcuni degli affreschi ritenuti più importanti furono staccati per consentirne una migliore conservazione: i quasi novemila reperti raccolti furono ospitati presso alcuni locali seminterrati della scuola media Stabia di cui Libero D'Orsi era preside; la possibilità di visitare questa mostra permanente è durata alcuni anni poi a causa del basso numero di visitatori, la scarsa campagna pubblicitaria e l'inadeguatezza dei locali ha portato l'Antiquarium stabiano alla chiusura in attesa di migliore collocazione.
La prolungata mancanza di fondi ha provocato un effetto di stasi negli scavi durante tutto il periodo che va dagli anni sessanta alle fine degli anni novanta: nonostante tutto, spesso per motivi piuttosto casuali, si sono rinvenuti numerosi resti di ville e necropoli come nel 1963, quando fu scavata Villa Carmiano, poi sotterrata, nel 1967 riaffiorò parte del secondo complesso e della Villa del Pastore, sotterrata nuovamente nel 1970, oppure nel 1974 quando fu scoperta una villa appartenente all'ager stabianus, ma situata nell'attuale comune di Sant'Antonio Abate e il cui scavo non è stato ancora del tutto ultimato: oltre a queste ville, altre, specie quelle rustiche, furono scoperte in tutto l'ager stabianus, in particolar modo tra Santa Maria la Carità e Gragnano; tutte, dopo una breve esplorazione furono nuovamente sepolte. Nel 1980 a seguito del violento terremoto dell'Irpinia del 1980 parte del colonnato tortile del peristilio superiore di Villa San Marco fu quasi totalmente distrutto, senza considerare gli ingenti danni che le ville subirono: l'evento causò la chiusura al pubblico degli scavi, riaperti soltanto dopo quindici anni. Nel 1981 gli scavi entrarono a far parte della neonata Soprintendenza Speciale per i Beni Archeologici di Pompei, Ercolano e Stabia che comprendeva oltre al sito stabiano anche gli scavi di Pompei, Ercolano e Oplontis e sempre nello stesso anno, a seguito di lavori di asportazione di lapillo, fu rinvenuto parte del cortile di Villa Arianna, all'interno del quale erano presenti due carri per uso agricolo, di cui uno restaurato e successivamente esposto al pubblico. Nel resto degli anni ottanta si è proceduto soltanto a interventi di manutenzione e restauro, così come negli anni novanta, eccetto pochi eventi importanti, come il ritrovamento di alcune sostruzioni presso Villa Arianna nel 1994, la riapertura del sito archeologico al pubblico nel 1995 e il recupero di alcuni ambienti della palestra di Villa Arianna nel 1997.
Il nuovo millennio si è aperto con la fondazione di un'associazione onlus italo-statunitense chiamata Restoring Ancient Stabiae (RAS), che insieme alla collaborazione della Regione Campania e la Soprintendenza Speciale per i Beni Archeologici di Pompei, Ercolano e Stabia hanno elaborato un progetto per la creazione di un parco archeologico destinato a far conoscere le ville stabiane e, allo stesso tempo, a garantirne la manutenzione e l'esplorazione. A supporto di questo progetto è nato anche il Vesuvian Institute, un istituto internazionale per l'archeologia che svolge funzioni sia ricettive che di polo di ricerca per studenti e archeologi impegnati nei vari tirocini e stage offerti dall'istituto stesso.
Nel 2003, in seguito a violenti acquazzoni, parte del costone della collina di Varano è franata portando alla luce alcuni ambienti, anche di notevole fattura, di una domus romana: si trattava di una villa di cui si ignorava l'esistenza, nemmeno segnalata nelle mappe borboniche; non si è ancora accertato se si tratta di una villa d'otium oppure di una semplice casa dell'antico abitato di Stabia, prima della distruzione da parte di Silla.
Il 2006 è un anno ricco di eventi: nel mese di giugno, a seguito di lavori di pulitura di una zona della collina di Varano sono stati riportati alla luce alcuni ambienti appartenenti alla Villa di Anteros ed Heraclo, costruzione già scoperta dai Borbone nel 1749 ma poi nuovamente seppellita ed andata perduta: purtroppo, a seguito della mancanza di fondi, lo scavo è stato nuovamente interrotto. Nel mese di luglio dello stesso anno, campagne di scavo promosse dalla RAS hanno fatto riaffiorare il peristilio superiore di Villa San Marco, con l'individuazione dell'angolo estremo, grazie alla presenza di una colonna angolare sempre in stile tortile: nelle vicinanze della colonna è stato ritrovato anche il primo scheletro umano di Stabia, probabilmente un fuggiasco rimasto vittima di un crollo; alle spalle del peristilio vennero scoperti anche tre cubicula. Queste scoperte hanno richiesto diversi anni di studio e indagini, effettuati con alcune tecniche all'avanguardia, non invasive del territorio, come l'utilizzo di magnetometri e georadar.
Nel 2008 sia Villa San Marco che Villa Arianna sono state interessate da esplorazioni che hanno riportato alla luce, nella prima villa, una serie di cubicula, due latrine e un giardino dove era posta l'entrata secondaria, mentre nella seconda è stato scoperto parte del grande peristilio che all'epoca romana affacciava direttamente sul mare. Nonostante però l'impegno delle diverse associazioni, spesso sono stati lanciati allarmi di denuncia nei confronti della poca manutenzione e pubblicizzazione del sito stabiano; altro aspetto negativo è la mancanza di un'adeguata sede per l'antiquarium stabiano, chiuso ormai da molti anni. Si è discusso su vari progetti che prevedono lo spostamento del museo o presso la Reggia di Quisisana o presso un ex convento di suore stimmatine. In tal senso qualcosa si è messo in moto nel mese di giugno del 2008 con l'apertura del Museo diocesano sorrentino-stabiese, ubicato presso la chiesa dell'Oratorio a Castellammare di Stabia e che conserva numerosi reperti provenienti dalla necropoli sotterranea della cattedrale stabiese come lapidi, colonne, capitelli e suppellettili, ma anche reperti risalenti all'epoca rinascimentale: il museo ha riscontrato subito un buon successo di pubblico, toccando quota duemila visitatori nel giro di pochi mesi. Sempre a sostegno di una campagna di rilancio degli scavi stabiani è stato organizzato nell'estate 2008 a Villa San Marco uno spettacolo canoro del cantante Lucio Dalla.
Nel 2009 nuovi scavi hanno riportato alla luce un'antica strada romana che corre lungo il perimetro settentrionale di Villa San Marco; si tratta di una strada lastricata che collegava il borgo di Stabia con il lido sottostante: lungo tale arteria è presente in buone condizioni una porta di accesso alla città, la prima ritrovata, e lungo le mura sono disegnati una miriade di graffiti e piccoli disegni in carboncino. Dall'altro lato della strada è stato inoltre scoperto un quartiere termale di una nuova villa esplorata in parte in epoca borbonica. Nel corso dello stesso anno a Villa Arianna è riaffiorato un giardino considerato come il miglior conservato al mondo, mentre a Casola di Napoli, a pochi metri da una palazzina abusiva è riaffiorato un tratto di strada romana con l'ingresso ad una domus appartenente all'ager stabianus. Nel maggio 2010, durante i lavori per il raddoppio del binario della linea ferroviaria Torre Annunziata - Sorrento della Circumvesuviana, tra le stazioni di Ponte Persica e Pioppaino, è stata scoperta una villa risalente al I secolo: tra gli ambienti esplorati un reperto termale, un forno per la produzione di pane e diversi ambienti servili tutti finemente affrescati. Nel 2012, dopo due anni di lavoro, si sono concluse le opere di restauro delle ville sul pianoro di Varano, che hanno portato alla totale sostituzione delle vecchie coperture con nuove in legno, in modo da preservare maggiormente affreschi e mosaici ed alla sistemazione di copie delle pitture, nella loro posizione originale, asportate durante gli scavi borbonici e degli anni cinquanta.
Villa San Marco è una villa residenziale romana che prende il nome da una cappella dedicata a San Marco, costruita nel XVII secolo proprio nella zona della villa, ormai scomparsa. Ha un'estensione di circa undicimila metri quadrati, di cui seimila riportati alla luce, con i lavori di scavo non ultimati, e può vantare il primato di essere la più grande villa d'otium dell'antica Campania. Dopo l'eruzione del Vesuvio del 79, la struttura fu esplorata per la prima volta dai Borbone nel periodo compreso tra il 1749 e il 1782 e, in seguito, da Libero D'Orsi tra il 1950 e il 1962: risultò, sin dalla sua scoperta, in un ottimo stato di conservazione grazie allo spesso strato, di circa cinque metri, di cenere e lapilli che l'avevano protetta dall'incuria del tempo.
Villa San Marco è stata costruita durante l'età augustea, ed è stata notevolmente ampliata con l'aggiunta di ambienti panoramici, il giardino e la piscina nell'età claudia: nonostante non si conosca esattamente il nome del proprietario, sono state fatte diverse supposizioni che hanno portato a pensare che potesse appartenere o a un certo Narcissus, un liberto, sulla base di alcuni bolli ritrovati su delle tegole, oppure alla famiglia dei Virtii, i quali avevano dei sepolcri poco distanti dalla costruzione.
L'ingresso della villa è posto a circa cinque metri di profondità: questo è caratterizzato da un piccolo protiro con delle panche in pietra utilizzate dalle persone in attesa di essere ricevute dal proprietario. Superato l'ingresso si entra nell'atrium affrescato con zoccolatura in nero e zona mediana in rosso con raffigurazioni di centauri e pelli di pantere; al centro è collocato un impluvium, mentre lungo le pareti laterali si aprono tre cubicula, con una piccola scala che conduceva al piano superiore, crollato a seguito dell'eruzione. Sulla parete est è posto il larario, adornato con degli affreschi che riproducono marmi preziosi: questa tecnica era utilizzata soprattutto durante l'età dei Flavi per evitare di acquistare a prezzi più elevati dei marmi veri. Sempre nell'atrio ci sono i basamenti per una cassaforte andata perduta che, oltre alla tradizionale funzione, aveva anche il compito di mostrare a tutti la ricchezza della famiglia.
Sulla destra dell'atrio è l'accesso al tablinio, da cui parte un breve corridoio, in cocciopesto, che conduce a un cortile porticato dove è situato l'ingresso dalla strada alla villa: la porta d'accesso al cortile era in legno e al momento dello scavo è stato possibile eseguirne un calco. Nei pressi di questi ambienti sono stati recuperati una statua in bronzo di Mercurio, un corvo a grandezza naturale per fontana e un candelabro bronzeo. Il tablinio ha una decorazione in IV stile, con zoccolo rosso e scomparti con ghirlande e animali, mentre la pavimentazione è in tassellato bianco delimitato da due fasce in nero. Nel 2008, a seguito di nuovi scavi sono stati rinvenuti alcuni ambienti non segnalati sulle mappe borboniche, come una scala, un sentiero pedonale, e un giardino con al centro un grosso olmo, oltre a due latrine e diversi ambienti, uno con letto, lavabo e piano di cottura e un altro in cui è stata ritrovata una piccola cassetta contenente una moneta, una spatola e un bottone d'osso.
La cucina, posta alle spalle dell'atrio, ha pianta rettangolare e delle notevoli dimensioni: presenta un grosso bancone in muratura su quattro archi, un piano cottura in frammenti laterizi e una grande vasca. Nonostante la poca importanza dell'ambiente e quindi l'assenza di affreschi e di mosaici, le pareti sono infatti rivestite di intonaco grezzo e la pavimentazione in semplice cocciopesto, sono stati ritrovati diversi elementi di interesse come, ad esempio, dei graffiti lasciati dagli schiavi: si nota una nave a remi, dei conti forse della spesa o per i turni, due gladiatori e un poema di dodici righe. Sono collegati alla cucina diversi ambienti di servizio: è presente una stanza che probabilmente fungeva da magazzino e altri ambienti che originariamente dovevano essere delle diaetae, ma che durante l'età flavia, a seguito della costruzione del peristilio, furono rimpicciolite e utilizzate come depositi o come cubicula; a sostegno della tesi che questi ambienti fossero stati delle diaetae sono le loro particolari decorazioni, troppo sontuose per ambienti di servizio: sono infatti pavimentate in tassellato bianco e nero e una decorazione parietale in terzo stile con zoccolo nero e la parte superiore in giallo ocra.
Gli ambienti termali della villa sono di notevoli dimensioni, hanno una pianta triangolare e si trovano tra l'ingresso e il ciglio della collina: tra questi e l'atrio è stato ricavato, in uno spazio residuo, un piccolo viridario protetto da un muro dove si aprono sei ampie finestre: dai resti degli affreschi si deduce che questo era finemente decorato con raffigurazioni di grossi rami pendenti. L'accesso alla zona termale è consentito da un atrio, arricchito con rappresentazioni di amorini lottatori e pugili, al quale segue l'apodyterium, il tepidarium, il frigidarium, la palestra e il calidarium: la piscina che si trova nel calidario, il cui accesso è consentito da scalini in pietra, ha una lunghezza di sette metri, una larghezza di cinque e una profondità di un metro e mezzo. A seguito di ulteriori scavi nella piscina, parte del fondo è stato asportato mettendo in luce una grande fornace in mattoni alimentata da uno schiavo, che la raggiungeva tramite un corridoio sotterraneo, e che riscaldava una grande caldaia in bronzo: questa è stata asportata nel 1798 da Lord Hamilton per essere trasportata a Londra, ma durante il viaggio la nave su cui fu caricata, la Colossus, rimase vittima di un naufragio. I vapori caldi prodotti dalla caldaia passavano nelle intercapedini delle pareti tramite dei tubi in terracotta, riscaldando tutta la stanza: si suppone che il calidario fosse ricoperto da lastre di marmo. Dal quartiere termale inoltre partono una serie di rampe che collegano la villa con la zona più pianeggiante a ridosso della costa.
Il grande peristilio è circondato da un lungo porticato con al centro una piscina lunga trentasei metri e larga sette, la quale, nella parte terminale, ha un ninfeo, in parte ancora da esplorare, decorato con affreschi raffiguranti Nettuno, Venere e diversi atleti, asportati dai Borbone e conservati al Museo archeologico nazionale di Napoli e al Museo Condè di Chantilly, in Francia. Nel giardino del peristilio erano presenti al momento dell'eruzione dei platani: la certezza è data da studi di archeologi che durante gli scavi hanno analizzato i vari strati vulcanici e hanno trovato le impronte delle radici di questi alberi: proprio come avvenuto per i calchi degli umani, all'interno di queste forme è stato versato del cemento liquido in modo da ottenere il loro calco: inoltre gli archeologi hanno calcolato che, al momento dell'eruzione, l'età di questi alberi andava dai settantacinque ai centocinque anni. 
Sul giardino si aprono diverse diaetae affrescate ognuna in maniera differente: la prima è decorata in quarto stile e sulle pareti si ritrovano raffigurati Perseo con ali ai piedi che mostra la testa di Medusa recisa, un offerente, una musa di spalle con la lira, Ifigenia, una figura nuda e una donna che scopre una pisside, mentre sul soffitto è raffigurata una Nike con in mano la palma della vittoria. In una seconda stanza è raffigurata la storia di Europa rapita dal toro, mentre nella stanza successiva sono presenti frammenti di un dipinto raffigurante un giovane disteso su un triclinio con accanto un'etera. Altre stanze invece, quelle di rappresentanza, in parte crollate, si aprono sul ciglio della collina, in posizione panoramica: esse avevano un rivestimento di marmo nella parte inferiore ed erano affrescate in quella superiore. Le pareti del peristilio sono affrescate con zoccolatura nera e riquadri in rosso e ocra, mentre la pavimentazione è a mosaico bianco, che nelle bordature nei pressi delle colonne riproduce disegni geometrici in bianco e nero.
Villa San Marco è dotata anche di un secondo peristilio, posto nel lato meridionale, forse lungo circa centoquarantacinque metri, così come indicato da studi geofisici realizzati nel 2002 e recuperato in gran parte nel 2008, e caratterizzato da portici sorretti da colonne tortili, crollate in seguito al terremoto dell'Irpinia del 1980: il soffitto del portico è affrescato con diversi dipinti raffiguranti Melpomene, l'Apoteosi di Atena, Ermes psicopompo, la Quadriga del sole con Fetonte e il Planisfero delle stagioni, rinvenuto nel 1952 e raffigurante un globo con all'interno due sfere intersecanti e due figure femminili che rappresentano la Primavera e l'Autunno con intorno degli amorini; molto probabilmente poi l'opera era completata dalle figure dell'Inverno e dell'Estate ma la mancanza dei frammenti rende l'interpretazione difficoltosa. In questo peristilio è collocata anche una meridiana: in realtà durante lo scavo questa è stata ritrovata in un deposito in quanto la villa, al momento dell'eruzione, era in ristrutturazione ed è stata successivamente riposta nella sua posizione originaria.
Villa Arianna è la villa d'otium più antica di Stabia, risalente al II secolo a.C.. Essa è situata all'estremità ovest della collina di Varano, in posizione panoramica; occupa un'area di circa undicimila metri quadrati di cui scavati e visitabili soltanto duemilacinquecento. La prima campagna di scavi fu svolta da Karl Weber tra il 1757 e il 1762 e la villa fu chiamata primo complesso, per distinguerla dal secondo complesso, altra villa d'otium, da cui è separata tramite uno strettissimo vicus: dopo aver staccato le decorazioni di maggior rilievo e aver asportato le suppellettili, la villa fu nuovamente rinterrata. Gli scavi sono ripresi nel 1950 a opera di Libero D'Orsi e fu in tale periodo che la villa fu denominata Arianna per la presenza di una pittura a soggetto mitologico che raffigura Arianna abbandonata da Teseo: D'Orsi effettuò gli scavi di ambienti della villa che si affacciavano sul ciglio della collina, alcuni dei quali andati perduti a seguito di eventi franosi; presegue inoltre il lavoro degli archeologi che interessa la zona sud e quella del grande peristilio o palestra che è stato riportato alla luce quasi completamente, insieme a nuove camere, colonne e finestre, nel corso del 2008.
Villa Arianna, secondo le mappe redatte durante le esplorazioni dei Borbone e da quanto emerso dagli scavi, ha una pianta molto complessa, frutto di continui ampliamenti della struttura e per questioni di comodità viene divisa in quattro sezioni: l'atrio, gli ambienti termali, il triclinio e la palestra.
L'atrio tuscanio, risalente all'età tardo repubblicana, è pavimentato con mosaico bianco-nero e presenta affreschi parietali, solitamente figure femminili e palmette su fondo nero e rosso, che hanno caratteristiche riconducibili al terzo stile. Al centro dell'atrio è presente un impluvium mentre tutto intorno sono presenti numerose camere: due di queste, poste alle estremità dell'ingresso dell'atrio, conservano decorazioni che imitano architetture come colonne ioniche che reggono il soffitto a cassettoni appartenenti all'arte tipica del secondo stile. Negli altri cubicula invece sono stati ritrovati gli affreschi più importanti dell'antica Stabia, tutti asportati in epoca borbonica e conservati al museo archeologico nazionale di Napoli, e raffiguranti del figure mitologiche di Medea, Leda col cigno, Diana, la Flora e la Venditrice di amorini. La Flora o Primavera di Stabiae è stata ritrovata nel 1759, ha una grandezza di soli trentotto centimetri per ventidue e risale al I secolo: l'affresco rappresenta la ninfa greca Flora, intesa dai romani come la dea della Primavera, girata di spalle nell'atto di raccogliere un fiore da un cespo, allegoria di purezza, il tutto su uno sfondo di colore verde acqua; la Flora è sicuramente l'opera più conosciuta di Stabia, tanto da diventarne il simbolo, non solo in Italia, ma anche all'estero come testimonia l'emissione di un francobollo in Francia, durante la settimana dedicata ai beni culturali protetti dall'UNESCO, che riportava proprio la Primavera di Stabia. Altra opera di grande importanza è la Venditrice di amorini, ritrovata nel 1759, risalente anch'essa al I secolo, che rappresenta una donna nell'atto di vendere un amorino a una fanciulla: tale affresco ebbe notorietà nel XVIII secolo, influenzando il gusto neoclassico e fu riportato su numerose porcellane, stampe, litografie e quadri, come testimoniato dall'abate Galiani che da Parigi, in una lettera indirizzata al ministro Bernardo Tanucci, scriveva:
Dal fondo dell'atrio si accede a un peristilio quadrato esplorato in epoca borbonica e non ancora riportato alla luce. Il triclinio e gli ambienti circostanti affacciano direttamente sul ciglio della collina e, grosso modo, sono cronologicamente collocabili nell'età neroniana: nel triclinio sono presenti raffigurazioni di storie care alla divinità di Venere come l'affresco rinvenuto il 14 aprile 1950 che fa riferimento al mito di Arianna, abbandonata da Teseo sull'isola di Nasso fra le braccia di Ipno che viene scorta da Dioniso, rappresentato con occhi di falco. Libero D'Orsi descrive così l'affresco:
Nella stessa stanza sono presenti anche gli affreschi di Licurgo e Ambrosia, Pilade, Ippolito, raffigurato mentre una nutrice gli svela l'amore provato dalla sua matrigna Fedra e Ganimede, rapito dall'aquila per essere portato dinanzi a Giove: alcuni di questi sono stati staccati e conservati all'interno dell'Antiquarium stabiano. Gli ambienti minori intorno al triclinio hanno una colorazione parietale o rossa o gialla e riportano decorazioni minimaliste come amorini, figure volanti, paesaggi e medaglioni con al centro busti di personaggi; uno di questi ambienti ha una particolare decorazione detta a piastrelle: dopo una zoccolatura in rosso, dove sono affrescati figure femminili e amorini, inizia la decorazione con le piastrelle al cui centro sono presenti diverse raffigurazioni che si ripetono ogni quattro fasce, ossia nella prima fascia sono disegnati figure femminili e uccelli, nella seconda fiori e medaglioni, nella terza amorini e uccelli e nella quarta rose e medaglioni, alcune delle quali picchiettate dagli stessi Borbone affinché nessun altro potesse impossessarsene. Nelle vicinanze del triclinio sono presenti due diaetae intercalate da un triclinio estivo: la prima diaeta è decorata con una zoccolatura in giallo dove sono raffigurati diversi paesaggi, una zona mediana bianca che riporta diversi amorini e la predella, sempre bianca, con decorazioni che ricordano mostri marini e paesaggi con pigmei. La seconda diaeta ha un pavimento a mosaico bianco, una zoccolatura in giallo e il resto delle pareti affrescate con candelabri, cavallette, uccelli e farfalle. Nella parte antistante questa zona della villa, sul ciglio della collina, è presente una terrazza con archi e pinnacoli, aggiunti nel corso del I secolo.
La palestra, chiamata anche grande peristilio, è ubicata all'estremità ovest della villa ed è stata aggiunta successivamente alla costruzione, con molta probabilità durante l'età Flavia: si tratta di un'opera lunga centottanta metri per ottantuno di larghezza con oltre cento colonne in opera listata e rivestite di stucco bianco, danneggiate dal terremoto dell'Irpinia del 1980; il suo circuito ha la misura di due stadi secondo le misure indicate da Vitruvio per questi tipi di edifici.
Gli ambienti termali sono di dimensioni minori rispetto alle altre ville di Stabia ma in ogni modo sono presenti un calidarium absidato con vasca, un tepidarium e un frigidarium: nel 2009 è stato rinvenuto un giardino di grosse dimensioni, precisamente centodieci metri di lunghezza per cinquantacinque di larghezza, considerato come il miglior conservato al mondo, in quanto sono ancora ben visibili le tracce delle piante presenti al momento dell'eruzione. Numerosi sono anche gli ambienti di servizio come la cucina, una peschiera, una scala in muratura che conduceva al primo piano e una stalla, dove sono stati ritrovati due carretti agricoli, uno dei quali è stato restaurato ed esposto al pubblico: questo carro ha due grosse ruote che superano la cassa ed era fabbricato in ferro e legno così come testimoniato da studi approfonditi; inoltre nelle sue immediate vicinanze è stato ritrovato anche lo scheletro di un cavallo con le zampe posteriori alzate, imbizzarritosi per lo spavento causato dall'eruzione, di cui si conosce anche il nome, Repentinus, come riportato da un'incisione nella stalla. Villa Arianna era collegata a una struttura ai piedi della collina, sulla spiaggia, tramite una serie di sei rampe sostenute da archi in muratura.
Il secondo complesso è una villa d'otium situata sul ciglio della collina di Varano tra la Villa del Pastore e la Villa di Arianna: da quest'ultima villa il secondo complesso è separato da uno strettissimo vicus. La costruzione fu esplorata per la prima volta nel 1762 da Karl Weber, nel 1775 da Pietro la Vega e infine nel 1967 da Libero D'Orsi: soltanto una parte, circa mille metri quadrati, è stata riportata alla luce e l'accesso avviene tramite Villa Arianna; proprio per la loro vicinanza vengono spesso confuse come un'unica villa.
La struttura si compone di due zone, una più antica collocabile intorno al peristilio che è stata edificata intorno al I secolo a.C. e una di successiva costruzione, probabilmente un ampliamento o una fusione con un'altra struttura già esistente, risalente all'età imperiale. Il peristilio possiede un porticato su tre lati e diversi ambienti tra cui anche un oecus, andato perduto in seguito a un evento franoso, e diversi ambienti panoramici che si affacciavano direttamente sul mare; sul lato ovest è presente una peschiera quadrata con canne di piombo con zampilli. Il lato sud invece è chiuso e presenta uno pseudo-portico adornato con colonne poggiate su un muro alle cui spalle si trova il quartiere termale che comprende un calidarium absidato con una vasca, un tepidarium anch'esso con vasca e giardino, un laconicum con tetto a cupola e una cucina. Nella parte nord, quella costruita successivamente, prossima a Villa Ariana sono presenti un triclinio, un cubiculum e diversi ambienti di cui non è stata ancora chiarita la funzione: questi, insieme a parte del peristilio con gli ambienti panoramici, sono gli unici visitabili. La maggior parte della opere della villa sono state portate via dai Borbone, così come parte della pavimentazione in tessellato geometrico bianco e nero; tuttavia resistono pareti ben conservate dal caratteristico fondo nero in terzo stile.
La villa del Pastore deve il suo nome al ritrovamento di una statua raffigurante un pastore: tale ritrovamento sarebbe avvenuto il 19 settembre 1967 mentre erano in corso i lavori di scavo della vasca della villa. La costruzione sorge sul costone del pianoro di Varano, in posizione panoramica, a poca distanza da Villa Arianna e dal secondo complesso ed è stata esplorata per tre volte: la prima esplorazione, quella della sua scoperta, risale al periodo che va dal 1754 al 1759 ad opera di Karl Weber e fu portato alla luce un grande giardino; la seconda campagna di scavi, sotto la guida di Pietro la Vega, è stata effettuata tra il 1775 e il 1778, proseguendo quella iniziata alcuni anni prima; la terza e ultima esplorazione risale al periodo compreso tra il 6 aprile 1967 e il 16 settembre 1968: le indagini furono iniziate a seguito di un ritrovamento di un muro perimetrale dopo che si erano svolti alcuni lavori per la rimozione di uno strato di lapilli da un terreno da destinare a uso agricolo. Lo scavo degli anni sessanta fu finanziato dalla proprietaria del terreno e, una volta accertata la presenza di strutture antiche, il sopraintendente dell'epoca, Alfonso De Franciscis, chiese di espropriare tutta l'area tra Villa Arianna e Villa San Marco in modo tale da riunire in un unico percorso le ville dell'antica Stabia: in attesa di tale permesso la villa fu nuovamente sepolta nel 1970 per evitare che si rovinasse. A seguito di vari problemi burocratici legati alla causa di esproprio, la villa rimane sepolta: in futuro l'associazione RAS dovrebbe occuparsi del suo recupero.
La villa del Pastore risale a un periodo compreso tra l'VIII secolo a.C. e il 79 e si estende su una superficie di diciannovemila metri quadrati, circa ducentoquattromila se si considera anche l'area del giardino; si suddivide in due parti: un'ampia zona scoperta e un serie di locali adibiti a uso abitativo, entrambe con una pianta rettangolare. L'area del giardino scoperto ha un andamento che va da ovest verso est ed è delimitato a sud da una parete a emiciclo, mentre a nord si trova un criptoportico fenestrato lungo centoquarantacinque metri, al quale corre parallelo, ma posto in una zona leggermente inferiore, un colonnato: al centro del giardino è presente una natatio con gradinata in marmo. Nella parte dell'emiciclo è stata ritrovata la statuetta che dà il nome alla villa: si tratta di un'opera marmorea, alta circa sessantacinque centimetri, con una base di sedici, in stile ellenistico e rappresenta un anziano pastore vestito con grezze pelli, che porta sulle sue spalle un capretto, mantenuto per le gambe con la mano sinistra, nella quale si trova anche un cesto con uva e pane, mentre nella mano destra porta una lepre. Nella parte meridionale la parete termina con archi rovesci realizzati in laterizi e in opus reticulatum con cubilia in tufo giallo e cruma di lava rossiccia. Sempre nel giardino, nell'angolo sud occidentale, si trova un porticato di dieci metri di lunghezza per due di larghezza, pavimentato a mosaico bianco e nero: da qui si accede in un ambiente a opus latericium caratterizzato da una piccola nicchia affrescata in azzurro. Nello stesso angolo di giardino furono poi ritrovate due ante in laterizio, affrescate in rosso, che permettevano l'accesso a un grosso ambiente, probabilmente un tablino; fu inoltre rinvenuto un piccolo ninfeo quadrato al centro del quale era posto un labrum marmoreo. La seconda parte della villa, quella dedicata alla vita quotidiana, dispone di una quindicina di ambienti raccolti intorno a un cortile centrale: sul lato settentrionale di questo cortile si apre il quartiere termale, nel quale si riconoscono un apodyterium, un calidarium, una cucina e un vestibolo. Dalla zona termale un'esedra funge d'accesso a un impluvium sul cui fondo si apre un larario. Studi hanno dimostrato che la villa si sviluppava su tre livelli, in quanto, a seguito di alcuni eventi franosi, sono affiorate una serie di sostruzioni che avevano la duplice funzione di contenimento della collina e di base di sostegno della villa; come le altre ville d'otium stabiane anche Villa del Pastore era collegata direttamente al mare da una serie di rampe che digradavano verso la spiaggia.
La villa di Anteros e Heraclo, chiamata anche villa del Fauno o villa Cappella San Marco, è una villa d'otium che sorge al confine tra Castellammare di Stabia e Gragnano a pochi metri da Villa San Marco ed è come questa situata sul pianoro di Varano; è stata esplorata per la prima volta da Karl Weber l'11 dicembre 1749 ed è una delle prime testimonianze romane ritrovate durante gli scavi borbonici dell'antico abitato di Stabia: dopo essere stata indagata e depredata di tutti gli oggetti ritenuti di valore fu lasciata interrata. Nonostante si disponesse di alcune mappe, gli archeologi non erano mai riusciti a identificare il sito esatto in cui si trovasse, fino al 2006, quando un gruppo di volontari, impegnato nell'opera di pulizia del costone della collina di Varano, rimase vittima di un crollo: continuando a scavare furono riportati alla luce diversi ambienti tra cui un androne con pareti bianche, pavimentazione scolpita e la cerniera di una porta appartenenti proprio alla villa di Anteros e Heraclo. Dopo un primo generale entusiasmo e varie iniziative atte al recupero della struttura, a causa della permanente mancanza di fondi non si è potuto provvedere alla sua messa in sicurezza, e il tutto è stato nuovamente invaso dalla vegetazione.
Della villa non si conosce molto, se non quello tramandato dai Borbone: si tratta con molta probabilità dell'unica costruzione della zona ad appartenere a dei magistrati, come testimonia il ritrovamento di una lapide di circa un metro e mezzo, scritta in caratteri rossi, che riportava la scritta:
Non si è a conoscenza se si tratta del nome di uno o due magistrati ma è ben nota la loro funzione nell'ager, ossia quella di conservare i documenti del villaggio, riscuotere le tasse e organizzare le feste. Oltre alla targa, fu rinvenuto un busto di donna, che alcuni studiosi hanno identificato in Livia, con capelli ricci adornati da una fibula e un cammeo raffigurante una donna, forse Venere, che stringe tra le mani un ramo, del quale Weber rimane particolarmente colpito tanto che nel suo diario di scavo scrive:
Poco si conosce invece sui locali della villa: oltre alle scoperte del 2006 si apprende dagli scritti di Karl Weber che erano presenti degli ambienti adibiti alla vendita, testimoniato dalla grande quantità di bilance e monete, talvolta anche in oro, ritrovate.
Villa Carmiano deve il suo nome al luogo nella quale è ubicata, ossia in località Carmiano, nel comune di Gragnano ed è una villa rustica dell'ager stabianus posta a poco meno di un chilometro dal pianoro di Varano dove sono situate le ville d'otium di Stabia. La costruzione è stata riportata alla luce nel corso degli scavi effettuati da Libero D'Orsi nel 1963 e a seguito del suo stato di abbandono e per conservarne meglio le strutture murarie è stata nuovamente sepolta nel 1998: al momento della sua scoperta la villa non era stata ancora esplorata da alcuno e ciò è stato molto utile sia per scoprire importanti novità sullo stile di vita dei romani sia per la notevole quantità di reperti che sono stati ritrovati.
La villa ha una superficie di circa quattrocento metri quadrati e risale all'ultimo quarto del I secolo a.C.: del proprietario si conoscono soltanto le iniziali, MAR.A.S., incise su un sigillo in bronzo; inoltre dalla qualità dei dipinti si suppone che il proprietario fosse un ricco agricoltore. Dopo aver superato l'ingresso dove è posta anche la cuccia del cane, si entra nell'ampio porticato coperto, interamente dipinto, sul quale si aprono quasi tutte le stanze e dove si trova il larario dedicato a Minerva: le stanze di servizio, quindi la cucina con forno, torchio, vasca per la raccolta del mosto e una cella vinaria con dodici dolii dalla capacità complessiva di settemila litri di vino e gli ambienti usati per il deposito del raccolto e degli utensili per lavorare la terra, sono pavimentate in terra battuta, mentre la zona residenziale come il triclinio, finemente decorato con pitture in arte flavia, ha una pavimentazione in cocciopesto; proprio dal triclinio provengono le opere più importanti come la raffigurazione di Nettuno e Amimone, Bacco e Cerere e il Trionfo di Dioniso.
Villa Petraro è una villa rustica dell'ager stabianus situata in località Petraro, dalla quale prende anche il nome, al confine tra Castellammare di Stabia e Santa Maria la Carità: la costruzione anticamente si trovava nella piana del Sarno, in una zona boscosa a ridosso di un'antica strada lastricata romana tra Stabia e Nuceria. La villa è stata scoperta nel 1957 a seguito di alcuni lavori di estrazione di lapilli da utilizzare in ambito industriale e la sua esplorazione è proseguita fino al 1958, quando dopo averla spogliata di affreschi ed elementi decorativi di maggior importanza è stata nuovamente sepolta: anche in questo caso la campagna di scavo è stata seguita da Libero D'Orsi.
Villa Petraro ha una lunghezza di trentasette metri e una larghezza di ventinove e si estende su di una superficie di circa mille metri quadrati, è composta da due livelli come testimonia la presenza di una scala e al momento dello scavo risultava crollata la parte occidentale. Costruita originariamente durante la prima età augustea, la villa al momento dell'eruzione del Vesuvio doveva essere interessata da lavori di ristrutturazione e molto probabilmente la si stava trasformando da villa rustica a villa d'otium, come testimoniano alcuni cumuli di materiali edili e progetti di decorazioni; inoltre la posizione in cui essa si trovava favoriva questo cambiamento da uso agricolo a residenziale, in quanto si trovava a pochi metri dalla spiaggia e aveva una vista panoramica sul golfo di Napoli. Presenta un ampio cortile centrale con un criptoportico al nord per proteggerla dal sole, colonne realizzate in opus vittatum al sud, mentre nella parte est erano in via di realizzazione delle nuove colonne: sempre nel cortile sono presenti un forno e un pozzo. Dalla zona centrale si diramano i vari ambienti della villa: si trovano depositi, ambienti di lavori, triclini, cubicula e sei ergastula, ossia celle per gli schiavi. A seguito dei lavori di ampliamento la villa è stata dotata, nella parte orientale, anche di una zona termale, nella quale è presente una scala che porta al piano superiore: l'ambiente termale è composto da un calidarium con copertura a botte, così come gli altri ambienti, un frigidarium, nel quale erano in costruzione nuove vasche, un tepidarium, fornito di tubi fittili per il riscaldamento della stanza, un praefurnium e un apodyterium, lo spogliatoio. I pannelli decorativi che furono asportati e conservati nell'Antiquarium stabiano si trovavano proprio negli ambienti termali e rappresentano scene bucoliche, divinità fluviali, amorini e rappresentazioni mitologiche come Pasifae, a cui viene presentata la vacca in legno, Narciso che si specchia in acqua, Psiche, un Satiro con capro ed un Satiro con rhyton; la maggior parte delle pareti della villa però erano state rivestite di intonaco bianco prossime alla decorazione oltre a venticinque bassorilievi in fase di rifinimento. Tra i reperti più importanti alcune bottiglie in vetro soffiato, brocche in terracotta e un torchio oleario: infatti le principali attività agricole della zona erano concentrate sulla produzione di olio e vino.
Villa Sant'Antonio Abate è una villa rustica rinvenuta in località Casa Salese nella parte alta dell'attuale città di Sant'Antonio Abate, dal quale prende anche il nome: la costruzione si trova in quello che era il limite estremo dell'ager stabianus al confine con Pompei e con Nuceria. La villa è stata scoperta tra la primavera e l'estate del 1974 ed ha fornito agli archeologi importanti notizie sugli usi e costumi dei romani: infatti non essendo mai stata scavata prima d'allora, neanche dai Borbone, ha offerto una grande varietà di oggetti, portati nell'antiquarium di Castellammare di Stabia. La mancata scoperta in epoca borbonica ha però negato alla villa uno studio approfondito e la possibilità di avere un'idea della grandezza del sito tramite mappe redatte in quell'epoca: si pensa che soltanto un'ala della villa sia stata riportata alla luce. Nel 2009 è stato approvato un progetto di restauro e recupero della residenza romana per una spesa complessiva di 40.000 €.
Villa Sant'Antonio Abate risale all'epoca augustea-tiberina e probabilmente si articola intorno a una corte a pianta quadrata. L'area rinvenuta riguarda un ampio ambiente vicino al muro perimetrale con una piccola aia protetta da muretti più bassi e tre colonne a base quadrata che fanno parte di un portico, non completamente scavato, il quale rappresenta l'ingresso alla villa, decorato con immagini di animali, piante e maschere. Dal portico si accede a diversi ambienti: una stanza che presenta pareti dipinte con una zoccolatura in nero e la parte superiore in intonaco bianco, una piccola stanza, che ha la caratteristica di avere la volta ricavata da un dolio, ossia un recipiente dove era contenuto il vino, adibita a forno e ampio vano di ingresso nel quale sono presenti dei resti di una scala in legno che conduceva al piano superiore dove si trovavano stanze adibite a dormitorio per gli schiavi, e l'accesso alla corte: in questo ambiente si trova la cucina e cinque colonne in laterizio non intonacato. Oltre a un piccolo ripostiglio, è presente anche un triclinio a pianta rettangolare con pareti sempre a fondo nero. All'esterno della villa si trova la scala che porta al piano superiore e un collettore d'acqua, realizzato in cocciopesto, che aveva anche la funzione di isolare la villa. Di grande interesse anche i resti di una macina e una nicchia adibita a larario.
Villa Medici, che porta il nome dalla località nella quale si trova, fu esplorata per la prima volta da Pietro la Vega nel biennio 1781-82: la villa è interrata. La villa ha una pianta rettangolare con al centro un cortile dove si trovano un colonnato di sei colonne affrescate in rosso, un dolio, un pozzo e una vasca con un canale che fungeva da abbeveratoio per gli animali. Dal cortile si aprono una serie di ambienti come la cucina con il forno, una latrina, un'apotheca dove venivano raccolti i frutti, lasciati riposare su un letto di paglia e un torcularium, che dà a sua volta accesso a una grande stanza affrescata con una zoccolatura in giallo a strisce rosse mentre la parte superiore ha delle fasce verdi su un fondo scuro dove compaiono disegni di fiori e foglie: all'interno di quest'ambiente furono rinvenuti diversi reperti come una tazza, un campanello e un'accetta. È inoltre presente una cella vinaria e una stanza per il fattore, entrambe con ingresso autonomo.
Villa Petrellune è una villa rustica rinvenuta in località Petrellune, dal quale prende anche il nome: la villa fu esplorata in minima parte durante l'epoca borbonica, precisamente nel 1779, da Pietro la Vega. Come già accennato, la villa fu in piccola parte esplorata e poi abbandonata quando, dopo l'asportazione del pavimento, si notò la presenza di lapillo, che fece ritenere la costruzione fosse successiva al 79: in realtà questa ipotesi era sbagliata poiché non teneva conto dell'abituale uso che i costruttori romani facevano, come base per la pavimentazione, del lapillo proveniente da eruzioni precedenti a quella del 79. Furono esplorati diversi ambienti servili come il torcularim, le cellae destinate alla famiglia, l'horreum, il trapetum con un frantoio per le olive ed ambienti patronali come il calidarium con un praefurnium ed una latrina. I mosaici pavimentali e i marmi parietali rinvenuti denotavano il livello di agiatezza dei proprietari, nonostante si trattasse di una villa rustica: questi furono asportati nel 1779 e trasferiti alla reggia di Portici: si trattava di un tessellato bianco con alcuni disegni geometrici in nero. La villa è interrata.
Le ville dell'Ogliaro sono una serie di tre edifici ubicati tutti in località Ogliaro, a Gragnano. La prima è stata esplorata nel 1779 da Pietro la Vega, ma i suoi scritti contenenti le descrizioni della costruzione sono andati successivamente perduti, anche se, prima del loro smarrimento, è stata realizzata nel 1850 una mappa della villa. La costruzione dispone di un lungo portico che immette in diversi ambienti, ognuno con funzione diversa: è infatti presente la stanza dedicata alla produzione del vino, un'altra a quella dell'olio, due ergastula per il riposo degli schiavi e addirittura un piccolo quartiere termale. La seconda villa è stata scoperta tre anni dopo, nel 1782, ed è stata esplorata sempre da Pietro la Vega: la costruzione ha un'estensione maggiore rispetto alla precedente e una pianta irregolare. È composta da tre cortili, una zona termale con pareti affrescate e pavimentazione in tessellato e una serie di ambienti pavimentati con ciottoli marini: dalla presenza di una scala si deduce che la dimora era dotata anche di un piano superiore. La terza villa è stata scoperta nel 1957 ed è stata solo parzialmente scavata, riportando alla luce ruderi di mura in opus incertum e un ambiente con un frantoio. Tutte le ville dell'Ogliaro sono interrate.
La villa rustica del Filosofo è stata esplorata nel 1778 e deve il suo nome al ritrovamento, in una delle stanze, di un anello adornato con una corniola intagliata raffigurante il busto di un filosofo. L'accesso alla villa avviene da una strada lastricata e si sviluppa tutto intorno a un cortile che presenta un criptoportico fenestrato nella parte nord e dei portici nei lati sud ed est, mentre al centro è presente un'ara in tufo e un pozzo per la raccolta dell'acqua: intorno al cortile si aprono diversi ambienti destinati sia a uso abitativo che rustico. Villa del Filosofo dispone anche di una zona termale pavimentata a mosaico bianco con alcune tessere in nero che riproducono il disegno di un delfino nell'atto di avvolgere un timone, mentre le pareti sono affrescate con dipinti che raffigurano animali e maschere e uno di più pregevole fattura rappresentante Venere: in uno di questi ambienti è stata inoltre ritrovata una stufa decorata con stucchi. Al momento della sua scoperta la villa era rimasta immutata dall'eruzione del Vesuvio del 79, non avendo subito, come capitato per altre, dei saccheggi ed ha quindi offerto una grossa quantità di reperti tra cui il più importante l'anello con la corniola con la raffigurazione del filosofo, di cui Ulrico Pannuti fa una precisa descrizione:
Tra gli altri reperti un ago crinale in avorio con Venere, attrezzi agricoli, oggetti in terracotta, candelabri, vasi in bronzo e lo scheletro di un cavallo. La villa è interrata.
Villa Casa dei Miri è una villa rustica riportata alla luce nel biennio 1779-80, che prende il nome dalla strada in cui si trova, a pochi metri dalle ville d'otium dell'antica Stabia. La costruzione è divisa in due zone: quella abitativa e quella rustica; la zona abitativa è composta da un vestibolo con tre colonne, nel quale si trova anche la scala che conduce al piano superiore, che divide l'ingresso da un piccolo atrio: da questo si apre l'accesso oltre che a diversi cubicula anche a un grande peristilio, affrescato e pavimentato a mosaico in frantumi di marmo, dove sono presenti venti colonne disposte a colonnato e ad un quartiere termale. La parte rustica comprende una serie di ambienti destinati principalmente alla produzione dell'olio come testimonia il ritrovamento di due torchi oleari con una vasca: è inoltre presente un'aia nella quale è stato rinvenuto un vaso di terracotta, diviso in vari scomparti, utilizzato per ingrassare i ghiri, uno dei cibi prediletti dai romani. La villa è interrata.
La Villa Sassole è una villa rustica esplorata prima nel 1762 e poi tra il 1780 ed il 1781 ed apparteneva con molta probabilità a C. Pomponius Trophimus come dimostrato da un cippo funerario ritrovato a poca distanza dalla casa: gli ambienti termali della villa furono trasformati in stalla dopo che vennero asportati i rivestimenti in marmo dalle pareti e le suspensorae dai pavimenti, nell'horreum sono stati rinvenuti diversi strumenti agricoli ed accanto alla cella vinaria era posto il torcularium; in queste stanze sono inoltre stati ritrovati diversi affreschi, staccati e conservati al museo archeologico nazionale di Napoli, come Dioniso, Sileno e Menade. La villa era dotata anche di un orto, recintato da un muro, che presentava esternamente un sacello, coperto da una volta e dotato di un piccolo altare. La villa è interrata.
Oltre alle ville più conosciute, nel corso degli anni, sia durante l'epoca borbonica che durante gli scavi di Libero D'Orsi o ancora per motivi piuttosto casuali, sono riaffiorate diverse villa rustiche sparse per l'intero ager stabianus, in particolare nella zona di Gragnano e Santa Maria la Carità. Queste, dopo la loro scoperta e la loro parziale esplorazione, dopo essere state depredate degli oggetti e affreschi, sono rimaste interrate o andate distrutte. Tra le ville c'è la quella rustica Cappella degli Impisi, scavata nel 1780 e la sua esplorazione è stata dopo poco tempo interrotta in quanto si capì che era stata precedentemente saccheggiata e quindi povera di affreschi, mosaici e suppellettili: tuttavia sono stati ritrovati un'idra, dieci vasi di creta, e due ruote di frantoio. La villa rustica in proprietà Malafronte è una costruzione che risale al II secolo a.C. come testimoniato dal ritrovamento di alcune ceramiche, già abbandonata prima dell'eruzione del 79: si tratta probabilmente di una villa distrutta durante l'invasione di Silla nell'89 a.C., realizzata in blocchi di tufo, nella quale si riconoscono diversi ambienti e una vasca posta nel cortile. La villa rustica in proprietà Iozzino è riaffiorata nel 1963 durante la costruzione di un edificio che ne ha provocato in parte anche la distruzione: la villa risale all'età augustea sono stati ritrovati un calidarium in opus reticulatum e un'intercapedine in tegole mammatae e suspensurae. La villa rustica in via Sepolcri, a Gragnano, è stata scoperta nel 1969 a seguito di lavori per la costruzione di alcuni serbatoi idrici: della villa sono state esplorate circa dieci stanze alcune delle quali destinate ad abitazione, altre a magazzino, come testimoniano la presenza di un torcularium e di una cella vinaria.
Durante la costruzione della strada statale 145, nel 1984, è stata riportata alla luce una villa rustica risalente all'età augustea e ampliata durante l'età tardo repubblicana. La parte scavata mostra un cortile sul quale si affacciano un triclinium, un oecus e altri ambienti tutti affrescati in III stile pompeiano, oltre a diversi ambienti di servizio, uno dei quali dotati anche di un forno. Tra i reperti più significativi una casseruola in argento e diversi affreschi del triclinio rappresentanti paesaggi mitologici come la caccia al cinghiale e Diana e Atteone: quest'ultimo risale al 35-45 e raffigura Diana nuda intenta a immergersi nelle acque di un ruscello e Atteone che la spia dall'alto. Nel 1985 sono state fatte importanti scoperte archeologiche come un muro perimetrale, in opus incertum, di una villa e il perimetro di un'altra in via Pantano dalla superficie di circa seicento metri quadrati: il muro perimetrale è in opus incertum in calcare e tufo e all'interno sono stati individuati undici ambienti ancora non scavati. Altre due ville rustiche sono state ritrovate in località Incoronata a una distanza di circa duecentocinquanta metri l'una dall'altra sempre nello stesso anno: la prima ha una superficie di circa seicento metri quadrati ed è composta da dodici ambienti di cui rimangono solamente le fondamenta. L'altra villa invece risale all'epoca augustea e il muro perimetrale ha anche la funzione di muro di contenimento di una scarpata. Nel 1987 sono state ritrovate, alla profondità di circa tre metri, presso via Quarantola a Gragnano, diverse mura in tufo, realizzate in opus reticolatum appartenenti a una villa: non è stato possibile scavare gli ambienti interni ma si è dedotto che la costruzione aveva un'altezza di due metri e mezzo.
La quasi totale assenza di templi nella zona di Stabia fa pensare che molto probabilmente questi furono rasi al suolo durante l'occupazione di Silla: tuttavia alcuni resti accertano la presenza di diverse strutture sacre come un tempio dedicato a Ercole, uno a Diana, uno ad Atena, uno a Cibele e quello più importante del Genius Stabianum.
Il tempio di Ercole era ubicato sulla Petra Herculis, conosciuto con il nome di scoglio di Rovigliano, ossia un isolotto calcareo posto a circa duecento metri dalla costa, a pochissima distanza dalla foce del fiume Sarno, nella zona chiamata Rovigliano: la leggenda vuole che Ercole, di ritorno dalle sue fatiche, staccò un pezzo di roccia dal monte Faito e lo scagliò in mare formando così l'isola. Il nome di Rovigliano invece deriva, secondo gli archeologi, o dal cognome di un'antica famiglia romana, la gens Rubilia oppure dal console Rubelio, proprietario dello scoglio, o ancora dal termine latino robilia, ossia delle piante leguminose, simile alle cicerchie, che crescevano abbondanti nella zona dell'ager. Del tempio di Ercole rimangono pochissime tracce, come un pezzo residuo di muro in opus reticulatum e il ritrovamento, durante lo scavo delle fondamenta di una torre, di una statua in bronzo raffigurante Ercole, andata perduta. Altra testimonianza che nell'antichità l'isola fosse dedicata a Ercole sono alcune righe scritte da Plinio il Vecchio:
L'isolotto nel corso dei secoli è stato poi utilizzato per i più svariati motivi: nel VI secolo fu fatta costruire un'abitazione privata, nel XII secolo divenne prima un monastero poi una chiesa e infine nel XVI secolo fu costruita una torre, ancora visibile, a difesa delle incursioni saracene. Nel 1931 vi fu perfino aperto anche un ristorante, che ebbe però ben poca fortuna: lo scoglio di Rovigliano versa in condizioni di degrado.
Il tempio di Diana era ubicato nella frazione di Pozzano, all'estremità sud dell'ager stabianus, sulla collina dove sorge la basilica della Madonna di Pozzano. Fu infatti durante uno scavo presso il giardino della chiesa, nel 1585, che riaffiorarono alcuni resti di un tempio pagano, tra cui un'ara che presentava particolari raffigurazioni come teste di cervo, fiori e frutti: proprio da questo ritrovamento gli archeologi hanno attribuito il tempio al culto di Diana. In seguito sull'ara fu montata una colonna con una croce sulla sommità e il tutto fu collocato a breve distanza dalla basilica di Pozzano, nei pressi di un belvedere: per preservarne l'importanza storica l'ara è stata sostituita con una copia mentre l'originale è ora custodito all'interno di Villa San Marco.
Il tempio di Atena, conosciuto anche come santuario extraurbano, è stato riportato alla luce nel 1984, in località Privati, sulle sponde del Rivo Calcarella, nella zona collinare di Castellammare di Stabia, per una superficie di circa duecento metri quadrati. Il tempio risale al periodo sannita, costruito probabilmente intorno al IV secolo a.C. ed ha conservato una grande quantità di manufatti. Non si è ancora accertato a chi fosse dedicato il culto: tra le varie ipotesi c'è quella più accreditata di Atena per il ritrovamento di una statuetta raffigurante la dea, molto simile a un'altra ritrovata nel tempio nei pressi di Punta Campanella proprio dedicato alla dea della saggezza; secondo altri invece era dedicato al culto della sfera della fecondità o ancora ad Afrodite o Artemide. Tra i reperti più importanti rinvenuti in questo tempio è una lastra con la testa di Ercole, d'ispirazione ellenistica, realizzata tra il IV e il III secolo a.C. e dalle dimensioni di trentatré centimetri di lunghezza e trentadue di larghezza: nell'antica Stabia il culto di Ercole era molto sentito poiché secondo la leggenda era il fondatore della città.
Il tempio di Cibele è stato scoperto nel 1863, in località Trivione, a Gragnano, a seguito dei lavori di ampliamento di una strada: si tratta di colonne in piombo, disposte circolarmente, al centro del quale è posto un ceppo sepolcrale. Secondo la ricostruzione degli archeologi il tempio si trovava in una radura, protetto da boschi, e il culto era appunto dedicato a Cibele, per i romani Rea: intorno all'edificio sacro danzavano i coribanti e spesso si svolgevano riti orgiastici, culto importato dall'antica Grecia.
Il tempio del Genius Stabianum è stato riportato alla luce nel 1762 e dopo la sua esplorazione nuovamente interrato: nonostante si disponga di diverse mappe, non è stata ancora chiarita la sua posizione, anche se si suppone che si trovi tra la collina di Varano e Santa Maria la Carità. Il tempio era probabilmente un santuario confederale nocerino e dalle piante redatte in epoca borbonica si deduce che è formato da un monoptero a quattordici colonne e un edificio a quattro colonne che ospita due triclini e un mensa circolare. Dal ritrovamento di una targa si è inoltre venuti a conoscenza che il tempio è stato restaurato dopo il terremoto del 62 e i lavori eseguiti da Caesius Daphnus.
Nella zona dell'ager stabiaus sono state individuate ed esplorate diverse necropoli, in particolar modo queste sorgevano lungo le strade che collegavano Stabia con Pompei, Nocera e Sorrento: le più importanti sono localizzate presso Madonna delle Grazie, Gragnano e nella zona collinare e antica di Castellammare di Stabia, precisamente nei pressi del Castello Medioevale e della cattedrale. Queste necropoli sono caratterizzate da un alto numero di tombe di bambini a testimonianza dell'alta mortalità infantile.
La necropoli più importante e più ampia dell'ager stabianus è quella di Santa Maria delle Grazie, individuata nel gennaio 1957 durante dei lavori per la costruzione di un distributore di benzina, lungo la strada che collega Castellammare di Stabia a Sant'Antonio Abate, in prossimità dell'abitato di Madonna delle Grazie: è stata esplorata per la prima volta da Libero D'Orsi; anticamente la necropoli si trovava lungo l'asse viario che collegava Stabia con Nocera.
Durante lo scavo sono state riportate alla luce circa trcento tombe risalenti al periodo che va dal VII al III secolo a.C.: di queste, centoventuno sono del periodo arcaico, ossia comprese tra il VII e VI secolo a.C., e circa cinquanta del periodo sannitico (V - III secolo a.C.). Le tombe arcaiche sono tutte a inumazione con scheletro supino posto in una fossa o cassa di tufo, quelle sannitiche sono a cassa di tegole con copertura a cappuccina o di lastra di tufo. In tutte le tombe sono stati ritrovati una grossa quantità di corredi, che variavano a seconda delle dominazioni che interessavano l'ager: si notano oggetti appartenenti a tradizioni degli etruschi, dei greci, sanniti e romani. Nelle tombe più antiche il corredo funerario è posto ai piedi del defunto, si trattava prevalentemente di lekythos, skyphos e kylix dipinte in nero a cui si accompagnavano delle olpette dipinte a vernice. Inoltre per distinguere il sesso dei defunti nelle tombe degli uomini venivano messe delle armi, mentre in quelle delle donne oggetti ornamentali dei costumi femminili, come fibule, grani vitrei di collane, qualche anello e i fusi. Le tombe risalenti al IV secolo a.C. sono disposte intorno a quelle più antiche e nei corredi funerari al posto delle kylix si trovano skyphos e olpette a vernice nera. Infine, nelle sepolture del III secolo a.C. sono presenti quasi esclusivamente unguentari, indice di un chiaro impoverimento del territorio: infatti lo sviluppo di Pompei e la nascita di altri centri lungo la penisola sorrentina portò a un lento spopolamento della zona dell'ager stabianus. La necropoli non è visitabile.
Durante lo scavo delle fondamenta per la costruzione della cappella di San Catello, all'interno della concattedrale di Santissima Maria Assunta e San Catello di Castellammare di Stabia, tra il 1876 e il 1879, è stata ritrovata una necropoli paleocristiana, chiamata poi area Christianorum, tra le più importanti dell'ager: questo testimonia che l'area stabiana fu nuovamente abitata poco dopo l'eruzione del Vesuvio, forse già a partire dalla fine del I secolo, quando Nocera per avere uno sbocco sul mare, riorganizzò il suo porto nei pressi della costa stabiana ed è per questo motivo che la religione cristiana, che nei primi periodi si diffondeva soprattutto attraverso le vie del mare, dovette giungere abbastanza presto. Costruita lungo la strada che collega Stabia a Nocera, la necropoli fu utilizzata originariamente come cimitero pagano e aveva una forma ad alveare, cioè era costituita da formae, tombe sovrapposte fatte in muratura e coperte di tegole: gli scavi non sono ancora completati e sono stati riportati alla luce soltanto due ampi vani collegati da uno stretto corridoio. La maggior parte dei reperti scoperti nell'area Christianorum sono conservati al museo diocesano sorrentino-stabiese, dopo molti anni di abbandono all'interno dell'antiquarium stabiano; tra i reperti più significativi il sarcofago di Gaio Longinio, risalente al 250 e rinvenuto il 4 agosto 1879: si tratta di un sarcofago marmoreo raffigurante le nove Muse, Apollo e Minerva, mentre il coperchio, di fattura diversa, è decorato da due coppie di delfini e riporta la scritta tradotta dal latino:
Altro reperto di fondamentale importanza è il cosiddetto Abbraccio: si tratta di un fermaglio di un libro, forse un messale, a forma di placchetta, in osso, che raffigura l'abbraccio tra san Pietro e san Paolo, dove i due apostoli vanno incontro l'uno verso l'altro con le braccia tese.
Nel 1932 un'area sepolcrale è stata individuata presso il castello di Castellammare di Stabia, durante la costruzione della strada Panoramica che scende verso Pozzano: secondo gli archeologi si tratta di una necropoli risalente al IV secolo a.C. e il gruppo di tombe ritrovato era a cassa, a tegola, a lastre di tufo, mentre una sola era costituita da un unico blocco di tufo. Sempre nella stessa zona, a seguito di lavori per la costruzione della rete idrica è stata riportata alla luce una tomba integra contenente uno skyphos e un'anforetta. Molti anni prima inoltre, nel 1759, a Scanzano, non lontano da questa necropoli, durante uno scavo per l'estrazione di pozzolana, fu rinvenuta una tomba a cassa appartenente a una donna: la tomba faceva forse parte di un'area cimiteriale più grande risalente all'epoca sannitica. Purtroppo il corredo funerario è andato perduto ma da alcuni scritti dell'epoca si è venuti a conoscenza che al suo interno erano presenti tre piccole anfore: sulla prima era raffigurata una donna seduta sugli scalini di un monumento funebre, sulla seconda una Nike seduta su una roccia e sulla terza il profilo di una testa femminile.
L'ipogeo di Giasone e Mauro, meglio conosciuto come Grotta di San Biagio, è un cimitero benedettino, già presente in epoca romana per altre funzioni e poi trasformato in sepolcreto a partire dal IV secolo. Sono due le ipotesi principali sull'origine della grotta: poteva trattarsi di una cavità naturale che i romani hanno utilizzato come cava di tufo per la costruzione delle ville, oppure come strada di collegamento sotterranea tra la spiaggia, che all'epoca si trovava a pochi metri, e la sovrastante Villa Arianna. Dopo l'eruzione del Vesuvio si pensa che nei pressi della grotta passasse la strada che univa il porto di Stabia con Nuceria e che tutta la zona fosse interessata dalla presenza di tombe: non è da escludere che anche la grotta sia stata usata per un breve periodo come tempio pagano e poi come area sepolcrale paleocristiana. Notizie certe, anche grazie ai ritrovamenti archeologici, si hanno a partire dal IV secolo quando i benedettini fondarono al suo interno una basilica dedicata ai santi Giasone e Mauro, con una maggiore predisposizione al culto di san Michele arcangelo. Dopo l'abbandono da parte dei Benedettini il sito fu gestito dai carminatores, una congrega che riuniva i tessitori di lana e che introdussero il culto di san Biagio; secondo un'altra ipotesi durante l'epoca medioevale il nome del poco conosciuto San Giasone mutò, nel linguaggio popolare, in Santo Giase o Biase e da lì sarebbe divenuto in seguito san Biagio. Nel 1695 l'accesso alla grotta fu interdetto dal vescovo Annibale di Pietropaolo, poiché questa era diventata rifugio di ladruncoli e il culto di san Biagio fu spostato nella cattedrale.
La grotta di San Biagio, nella sua parte esplorata, si estende per ventisette metri di lunghezza e circa tre metri di larghezza ed è suddivisa in tre parti: l'atrio, la navata con quattro nicchie su ogni lato e l'abside. Le pareti sono decorate con diversi strati di affreschi: in realtà sul lato sinistro sono presenti affreschi molto grandi lungo tutta la parete mentre su quello destro soltanto tre; la datazione delle decorazioni spazia dal IV-V secolo per le più antiche al X-XI secolo per quelle più recenti. Tra gli affreschi più importanti la Madonna in Trono, di autore ignoto, è stata dipinta tra il l'VIII e il X secolo, è di fattura bizantina e si tratta della più antica rappresentazione mariana nel territorio della diocesi sorrentino-stabiese: rappresenta una Madonna dall'aspetto rigido che porta tra le braccia Gesù nell'atto di benedire; l'arcangelo Michele, risalente al XII-XIII secolo, è raffigurato quasi a grandezza naturale, vestito da una tunica come un guerriero longobardo e regge tra le mani un globo e una lancia stilizzata; san Renato, risalente all'XI secolo, raffigura il primo vescovo di Sorrento: ha testa calva, fronte alta ed è vestito con pallio vescovile e regge in mano il libro delle sacre scritture; un Cristo accompagnato dagli arcangeli Michele e Raffaele; san Giovanni e santa Brigida; i santi Pietro e Giovanni. La Grotta di San Biagio non è visitabile anche perché sono in corso dei lavori di restauro che dovrebbero riportare all'apertura al pubblico dell'ipogeo.
Necropoli minori, sparse per l'ager stabianus, ne sono state ritrovate in gran numero nel corso degli anni. Poco distante dalla necropoli di Santa Maria delle Grazie, nel 1985 è stata ritrovata una necropoli con otto tombe arcaiche tutte risalenti al VII secolo a.C., di cui sette sepolture infantili in casse monolitiche in tufo, e una di adulto in una fossa: all'interno delle tombe erano posti degli oggetti personali, mentre all'esterno dei vasi. Nel 1984 una necropoli è stata scoperta in via Staglia a Gragnano ed è costituita da sei tombe a cassa di tegola con copertura a cappuccina: purtroppo al momento del ritrovamento era già stata depredata di tutti i corredi, eccetto qualche piccolo oggetto in pittura nera; altra necropoli era in via Carmiano: le tombe risalivano al VII-VI secolo a.C. ma sono andate distrutte a seguito dell'edificazione di un palazzo.
Si ha notizia di ritrovamenti nei pressi del torrente Vernotico: furono rinvenute delle tombe con corredi funerari andate poi distrutte per far posto a delle abitazioni. Nella stessa zona, durante la costruzione di un ponte ferroviario verso la stazione di Gragnano, vennero alla luce altre cinque tombe in pietra tufacea, con all'interno resti umani, oggetti in metallo, vasi e vetri colorati: il materiale tufaceo delle tombe fu riutilizzato nei basamenti del ponte mentre dei corredi funerari non si è più rimasta alcuna traccia, così come indicato da alcuni documenti del 1888.
Alfonso De Franciscis, Ercolano e Stabia, Novara, Istituto geografico De Agostini, 1974, ISBN 88-402-4410-7.
Arnold De Vos; Mariette De Vos, Pompei, Ercolano, Stabia, Roma, Editori Laterza, 1982. ISBN non esistente
 Domenico Camardo, Antonio Ferrata; Nicola Longobardi, Stabiae: le ville, Napoli, Biblioteca del Clero della Chiesa del Gesù, 1989.
 Libero D'Orsi, Antonio Carosella; Vincenzo Cuccurullo, Gli scavi di Stabiae: giornale di scavo, Roma, Quasar, 1996, ISBN 88-7140-104-2.
 Libero D'Orsi, Come ritrovai l'antica Stabia, Napoli, Rinascita Artistica, 1956.
 Harold Acton, I Borboni di Napoli, Firenze, Giunti Editore, 1997, ISBN 88-09-21079-4.
 Francesco La Vega, Mario Pagano; Pietro La Vega, I Diari di scavo di Pompei, Ercolano e Stabia di Francesco e Pietro La Vega, Roma, L'Erma di Bretschneider, 1997, ISBN 88-7062-967-8.
 Alix Barbet, Paola Miniero Forte; Agnès Allroggen-Bedel, La villa San Marco a Stabiae, Napoli, École française de Rome, 1999, ISBN 2-7283-0608-7.
Autori Vari, Piccola guida agli scavi di Pompei, Napoli, Essestampa, 2001. ISBN non esistente
 Annamaria Russo, Stabiae - Colore e disegno: antico e moderno, Castellammare di Stabia, Longobardi Editore, 2002, ISBN 88-8090-171-0.
 Pier Giovanni Guzzo, Alfredo Foglia; Pio Foglia, Pompei, Ercolano, Stabiae, Oplontis: le città sepolte dal Vesuvio, Firenze, Electa, 2003, ISBN 88-510-0160-X.
Giovanna Bonifacio e Anna Maria Sodo, Stabia: storia e architettura: 250º anniversario degli scavi di Stabiae 1749-1999, Roma, L'Erma di Bretschneider, 2004, ISBN 978-88-826-5201-2.
Antonio Ferrara, Castellammare di Stabia - Breve guida agli scavi di Stabiae, Castellammare di Stabia, Longobardi Editore, 2005. ISBN non esistente
 Domenico Camardo, Antonio Ferrara, Stabiae - Dai Borboni alle ultime scoperte, Castellammare di Stabia, Longobardi Editore, 2005, ISBN 88-8090-124-9.
Giuseppe Di Massa, La chiesa di Santa Maria del Carmine al Petraro in Santa Maria la Carità, Castellammare di Stabia, Longobardi Editore, 2005. ISBN non esistente
 Giovanna Bonifacio, Anna Maria Sodo, Stabiae - Guida archeologica alle ville, Castellammare di Stabia, Longobardi Editore, 2006, ISBN 88-8090-125-7.
Giovanna Bonifacio; Anna Maria Sodo, Gina Carla Ascione, In Stabiano - Cultura e archeologia da Stabiae, Castellammare di Stabia, Longobardi Editore, 2006. ISBN 88-8090-126-5
 Giuseppe Centonze, Stabiana: Castellammare di Stabia e dintorni nella storia, nella letteratura, nell'arte, Castellammare di Stabia, Longobardi Editore, 2006, ISBN 88-8090-223-7.
 Giuseppe Lauro Aiello, La città di Stabia e San Catello suo patrono, Castellammare di Stabia, Longobardi Editore, 2007, ISBN 88-8090-254-7.
 Autori vari, La riscoperta di Stabiae: l'avventura archeologica di Libero D'Orsi, Mirano, Longobardi Editore, 2008, ISBN 88-8090-118-4.
Wikimedia Commons contiene immagini o altri file sugli Scavi archeologici di Stabia
 Castellammare di Stabia - Sito ufficiale della città, su comune.castellammare-di-stabia.napoli.it.

La schiavitù negli Stati Uniti d'America fu un istituto previsto dalla allora vigente legislazione, durata per più di un secolo, da prima della nascita degli USA nel 1776, e continuata per lo più negli Stati del sud fino al passaggio del XIII emendamento della Costituzione degli Stati Uniti nel 1865 a seguito della guerra civile..
Tale forma di schiavismo consisteva nell'assoggettamento di manodopera acquistata in Africa da mercanti di schiavi per essere utilizzati come servitori e raccoglitori nelle piantagioni delle colonie. La prima colonia inglese dell'America del Nord, la Virginia, acquisì i primi schiavi nel 1619, dopo l'arrivo di una nave con un carico non richiesto di 20 africani, dando vita così alla diffusione di quella che fino ad allora era una pratica delle colonie spagnole in Sudamerica..
Molti schiavi erano africani neri che appartenevano ai bianchi, ma una piccola percentuale di nativi americani e di gente di colore libera possedeva schiavi, ed alcuni di questi lavoratori forzati erano bianchi. Lo schiavismo si diffuse principalmente nelle zone in cui vi erano terreni molto fertili adatti per vaste piantagioni di prodotti molto richiesti, come tabacco, cotone, zucchero e caffè. Gli schiavi si occupavano dei lavori manuali: arare e raccogliere in questi vasti campi. L'efficienza del lavoro era supervisionata da sorveglianti, che si assicuravano, anche con mezzi violenti, che gli schiavi lavorassero il più possibile.
Prima della larga diffusione dello schiavismo "proprietario" (in cui chi acquisiva il "bene-schiavo" possedeva non solo lui ma anche la sua discendenza), molto del lavoro nelle colonie era organizzato con gruppi di lavoratori reclutati con il metodo della servitù debitoria. Questo metodo esistette per alcuni anni come forma di contratto di lavoro sia per i bianchi che per i neri. Gli "schiavi vincolati", così venivano definiti, pagavano il viaggio nelle colonie con il lavoro fino ad estinguere il debito, poiché la migrazione verso il Nordamerica era dettata spesso da una condizione di miseria e di povertà nel loro paese di origine. Tra il 1680 e il 1700 gli schiavi iniziarono a sostituire i lavoratori debitori in molte delle colonie americane. Per l'importanza della schiavitù la House of Burgesses varò un nuovo codice degli schiavi nel 1705, riunendo la legislazione esistente nei secoli precedenti aggiungendovi i principi secondo cui la razza bianca era dominante e superiore nei confronti della razza nera. Dal XVIII secolo la normativa riguardante lo schiavismo era di tipo razziale, creando un sistema in cui gli schiavi erano principalmente africani e loro discendenti, e occasionalmente anche nativi americani, mentre le colonie spagnole abolirono la schiavitù dei nativi nel 1769.
Nel periodo che intercorre tra il XVI e il XIX secolo si stima che circa 12 milioni di africani siano stati trasportati nelle Americhe, e di questi almeno 645.000 sono stati destinati nei territori che successivamente fecero parte degli Stati Uniti d'America. Nel 1860 la popolazione di schiavi negli USA era cresciuta fino a 4 milioni.
Lo schiavismo fu oggetto di controversie nella politica degli Stati Uniti dal 1770 al 1860, divenendo un tema importante di dibattiti in tutti gli Stati riguardo alla ratifica della Costituzione; il Congresso federale approvò nel 1793 il cosiddetto Fugitive Slave Act (ossia Legge sullo schiavo fuggitivo), e nel 1850 la Fugitive Slave Law, con i quali si regolava la restituzione degli schiavi fuggitivi ai loro rispettivi proprietari, mentre in altre sedi il principio di intolleranza della schiavitù venne meno per via delle decisioni della Corte Suprema, come il famoso caso giudiziario di Dred Scott. Gli schiavi cercavano di opporsi alla schiavitù con ribellioni e la non collaborazione nei lavori, e alcuni riuscivano a scappare negli Stati in cui lo schiavismo era stato già abolito o in Canada, favoriti dalla Underground Railroad. Gli avvocati che erano a favore dell'abolizione dello schiavismo ingaggiavano dibattiti politici in cui si richiamavano i principi morali che tale pratica violava, e incoraggiavano l'istituzione di porti franchi liberi dallo schiavismo man mano che i territori verso ovest venivano occupati. La disputa morale sullo schiavismo fu uno dei principali motivi di attrito che portò alla guerra di secessione americana. A seguito della vittoria degli Stati dell'Unione lo schiavismo divenne illegale in tutti gli USA con la ratifica del 13° emendamento della costituzione, ma la pratica persistette per alcuni anni con l'assoggettamento di nativi americani.
I primi schiavi africani arrivarono nella colonia di San Miguel de Gualpe, approssimativamente nel territorio che ora appartiene allo Stato della Carolina del Sud, fondata dall'esploratore spagnolo Lucas Vasquez Ayllòn nel 1526. La colonia si dissolse in seguito ad una lotta per il potere, durante la quale gli schiavi scapparono per cercare rifugio nei territori dei nativi americani. De Ayllòn e molti dei coloni morirono in seguito a un'epidemia, e gli spagnoli abbandonarono il territorio lasciandovi gli schiavi fuggitivi. Nel 1565 la colonia spagnola di St. Augustine, in Florida, divenne il primo insediamento europeo permanente nei territori che successivamente sarebbero diventati gli Stati Uniti, e tra gli abitanti vi erano un numero imprecisato di schiavi africani.
I primi 30 neri appositamente spediti come forza lavoro coatta arrivarono in Virginia nel 1619, per unirsi ai circa 1000 lavoratori sotto contratto come servitori in debito.
Insieme agli schiavi africani, la forza lavoro nelle nuove colonie era composta da servitori in debito che non venivano pagati, ma sotto contratto, per saldare il prezzo del viaggio che era stato loro concesso per lasciare la terra di origine. I servitori erano solitamente giovani che aspiravano a poter diventare residenti permanenti nel nuovo mondo, e le loro condizioni di vita non erano paragonabili a quelle degli schiavi, trattati come merce di proprietà senza alcun diritto. Si stima che oltre metà dei bianchi immigrati nelle colonie inglesi del nuovo mondo fossero servitori in debito, e i primi coloni si rapportarono agli schiavi africani con lo stesso approccio di chi era sotto contratto come servitù debitoria, lasciandoli liberi dal loro impegno dopo un certo periodo di tempo.
Ma i proprietari terrieri iniziarono a rendersi conto che il metodo della servitù debitoria era poco vantaggioso, poiché il contratto dei lavoratori scadeva proprio nel momento in cui questi avevano cominciato ad essere dei lavoratori esperti e dunque di maggiore valore. La trasformazione dello status di servitori in schiavi veri e propri non fu una cosa graduale. Non vi era alcuna legislazione in materia nei primi anni della storia della Virginia, ma nel 1640 la corte della colonia condannò almeno un nero alla schiavitù.
Nel 1654 John Casor, africano, diventò il primo schiavo legale nelle colonie. Nella sua difesa dichiarò che egli aveva lo status di servitore in debito e avrebbe dovuto essere trattato come tale, ma una corte della contea di Northampton si pronunciò contro la sua richiesta, dichiarandolo proprietà privata, a vita, di Anthony Johnson, nativo dell'Angola anch'esso, ex servo, divenuto libero alla scadenza del contratto. A causa del fatto che le persone di origini africane non erano inglesi di nascita, erano considerati generalmente soggetti non tutelati dalle leggi inglesi. Elizabeth Key Grinstead, nata da matrimonio misto, ottenne invece la sua libertà facendo valere la sua linea paterna, soggetto del diritto al quale si applicavano le leggi inglesi. Ma per impedire che altri potessero ottenere la libertà nello stesso modo, in Virginia nel 1662 fu votata una legge, chiamata Partus sequitur ventrem, che affermava il principio secondo il quale qualunque individuo, nato da madre schiava, avrebbe ereditato la stessa condizione, a prescindere da chi fosse stato il padre. Questa legge liberò anche gli individui bianchi che avessero avuto un figlio con una schiava dal dovere di mantenerli e dai doveri legali quali il riconoscimento della prole.
Il Codice degli schiavi varato in Virginia nel 1705 definiva come atte ad essere assoggettate in tale condizione tutte le persone importate da paesi non cristiani, inclusi gli stessi nativi americani. Iniziò dunque ad essere legale la schiavizzazione di qualunque straniero che non fosse cristiano.
Nel 1735 gli amministratori della colonia della Georgia, fondata per consentire a "lavoratori degni" di avere un nuovo inizio, votarono una legge che proibiva lo schiavismo, che in quel momento era legale in tutte le altre 12 colonie. I protestanti scozzesi originari delle Highlands, che si erano stabiliti nell'odierna città di Darien, emanarono una petizione contro l'istituzione dello schiavismo per motivi etici. Tuttavia nel 1750 anche la Georgia autorizzò la pratica dello schiavismo, e nel periodo coloniale sotto il dominio inglese questa pratica era generalmente diffusa in tutte le tredici colonie. Gli schiavi nelle colonie del nord erano solitamente utilizzati come servitori, operai e artigiani, con la maggior parte di essi concentrati nelle città. Nel sud, dove l'economia si basava principalmente sulle attività agricole, il numero degli schiavi era di gran lunga superiore, ed essi venivano utilizzati largamente nelle coltivazioni e nei lavori più pesanti, al punto che nella Carolina del sud del 1720, circa il 65% della popolazione era composta da schiavi.
Alcune delle colonie tentarono di abolire la tratta atlantica degli schiavi africani, temendo che il continuo afflusso di questi avrebbe potuto avere nel tempo effetti negativi. La colonia del Rhode Island vietò l'importazione degli schiavi nel 1774, e tutte le colonie seguirono in pochi anni; l'ultima fu la Georgia nel 1798. Tuttavia alcune delle leggi che ponevano limiti alla tratta furono successivamente abrogate.
La schiavitù nel Regno Unito non fu mai autorizzata per legge, e nel 1772 fu resa impraticabile nella common law dalla sentenza emessa nel caso Somerset contro Stewart da parte del giudice capo Lord Mansfield, ma questa decisione, che in teoria avrebbe dovuto essere applicata in tutti i territori sotto la giurisdizione britannica, non veniva attuata nelle colonie. Un certo numero di richieste di emancipazione dallo stato di schiavitù vennero presentate nelle corti di giustizia inglesi, e numerosi schiavi fuggitivi speravano di poter raggiungere l'Inghilterra dove pensavano di poter vivere come uomini liberi. Gli schiavi pensavano che Giorgio III fosse dalla loro parte, e la tensione iniziò a salire prima della Rivoluzione americana; gli schiavisti delle colonie temevano che gli schiavi avrebbero potuto ribellarsi per appoggiare gli inglesi nella guerra che di lì a poco sarebbe scoppiata.
Nel 1775 il conte di Dunmore, governatore reale della Virginia, cercò di prendere vantaggio dalla crescente tensione che si faceva strada tra gli schiavi, e illustrò il suo piano in una lettera al conte di Dartmouth. Nello stesso anno Dunmore proclamò la legge marziale e promise la libertà a tutti gli schiavi che si fossero ribellati ai loro padroni e si fossero uniti all'esercito reale. Decine di migliaia di schiavi fuggirono, trovando la libertà dietro le linee britanniche e distruggendo le piantagioni durante la loro fuga. Nel solo Sud Carolina circa 25.000 schiavi, quasi il 30% della popolazione in schiavitù, lasciò, migrò o morì durante lo scoppio della guerra.. Nelle ultime fasi della guerra di indipendenza i britannici evacuarono 20.000 schiavi liberati, portandoli in Nuova Scozia, nei Caraibi e in Inghilterra.
La Costituzione degli Stati Uniti d'America venne ratificata nel 1787, e includeva numerose norme che riguardavano la regolamentazione della schiavitù. La sezione 9 dell'articolo I permetteva la tratta degli schiavi, la sezione 2 dell'articolo IV proibiva l'assistenza alla fuga alla popolazione messa in schiavitù, e disponeva la restituzione ai proprietari nel caso in cui la fuga avesse avuto successo, e la sezione 2 dell'articolo I definiva tasse e rappresentanza al congresso considerando, oltre alla popolazione libera, una quantità pari a 3/5 della popolazione schiava nel conteggio. L'articolo V proibiva qualunque emendamento teso a modificare la tratta degli schiavi fino al 1808.
Molti Stati del nord-est diventarono zona franca per gli schiavi attraverso i movimenti locali abolizionisti. Gli insediamenti del Midwest dopo la rivoluzione americana decisero di non permettere la schiavitù nel 1820. Un blocco nord di Stati liberi dallo schiavismo era unito geograficamente e politicamente da una cultura antischiavista, tracciando una linea, la Mason-Dixon (tra lo Stato schiavista del Maryland e lo Stato libero della Pennsylvania) con il fiume Ohio.
La sempre più crescente domanda di cotone fece sì che i coltivatori si spingessero sempre più a ovest in cerca di nuovi terreni. Inoltre l'invenzione della sgranatrice rese molto più economica e veloce la produzione di cotone a fiocco corto, che poteva crescere facilmente sugli altopiani. Questo diede il via ad una sempre più vasta estensione di coltivazioni di cotone nel profondo sud degli USA. Questo incremento enorme dell'economia agricola portò alla migrazione forzata di numerosi schiavi verso Ovest e verso Sud. Gli storici stimano che almeno un milione di schiavi venne trasferito nelle nuove terre tra il 1790 e il 1860, e molti di essi erano originari del Maryland, della Virginia e delle Carolina, dove la domanda di schiavi per l'agricoltura era inferiore. Prima del 1810 erano destinazioni frequenti il Kentucky e il Tennessee, dopodiché la maggior parte dei trasferimenti si ebbe in Georgia, Alabama, nel Mississippi, in Louisiana e nel Texas.Alcuni storici chiamano questo periodo di migrazione "Second Middle Passage", con riferimento al Middle Passage, nome con il quale era conosciuto il trasporto degli schiavi dall'Africa verso le Americhe. Questo perché la migrazione nei nuovi insediamenti verso ovest produsse molti degli orrori della tratta atlantica degli schiavi africani, con grossi traumi per la perdita e la separazione di familiari che venivano strappati con la forza dalle terre e dalle persone che avevano sempre conosciuto, per andare in terreni incolti con condizioni di vita ancora peggiori delle precedenti.Nel 1830 furono deportati quasi 300.000 schiavi, principalmente in Alabama e Mississippi, che ne accolsero 100.000 a testa. Nei decenni tra il 1810 e il 1860 almeno 300.000 schiavi vennero forzati verso i nuovi insediamenti dai luoghi in cui erano nati, e verso la fine della guerra civile il numero di schiavi tradotti in una sola decade fu di almeno 250.000 unità. Il 60/70% degli schiavi trasportati in questa fase erano provenienti da compravendita interna, e non facenti parte di nuovi carichi di schiavi provenienti dall'Africa. Dal 1820 al 1860 i bambini nati da schiavi avevano discrete probabilità di essere venduti.I venditori di schiavi erano responsabili della maggior parte dei trasferimenti di essi verso Ovest, e solo una minima parte veniva mandata nei nuovi insediamenti con le rispettive famiglie. Non vi era alcun interesse a trasportare famiglie intere, poiché nei primi anni in cui le nuove colonie dovevano essere costruite la domanda di schiavi riguardava unicamente giovani maschi. Successivamente, per poter creare una base futura di schiavi con la procreazione degli stessi, alla stregua di un allevamento di schiavi vero e proprio, i coltivatori richiesero uomini e donne in egual misura. Scrive lo storico Berlin che la tratta interna di schiavi divenne il mercato più fiorente del Sud, se si escludeva la produzione agricola, e probabilmente uno dei sistemi più moderni dell'epoca riguardo a trasporto, finanza e pubblicità, coniando nuovi termini che diventarono di uso comune come prime hands ("prima mano"), bucks (per indicare i dollari), breeding wenches ("allevamento maturo") e fancy girls ("ragazze fantasia"). L'espansione del mercato interno di schiavi rilanciò economicamente gli Stati della costa, che avevano avuto una contrazione, poiché a causa della sempre più crescente domanda di schiavi il loro valore continuava a lievitare.Alcuni mercanti trasportavano la loro "merce" via mare verso Norfolk e New Orleans, ma molti schiavi erano invece costretti a camminare per effettuare i lunghi spostamenti. Le migrazioni regolari crearono una rete di capanni, campi e magazzini utilizzati come ricoveri temporanei per gli schiavi durante la lunga marcia. Molti di essi venivano venduti e acquistati durante gli stessi spostamenti. Durante gli spostamenti il numero di schiavi morti fu inferiore ai decessi che si registrarono durante le traversate atlantiche, ma la mortalità fu comunque più alta della media USA dell'epoca.
Finito il viaggio, gli schiavi si trovavano di fronte ad una terra nettamente differente a quella a cui erano abituati ad est. Disboscare le aree per far spazio alle nuove coltivazioni, arare i campi vergini e costruire i nuovi insediamenti furono lavori massacranti, nelle condizioni selvagge in cui si ritrovarono, e a causa di una combinazione di malnutrizione, acque inquinate e di turni massacranti di lavoro unito alla già precaria condizione in cui si trovarono in seguito alla migrazione, vi furono molte vittime. Inoltre le nuove piantagioni erano poste nei pressi dei fiumi, per facilitare il trasporto delle merci attraverso di essi, ma questo creava un ambiente malsano in cui prosperavano zanzare, mettendo a dura prova la sopravvivenza degli schiavi, che avevano solo una limitata immunità acquisita nei territori ad est rispetto alle malattie presenti in America. La mortalità degli schiavi nei primi anni fu così alta che i coltivatori preferivano prenderli in affitto piuttosto che acquistarli direttamente. Le condizioni disumane a cui erano sottoposti gli schiavi aumentarono la tensione tra questi e i loro padroni, costringendo i coltivatori ad un continuo uso di violenza per sedare le rivolte. Molti schiavi non avevano mai lavorato nei campi di cotone, e non erano abituati a lavorare dall'alba al tramonto, condizione in cui erano invece costretti a sottostare nelle nuove terre. In queste condizioni estreme gli schiavi non avevano più neppure il tempo per poter rendere la loro esistenza meno dura come accadeva altrove, ad esempio allevando essi stessi del bestiame o coltivando orticelli dedicati all'approvvigionamento e alla vendita.In Louisiana i coloni francesi avevano iniziato a coltivare canna da zucchero, esportando come principali produttori la materia prima, e quando lo Stato venne acquisito dalle colonie statunitensi gli americani si unirono al mercato dello zucchero. Tra il 1810 e il 1830 il numero di schiavi in Louisiana passò da meno di 10.000 a più di 42.000, e New Orleans divenne un centro importante per il trasporto di schiavi, che venivano caricati sui battelli a vapore nel fiume; dal 1840 rappresentava il più importante mercato di schiavi dello Stato, e divenne la quarta città degli Stati Uniti per estensione, con un'economia basata principalmente sullo schiavismo e i mercati collaterali. Piantare e raccogliere canna da zucchero era più faticoso che lavorare il cotone, e i proprietari terrieri preferivano schiavi maschi e giovani, che rappresentavano due terzi della forza lavoro, con conseguente maggiore utilizzo di violenza nei confronti degli schiavi celibi, poiché particolarmente irrequieti.
Il trattamento degli schiavi negli USA variava a seconda del periodo al quale ci si riferisce e alla località. Generalmente però le condizioni di vita erano pessime, caratterizzate da brutalità dei padroni, degradazione e disumanità. Le frustate per insubordinazione, le esecuzioni e gli stupri erano all'ordine del giorno, fatta eccezione per quei pochi schiavi che erano specializzati in lavori di grande importanza come la pratica della medicina. Trattamenti migliori durante il lavoro erano riservati anche agli schiavi in affitto, poiché non di diretta proprietà dei coltivatori. L'istruzione veniva loro generalmente negata, per impedire l'emancipazione intellettuale che avrebbe potuto instillare negli schiavi l'idea di fuga o di ribellione.Le cure mediche di solito erano somministrate dagli stessi schiavi che avevano conoscenze mediche o possedevano nozioni di medicina tradizionale africana, oppure erano i famigliari dei padroni ad occuparsene.In alcuni Stati le funzioni religiose erano vietate, per impedire che gli schiavi in gruppo potessero organizzarsi, preparando una ribellione.Le punizioni per gli schiavi insubordinati erano fisiche, come la fustigazione, bruciature, mutilazioni, marchiatura a fuoco, detenzione e impiccagione. Talvolta le punizioni erano elargite senza un motivo preciso, ma solo per confermare la posizione dominante dei padroni. Gli schiavisti negli USA spesso abusavano sessualmente delle schiave, e le donne che opponevano resistenza erano solitamente uccise. L'abuso sessuale era parzialmente radicato nella cultura degli Stati del sud, nei quali la donna, indipendentemente dal fatto che fosse bianca o nera, era comunque considerata come proprietà o oggetto. Per preservare la "razza pura" erano severamente vietati rapporti sessuali tra donne bianche e uomini neri, ma lo stesso divieto non era previsto per i rapporti tra uomini bianchi e donne nere.
Per regolare giuridicamente il rapporto tra gli schiavi e i loro padroni furono istituiti codici appositi, e ogni singolo Stato poteva averne uno, anche se molti principi erano simili per tutti gli Stati schiavisti. Nel codice del Distretto di Columbia il soggetto giuridico "schiavo" era definito come «a human being, who is by law deprived of his or her liberty for life, and is the property of another» (trad. un essere umano, che è privato per legge della sua libertà a vita, ed è proprietà di qualcuno).
Tra il 1776 e il 1804 lo schiavismo era illegale in ogni Stato a nord del fiume Ohio e della linea Mason-Dixon. Alcuni Stati la abolirono gradualmente convertendo lo stato degli schiavi in servitori in debito, ai quali dopo un certo periodo di tempo sarebbe dovuta andare sia la libertà sia lo stato giuridico di cittadino. Vi fu anche una proposta di Thomas Jefferson tesa ad abolire lo schiavismo in tutti i territori degli Stati Uniti, ma la votazione vide la non accoglienza per un solo voto, di conseguenza ogni Stato era libero di decidere autonomamente in merito alla questione.Dopo che la Gran Bretagna e gli USA proibirono unitamente l'importazione di schiavi dall'Africa e da altri territori in genere, una flotta inglese chiamata West Africa Squadron fu incaricata di pattugliare la costa ovest africana per sopprimere le operazioni di tratta degli schiavi, con il supporto della marina statunitense. La collaborazione tra i due paesi si formalizzò ufficialmente nel 1842, quando le due flotte si unirono sotto il nome di Africa Squadron.Alcuni Stati liberi abolirono però la schiavitù in maniera graduale, con il risultato che sia New York che la Pennsylvania avevano ancora schiavi presenti nei censimenti del 1840, nonostante avessero abolito tale pratica decenni prima. Un ristretto numero di schiavi figuravano nel New Jersey anche nel 1860.Le principali organizzazioni che si occupavano di perorare la causa dell'abolizione della schiavitù furono la Pennsylvania Abolition Society e la New York Manumission Society. La costituzione del Massachusetts del 1780 recava la dicitura "tutti gli uomini nascono liberi e uguali", e lo schiavo Quock Walker chiese la sua libertà basandosi proprio su questo passo, vincendo la causa. Come conseguenza nel Massachusetts finì lo schiavismo. Finito il problema della schiavitù, però, e a dispetto dei movimenti abolizionisti, ci si trovò ad affrontare nuovi attriti causati dalla segregazione razziale a cui erano sottoposti i neri liberi.Nella prima metà del XIX secolo il movimento abolizionista crebbe di intensità in tutti gli Stati Uniti, ma trovò anche una forte opposizione da parte dei sudisti bianchi, che traevano enormi profitti dalla pratica dello schiavismo. Gli schiavisti si riferivano a tale pratica come istituzione peculiare, per difendere il loro punto di vista e per cercare di differenziare semanticamente il loro schiavismo da altre forme di lavoro coercitivo.
Agli inizi dell'800 molte organizzazioni proposero la mobilitazione della popolazione nera altrove, dove avrebbero potuto godere di una maggiore libertà individuale, difficile da ottenere negli USA a causa dei pregiudizi razziali. Alcuni proposero nuovi insediamenti in altre terre da far colonizzare ai neri americani, altri invece una migrazione vera e propria. Tra il 1820 e il 1830 la American Colonization Society (ACS) fu tra le prime organizzazioni a proporre un trasferimento degli afroamericani in Africa, dove avrebbero potuto fondare una società basata sull'uguaglianza sociale, e nel 1821 prese forma l'insediamento della Liberia, nel quale la ACS assisteva le migliaia di neri americani ex schiavi e neri liberi (che comunque giuridicamente non avevano le stesse libertà godute dalla popolazione bianca) per il trasferimento. Molti bianchi vedevano in questa soluzione una via migliore rispetto all'emancipazione negli USA degli schiavi liberati, lo stesso Henry Clay, fondatore della ACS, diceva che i pregiudizi che derivavano dal colore della loro pelle erano insormontabili nella società americana dell'epoca, ed era preferibile, per rispetto della loro dignità, e per il resto della popolazione, portarli altrove. Clay era convinto che gli afroamericani non si sarebbero mai integrati davvero negli USA a causa dei pregiudizi radicati nella popolazione, e vedeva la loro migrazione verso il nuovo e libero insediamento africano una soluzione che avrebbe accontentato tutti.
Dopo il 1830 un movimento religioso guidato da William Lloyd Garrison dichiarò la schiavitù un peccato grave, e chiese ai padroni di schiavi di iniziare il processo di emancipazione. Il movimento era molto controverso e fu una delle micce che di lì a poco avrebbe acceso la guerra di secessione americana.
Alcuni abolizionisti come John Brown teorizzavano l'utilizzo delle forze armate per porre fine alla schiavitù, altri invece ricorrevano alle più pacifiche vie legali.
Il valore economico delle piantagioni subì un'impennata con l'invenzione della sgranatrice di cotone di Ely Whitney, un dispositivo studiato per separare la fibra di cotone dai semi in maniera semplice. L'invenzione rivoluzionò appieno l'industria del cotone, grazie alla produzione di prodotto finito fino al 50% superiore ogni giorno. La conseguenza di questa innovazione fu che la richiesta di schiavi crebbe enormemente, per poter coprire la manodopera necessaria per coltivare i nuovi campi.Alla fine del XVIII secolo gli Stati del nord iniziarono gradualmente a mettere al bando la schiavitù, dapprima vietando la vendita di schiavi, in seguito anche il possesso degli stessi. La popolazione nera libera crebbe così dalle poche centinaia del 1770 ai quasi 50.000 del 1810.Proprio quando la domanda di schiavi era in forte crescita, dunque, la disponibilità di questi cominciava a scarseggiare. La costituzione degli Stati Uniti adottata nel 1787 poneva il divieto di modificare la norma che riguardava la tratta internazionale degli schiavi fino al 1808, ma proprio il primo gennaio 1808 il congresso abolì immediatamente tale pratica. Qualunque nuovo schiavo dunque doveva essere unicamente discendente di quelli che già si trovavano nei territori statunitensi. Non venne però ancora abolita la tratta interna degli schiavi, che rimase l'unico modo legale per procacciarsi manodopera forzata. A scapito del divieto la tratta internazionale di schiavi continuò su piccola scala, portando il congresso a dichiarare tali pratiche atti di pirateria nel 1820, con pene per i trasgressori che potevano tradursi anche con l'esecuzione se catturati. Anche queste restrizioni non impedirono però il commercio di schiavi dall'Africa fino alle porte della guerra civile.
Durante la guerra del 1812 il comando della marina britannica dava istruzioni affinché fosse incoraggiata la fuga degli schiavi, con la promessa di renderli uomini liberi esattamente come accadeva durante la guerra di secessione americana. Migliaia di schiavi neri approfittarono dell'insperata offerta scappando con le loro famiglie, e furono arruolati nel terzo battaglione della Royal Marines sull'isola di Tangier, in Virginia. Un'ulteriore compagnia dei Royal Marines fu portata alle Bermuda, dove a molti schiavi fuggiaschi, uomini, donne e bambini, venne dato un rifugio e un lavoro. Lo stanziamento fu tenuto come forza di difesa in caso di attacco.
Questi ex schiavi combatterono per i britannici nella campagna atlantica, compreso l'attacco a Washington D.C. e in Louisiana, e molti di loro furono successivamente riassegnati nel reggimento Britain West India, o portati a Trinidad nell'agosto del 1816, dove a 700 di questi ex schiavi, affrancatisi anche dall'esercito, venne garantita la proprietà di un appezzamento di terra. Molti altri invece si arruolarono nei reggimenti britannici esistenti, o formando essi stessi nuovi reparti di combattimento dell'esercito britannico. Alcune migliaia di schiavi furono portate in quella che sarà poi conosciuta come Nuova Scozia.
Gli schiavisti del sud registrarono dunque una forte perdita delle loro "proprietà", man mano che decine di migliaia di schiavi decidevano di cercare la libertà unendosi ai britannici. Persino i coltivatori si rivelarono allibiti nell'apprendere quanto gli schiavi fossero disposti a rischiare la propria vita pur di raggiungere la libertà per loro e i propri famigliari. Alcuni schiavisti della Carolina del Sud tentarono di contattare i fuggiaschi insediatisi alle Bermuda, cercando di convincerli a tornare negli Stati Uniti, senza però ottenere risultati. Dopo la firma del trattato di Gand che poneva fine alla guerra tra Regno Unito e USA, i britannici promisero di restituire gli schiavi, ma anziché agire in questo senso alcuni anni dopo la Gran Bretagna versò agli Stati Uniti 350.000 dollari a titolo di risarcimento.
Dal 1815 al 1860 la tratta interna degli schiavi era diventata la maggiore attività economica negli Stati del sud. Si stima che tra il 1830 e il 1840 quasi 250.000 schiavi siano stati venduti entro i confini statunitensi, mentre solo nel 1850 la quota era di 193.000 unità. La popolazione di schiavi nel 1860 ammontava a 4 milioni di individui. Il continuo spostare masse viventi di schiavi rese infine arduo individuare gli Stati di origine dai quali proveniva uno schiavo e chi fossero i suoi famigliari, se fossero discendenti di neri provenienti dalla tratta atlantica degli schiavi africani o se fossero discendenti di schiavi originari degli USA.
Inizialmente i predicatori cristiani, Battisti e Metodisti, si lanciarono contro la schiavitù, incoraggiando i padroni di schiavi a liberare i loro servi, convertendo sia schiavi neri che neri liberi al cristianesimo, dandogli anche ruoli attivi nelle funzioni religiose. Ma con il passare del tempo e la diffusione sempre più grande della schiavitù negli Stati del sud i predicatori cominciarono a cambiare i loro messaggi, appoggiando le istituzioni in questa pratica, con i sudisti che dopo il 1830 si rifiutavano categoricamente di affrontare l'argomento riguardo alla moralità della schiavitù. Teorizzavano la compatibilità tra cristianesimo e schiavitù citando una moltitudine di passi della Bibbia sia del Vecchio che del Nuovo Testamento. Gli schiavi del sud solitamente assistevano alle funzioni religiose dei bianchi, dove venivano fatti sedere nelle ultime file o sulle balconate della chiesa, ascoltando un predicatore bianco che enfatizzava quanto fosse giusto e saggio che gli schiavi rimanessero al loro posto al servizio dei padroni, riconoscendo i servitori sì come esseri umani, ma ricordando che erano comunque proprietà privata. Gli stessi predicatori, almeno, richiamavano gli schiavisti sulla responsabilità che avevano nei confronti delle loro proprietà, incoraggiandoli ad avere un atteggiamento paternalistico con i loro servitori, e di non ricorrere alla violenza per imporre loro la disciplina, ma di diffondere tra di essi la cristianità come esempio.Gli schiavi stessi crearono le loro funzioni religiose, incontrandosi in gruppo con la sorveglianza dei loro padroni e dei predicatori bianchi. I coltivatori che avevano un numero di schiavi pari a venti unità o più permettevano incontri di gruppo durante la notte insieme ad altri schiavi provenienti dagli altri campi. Queste congreghe ruotavano intorno alla figura di un predicatore singolare, quasi analfabeta e con limitate conoscenze teologiche, ma che aveva spiccate capacità di far crescere la spiritualità delle comunità degli schiavi. Eredità tramandata fino ad oggi di queste funzioni segrete è la musica Spiritual.
Nel 1831 scoppiò una violenta e sanguinosa rivolta da parte di un gruppo di schiavi capeggiati da Nat Turner nella Contea di Southampton, in Virginia. Con l'obiettivo di liberare sé stesso e gli altri schiavi Turner e i suoi seguaci uccisero una sessantina di bianchi, tra cui donne e bambini, molti dei quali si stavano recando in chiesa nella Carolina del Nord. Turner fu catturato insieme ad altri suoi seguaci, e furono tutti impiccati, il corpo di Turner fu poi squartato. Le milizie bianche uccisero anche un centinaio di schiavi che non avevano nulla a che fare con la rivolta, e nella paura di nuove rivolte centinaia di schiavi furono continuamente frustati e severamente puniti. In tutto il sud vennero varate durissime leggi volte a limitare i già esigui diritti degli schiavi, a seguito della rivolta. In Virginia ai neri, schiavi o liberi che fossero, fu proibito di possedere armi da fuoco, di celebrare funzioni religiose e di insegnare agli altri neri a leggere e scrivere. Emblematica fu una legge varata in Virginia contro l'istruzione di bambini neri, schiavi o liberi, figli di neri o nati da coppie miste, e contravvenire a tali norme comportava pene molto severe sia per gli insegnanti che per gli studenti.
Nel suo Democracy in America (1835) Alexis de Tocqueville fa notare come le colonie in cui la schiavitù era stata bandita diventarono molto più popolose e fiorenti di quelle dove lo schiavismo era radicato nella società. Più il progresso avanzava più era chiaro come lo schiavismo fosse allo stesso tempo inutilmente crudele per i neri e poco conveniente economicamente per i padroni stessi.Durante la tratta degli schiavi, sovrapprezzi e sconti furono applicati nella vendita in base alle abilità o ai "difetti". Vi erano poche differenze nel modo in cui i coltivatori valutavano i propri schiavi rispetto a quello usato per gli altri capitali privati. Erano meticolosi nel giudicare il valore dei servi come se si trattasse di equipaggiamento. I prezzi variavano in base alle condizioni generali di salute e al sesso, per esempio uno schiavo carpentiere poteva costare il 50% in più, se completamente in salute, rispetto ad uno con pari abilità ed età ma poco robusto, mentre gli schiavi che avevano difetti fisici evidenti erano venduti con forti sconti. L'età dello schiavo inoltre influenzava notevolmente il suo prezzo.
A causa del compromesso dei tre quinti della costituzione statunitense, che consentiva, in sede di rappresentanza, di distribuire i seggi del congresso in base alla popolazione contando anche 3/5 della popolazione messa in schiavitù (pur senza diritto di voto), i grandi proprietari terrieri degli Stati del sud avevano una grande influenza politica e nel 1850 venne approvata una legge sugli schiavi fuggiaschi ancor più severa di quella in vigore. I fuggiaschi però continuavano a migrare verso nord attraverso il fiume Ohio e la linea Mason-Dixon, che segnava fisicamente gli Stati del nord da quelli del sud, e utilizzando la Underground Railroad. La presenza di afroamericani rifugiati a Cincinnati, Oberlin e altre città al di là del confine nord-sud metteva in agitazione gli abitanti a causa delle leggi in vigore, ma ciò non impedì a molti nordisti di offrire riparo agli schiavi dai loro ex padroni, in alcuni casi aiutandoli a trovare la libertà in Canada. Dopo il 1854, il Partito Repubblicano constatò che il "potere schiavista", rappresentato all'epoca perlopiù dal Partito Democratico, controllava due dei tre rami del governo federale. Il Congresso abolì la tratta degli schiavi nel Distretto di Columbia, ma non la legalità dello schiavismo, come parte del compromesso del 1850.
Dopo la ratifica del Kansas-Nebraska Act nel 1854, con il quale si decideva la creazione di due Stati distinti divisi dal 40º parallelo, scoppiò una guerra civile nel Territorio del Kansas, dove la decisione di adottare o meno lo schiavismo era stata lasciata ai cittadini.
L'attivista John Brown fu molto attivo nelle rivolte, che presero il nome di Bleeding Kansas (trad. Kansas sanguinante). Allo stesso tempo la paura che il "potere schiavista" potesse prendere il sopravvento acquisendo il totale controllo del potere politico nazionale spinse i repubblicani antischiavisti a intervenire.
Dred Scott fu uno schiavo di 46 anni che nel 1846 chiese la sua libertà alla giustizia americana in seguito alla morte del suo padrone, usando come giustificazione il fatto che avesse vissuto a lungo in territori in cui lo schiavismo non era permesso, in base quindi al compromesso del Missouri. Scott presentò la sua richiesta in due gradi di giudizio, il primo dei quali gli negò la richiesta, mentre il secondo si pronunciò in favore della libertà. Nel 1857 però la Corte Suprema degli Stati Uniti d'America ribaltò la sentenza pronunciandosi in favore dell'erede che voleva avvalersi delle sue "proprietà", una decisione radicale che aumentò gli attriti alle porte della guerra civile che sarebbe scoppiata di lì a poco. La corte dichiarò che Scott non era cittadino americano, e dunque non aveva diritto di presentare tale richiesta alla corte federale. Inoltre affermò il principio secondo il quale il Congresso non avesse i poteri costituzionali per ratificare il compromesso del Missouri.La decisione del 1857, passata con 7 voti a favore e 2 contrari, stabilì che uno schiavo non poteva essere liberato anche avendo vissuto in uno Stato libero, e che i discendenti di schiavi africani importati negli USA e i loro figli non erano cittadini statunitensi e mai avrebbero potuto esserlo. Inoltre, uno Stato libero non poteva comunque impedire ad uno schiavista di muoversi liberamente nei territori, anche con il proprio carico di schiavi al seguito. La decisione, ingiusta secondo molti repubblicani, tra i quali Abramo Lincoln, fu la prova che il "potere schiavista" aveva ormai raggiunto e influenzato anche la giustizia americana attraverso la Corte Suprema. Il caso fece infuriare gli abolizionisti ed esultare gli schiavisti, alimentando il fuoco che avrebbe spinto nord e sud verso la guerra civile.
Le divisioni tra nord e sud si fecero più evidenti nelle elezioni presidenziali del 1860. L'elettorato si divise in quattro gruppi distinti, i democratici del sud che appoggiavano la schiavitù, i repubblicani che la denunciavano, i democratici del nord che affermavano il principio della democrazia secondo il quale sarebbero dovuti essere i singoli Stati a decidere e il Partito Costituzionalista che affermava che la cosa più importante era l'unione degli Stati, e che tutto il resto passava in secondo piano.
Abramo Lincoln, del Partito Repubblicano, vinse con larga maggioranza sia di singoli voti che nei collegi elettorali, pur non comparendo in dieci Stati sudisti nella lista dei candidati. Molti schiavisti temevano che i repubblicani avessero l'intento di abolire la schiavitù negli Stati del sud dove la pratica era ancora in uso, e l'improvvisa emancipazione di 4 milioni di neri (tanti erano gli schiavi presenti in quell'anno) sarebbe stata problematica per l'economia, che traeva la maggior parte del proprio profitto dal fatto che i lavoratori non venissero pagati. Protestavano inoltre per il fatto che se altri stati avessero abolito la schiavitù questo avrebbe sbilanciato l'economia in favore delle industrie del nord, che imponevano alte tariffe all'importazione di prodotti. Gli Stati del sud dichiararono quindi la secessione dall'Unione, dando così il via alla guerra civile. I leader nordisti vedevano gli interessi schiavisti come una minaccia politica, e con la secessione si sarebbero dovuti fare i conti con un'altra nazione a sud degli USA, gli Stati Confederati d'America, che avrebbe avuto il controllo sul fiume Mississippi e sul West, fatto inaccettabile sia politicamente che militarmente.
La guerra civile che seguì, iniziata nel 1861, portò alla fine della schiavitù proprietaria in America. Non molto tempo dopo l'inizio delle ostilità, una presa di posizione legale accreditata al generale dell'Unione Benjamin Butler, avvocato di professione, fece in modo che gli schiavi catturati durante la guerra diventassero "proprietà" degli USA, e come tale bottino di guerra confiscato al nemico. Il generale Butler dichiarò che essi dunque non dovevano essere restituiti ai loro proprietari, neppure alla fine della guerra. La notizia si sparse in fretta, e molti schiavi cercarono rifugio nelle terre del nord, desiderosi di essere considerati "bottino". Gran parte di questo "bottino" si unì alle truppe dell'Unione, fornendo il loro lavoro o servendo come soldati formando interi reggimenti di neri. Altri trovarono rifugio vicino a Fort Monroe o fluirono verso le città a nord. L'interpretazione legale di Butler sul bottino di guerra fu rinforzata dalla ratifica del Confiscation Act del 1861 da parte del congresso, che disponeva la confisca di tutti i beni, schiavi compresi, presi al nemico.
Nelle prime fasi della guerra alcuni comandanti dell'Unione pensavano fosse lecito restituire gli schiavi confiscati, ma nel 1862, quando divenne chiaro che sarebbe stato un lungo conflitto, cosa fare della schiavitù fu subito lampante. L'economia sudista dipendeva largamente dalla manodopera posta in schiavitù, ragion per cui l'idea di proteggere tale pratica divenne irragionevole anche per motivi pratici. Distruggendo il sistema sul quale si basava l'economia sudista si sarebbe sferrato un durissimo colpo che avrebbe portato le sorti del conflitto inevitabilmente a favore dell'Unione. Come disse un deputato del congresso, gli schiavi "...non possono essere neutrali. Come forza lavoro, se non come soldati, saranno alleati dei ribelli o dell'Unione." Lo stesso deputato, coadiuvato da un suo collega radicale, fece pressione su Lincoln affinché accelerasse il processo di emancipazione degli schiavi, mentre i repubblicani più moderati desideravano un processo graduale. I Copperheads, gli Stati di confine e i democratici per la guerra erano contrari all'emancipazione, ma accettarono il compromesso come parte della guerra totale che era necessaria per salvare l'Unione.
Nel 1861 Lincoln espresse il timore che una prematura emancipazione degli schiavi avrebbe potuto far perdere l'appoggio degli Stati di confine all'Unione nella guerra civile, e pensava che perdere il Kentucky sarebbe stato come perdere l'intera posta in gioco. Inizialmente dunque bloccò il processo di emancipazione tramite il segretario di guerra Simon Cameron e il generale John Charles Frémont nel Missouri, e David Hunter nella Carolina del Sud, nella Georgia e in Florida, nell'intento di mantenere la lealtà di quegli Stati. Lincoln comunicò al suo gabinetto l'intenzione di proclamare l'emancipazione il 21 luglio 1862, ma il segretario William Seward gli disse di aspettare una vittoria contro i sudisti prima di ufficializzare il documento, perché pensava che in quel momento sarebbe stata vista come una dichiarazione di resa. A seguito della battaglia di Antietam l'occasione sembrava propizia, e il consiglio di guerra appoggiò la proclamazione. Lincoln aveva già pubblicato una lettera volta a incoraggiare gli Stati di confine ad appoggiare l'emancipazione della schiavitù come risorsa per vincere la guerra e salvare l'Unione, e anni dopo affermò che era in qualche modo lo schiavismo stesso causa della guerra. La versione preliminare del proclama di emancipazione fu emessa da Lincoln il 22 settembre del 1862, con l'intenzione di emetterne uno definitivo se la sua proposta di emancipazione graduale e colonizzazione volontaria fosse stata rifiutata. Solo il Distretto di Columbia accolse la proposta, di conseguenza il proclama definitivo fu ufficializzato il primo gennaio 1863. In una lettera Lincoln spiegava che "...se la schiavitù non è sbagliata, allora nulla è sbagliato, eppure non ho mai capito che la presidenza mi ha dato poteri illimitati per decidere su questa questione... penso di non essere stato io ad aver controllato gli eventi, ma confesso apertamente che sono stati gli eventi a controllare me." Il proclama di Lincoln fu una grande spinta per gli schiavi che erano nel sud, che in esso videro una promessa di libertà che sarebbe arrivata tanto prima quanto prima le forze dell'Unione avessero avuto la meglio sugli Stati confederati. Il proclama non liberò però gli schiavi degli Stati di confine alleati dell'Unione, e ovviamente gli stati confederati non riconoscevano l'autorità di Lincoln, per cui inizialmente furono liberati solo gli schiavi che fuggivano entro i confini dell'Unione, e il proclama rappresentava dunque solo una futura promessa di libertà alla fine della guerra. Stando ai dati del censimento del 1860, una volta abolita la schiavitù sarebbero stati liberati 4 milioni di schiavi, oltre il 12% della popolazione totale degli USA.
Finché il proclama riguardava i poteri del presidente in tempo di guerra, includeva unicamente i territori sudisti conquistati dall'Unione, ma divenne comunque un simbolo dell'impegno che l'Unione si imponeva per risolvere la questione, e alla fine della guerra Lincoln giocò un ruolo fondamentale nella ratifica del 13° emendamento, che avrebbe posto fine una volta per tutte alla pratica dello schiavismo in USA.
Gli schiavi americani non aspettarono le decisioni di Lincoln per cercare la libertà, e già nei primi anni di guerra centinaia di migliaia di essi fuggirono nei territori oltre le linee di combattimento, soprattutto nelle zone presidiate come Norfolk e la regione di Hampton Roads nel 1862, nel Tennessee dal 1862 e via man mano che l'Unione conquistava i territori sudisti. Molti furono gli afroamericani che si unirono alle truppe dell'Unione, e i comandanti dei reggimenti crearono per loro campi di raccolta e scuole, dove sia adulti che bambini impararono a leggere e scrivere. La American Missionary Association si unì allo sforzo bellico offrendo insegnanti che svolgessero opera di scolarizzazione in questi campi, inoltre più di 200.000 afroamericani servirono nelle truppe distinguendosi sia come soldati che come marinai, e molti di essi erano schiavi fuggiaschi.
Nel 1863 fu abolita la schiavitù in Arizona, mentre tutti gli altri Stati di confine, ad eccezione del Kentucky, la abolirono nel 1865. Migliaia di schiavi furono liberati man mano che le truppe nordiste avanzavano conquistando territori degli stati confederati, tramite il proclama di emancipazione di Lincoln. Infine la libertà divenne una realtà per tutti gli schiavi che ancora restavano a sud quando gli Stati confederati si arresero nella primavera del 1865. Durante una delle battaglie più cruente della guerra civile, che verrà ricordata come il Massacro di Fort Pillow, molti soldati neri furono catturati e schiavizzati, ma non erano rari i casi in cui i soldati di colore dell'Unione venivano uccisi sul posto mentre tentavano di arrendersi. Questo episodio diede il via ad un programma di scambio di prigionieri, ma la crescita smisurata di campi di prigionia come quello di Andersonville, in Georgia, causò la morte di quasi 13.000 soldati dell'Unione, per malattie e fame.Nonostante la carenza marcata di uomini da far combattere nelle truppe confederate, molti leader sudisti si rifiutarono di armare gli schiavi per farli partecipare alla guerra contro l'Unione, anche se alcuni confederati, nelle prime fasi delle ostilità, ponderarono questa possibilità, poiché alcuni neri liberi avevano chiesto di potersi arruolare. Nel 1862 il deputato georgiano Warren Akin propose l'arruolamento di schiavi con la promessa di emancipazione a conflitto finito. Il supporto a questa idea venne inizialmente da alcuni Stati, con la formazione di alcune milizie composte unicamente da neri in Louisiana, ma queste truppe furono sciolte nel 1862, con la guerra ancora nel suo pieno svolgimento. Nel marzo 1865 la Virginia approvò l'arruolamento di soldati neri, e il 13 marzo il Congresso confederato fece altrettanto.
La guerra civile si concluse nell'aprile del 1865, e il primo effetto fu che il proclama di emancipazione redatto da Lincoln fu esteso a tutti i territori che non avevano ancora liberato gli schiavi. In alcune regioni ci si ostinò a perpetrare lo schiavismo per qualche mese, finché il 19 giugno le truppe federali entrarono a Galveston, in Texas, per imporre l'emancipazione con la forza. Questo giorno è ricordato da molti Stati come il Juneteenth.
Il tredicesimo emendamento, che aboliva del tutto la schiavitù, passò al senato nell'aprile del 1864, e dalla camera dei rappresentanti nel gennaio 1865, ma non ebbe effetto finché non fu ratificato da almeno 3/4 degli Stati, cosa che accadde il 6 dicembre del 1865, con la ratifica della Georgia. Da quel preciso momento tutti gli schiavi erano ufficialmente liberi.Con l'entrata in vigore del tredicesimo emendamento, almeno 40.000 schiavi furono legalmente liberati nel solo Kentucky, ma restavano ancora in catene in Tennessee, New Jersey, Delaware, Virginia Occidentale, Missouri, Washington D.C. e in dodici parrocchie della Louisiana. Ben presto però l'emancipazione arrivò anche in quei luoghi. Secondo lo storico americano Palmer l'abolizione della schiavitù senza un indennizzo per gli schiavisti fu la più grande distruzione di "proprietà privata" della storia del mondo occidentale.
Durante l'era della ricostruzione fu un vero problema mantenere l'abolizione effettiva della schiavitù, con varie forme di semi schiavismo che andavano a formarsi quando le truppe dell'Unione fecero ritorno al nord. Per molto tempo un'associazione per i diritti civili degli afroamericani dovette combattere per far rispettare il principio di uguaglianza di fronte alla legge per i neri, che dovevano essere considerati come qualsiasi cittadino americano.
Con l'emancipazione diventata una realtà, i bianchi del sud si occuparono di controllare la forza lavoro nera mantenendola ai livelli più bassi della società. Per sopperire alla scomparsa della schiavitù fu adottato un sistema di lavoro forzato verso i criminali, che potevano essere utilizzati per un certo periodo di tempo da privati che ne facevano richiesta al governo locale, e tale pratica venne completamente implementata legalmente nel 1880. Gli afroamericani, a causa di un sistema giudiziario ancora viziato da pregiudizi, rappresentavano ovviamente il grosso della forza lavoro reclutata in questo modo. Lo scrittore Douglas Blackmon scrive di tale sistema «...fu una forma di servitù differente da quella presente negli Stati del sud prima della guerra per i molti uomini e per le poche donne che vi venivano trascinati, questo tipo di schiavitù non era una condanna a vita e la condizione di schiavo non era ereditata dai figli. Ma fu comunque una forma di schiavitù vera e propria, un sistema dove un esercito di uomini liberi, colpevoli di nessun crimine e con il diritto alla libertà, venivano forzati a lavorare senza compenso, ripetutamente acquistati e venduti, e costretti a sottostare agli ordini dei bianchi con l'utilizzo di incredibile coercizione fisica».Tale pratica di lavoro forzato come pena per i reati commessi, era espressamente permessa dal tredicesimo emendamento.
Le leggi contro l'alfabetizzazione dei neri varata nel 1832 contribuirono notevolmente alla drammatica situazione di analfabetismo che 35 anni dopo era ancora un grave problema tra la popolazione degli ex schiavi. Il problema dell'istruzione fu una delle più grandi sfide che gli emancipati dovettero affrontare per poter entrare nel sistema economico capitalista statunitense e riuscire a mantenere così se stessi e le proprie famiglie dopo la guerra
Di conseguenza molte organizzazioni religiose, bianche e nere, composte da ex ufficiali, soldati e filantropi, furono molto attive nel creare un'offerta formativa per permettere ai neri residenti nel sud di avere uno stile di vita migliore. Gli Stati del nord contribuirono a creare numerose scuole, comprese la Hampton University e la Tuskegee University per poter creare insegnanti da inserire nei nuovi istituti costruiti appositamente con l'obiettivo di alfabetizzare i neri emancipati. Alcune di queste scuole raggiunsero livelli accettabili solo dopo alcuni anni, ma permisero la formazione di migliaia di nuovi insegnanti. Come nota William Edward Burghardt Du Bois, "i college neri non erano perfetti, ma in una sola generazione sfornarono 30.000 insegnanti neri nel sud", annientando largamente l'analfabetismo nella maggior parte della popolazione di ex schiavi del paese.Le organizzazioni di beneficenza del nord continuarono a supportare le scuole nere nel XX secolo, provvedendo a trovare fondi per la costruzione di nuovi istituti rurali per i bambini neri. Dal 1930 molti furono in molti ad aiutare a trovare fondi, a volte offrendo manodopera o terreni, fino a costruire oltre 5.000 scuole rurali nel sud. Altri filantropi come Henry H. Rogers e Andrew Carnegie, entrambi di umili origini poi arricchitisi, utilizzarono un fondo comune per stimolare lo sviluppo di scuole e librerie.
Il 24 febbraio del 2007 l'assemblea generale della Virginia ha passato all'unanimità la risoluzione 728, con la quale ha riconosciuto «...con profondo rammarico la servitù involontaria degli africani e lo sfruttamento dei nativi americani, e chiediamo la riconciliazione con tutti gli abitanti della Virginia». Con questo testo la Virginia è il primo degli Stati negli USA ad aver riconosciuto ufficialmente il proprio ruolo negativo nella schiavitù americana. Le scuse arrivano in occasione delle celebrazioni per il 400º anniversario della nascita di Jamestown, che fu uno dei primi porti nei quali i coloni americani trasbordarono gli schiavi.
Il 30 luglio 2008 la Camera dei rappresentanti ha presentato un testo ufficiale, con il quale si porgono le scuse per la schiavitù e le conseguenti discriminazioni razziali consentite legalmente.Un simile testo è stato presentato al Senato unanimemente il 18 giugno del 2009, nel quale si porgono le scuse ufficiali per «...la fondamentale ingiustizia, crudeltà, brutalità e disumanità della schiavitù».
Nel XIX secolo si sollevarono movimenti per la difesa della schiavitù, definendo tale pratica "un male necessario". I bianchi del tempo temevano che l'improvvisa liberazione degli schiavi sarebbe stata molto più dannosa per la società e per l'economia, piuttosto che il perseverare dello schiavismo. Nel 1820 Thomas Jefferson, uno dei padri fondatori degli Stati Uniti d'America, scrisse in una lettera a proposito della schiavitù che «Abbiamo preso il lupo per le orecchie, ma non possiamo né tenerlo né lasciarlo andare senza farci del male. Abbiamo la giustizia da una parte, e l'autoconservazione dall'altra».Robert Edward Lee scrisse nel 1856: «Sono pochi, penso, in questa epoca illuminata, quelli che non riconoscono che la schiavitù sia politicamente sbagliata. È inutile parlare dei suoi svantaggi. Penso che sia peggio per i padroni piuttosto che per la razza di colore. Anche se le mie simpatie mentre scrivo questa lettera vanno a questi ultimi, (gli schiavi) compatisco molto di più quelli che non lo sono più. I neri sono immensamente migliori qui che in Africa, moralmente, fisicamente e socialmente. La dolorosa disciplina alla quale sono sottoposti è necessaria per la loro successiva istruzione come razza, e li preparerà, spero, per cose migliori. Quanto a lungo la loro servitù sia necessaria è qualcosa che solo la divina provvidenza può sapere».Alexis de Tocqueville nel suo La democrazia in America espresse anch'egli opposizione alla schiavitù, ma riteneva che una società multirazziale senza schiavismo fosse insostenibile, osservando che i pregiudizi nei confronti dei neri aumentavano di pari passo con la loro acquisizione di diritti civili, come accadeva nel nord del paese prima della guerra. Supponeva che le attitudini dei bianchi del sud, unite alla grande concentrazione di neri in quelle terre a causa delle maggiori importazioni di schiavi con le restrizioni che furono invece poste a nord, con il clima economico in forte crisi, poneva le due razze in una situazione di pericoloso stallo, deleterio per entrambi. Questo perché a dispetto della legge, che emancipava i neri, non poteva essere emancipato il sentire comune che il bianco fosse il padrone e il nero lo schiavo.
Mentre i movimenti abolizionisti crescevano, le scuse per lo schiavismo diventarono molto deboli al sud; esse poi si trasformarono in giustificazioni di quello che secondo loro era un benefico sistema di controllo del lavoro. John Calhoun, in un famoso discorso al Senato del 1837, dichiarò che lo schiavismo «era anziché un male, un bene, un bene positivo». Calhoun supportava l'idea con le seguenti ragioni: in ogni società civilizzata c'è una parte di popolazione che vive dal lavoro di qualcun altro; l'apprendimento, la scienza e le arti sono costruite nel tempo libero; gli schiavi africani, trattati bene dai loro padroni e supportati da essi nella loro vecchiaia, sono dei lavoratori molto più efficienti di quelli liberi europei; e nel sistema di schiavi attriti tra datore di lavoro e lavoratore non esistono. Il vantaggio dello schiavismo in questi termini, concluse, «diventerà sempre più manifesto con il tempo, se lasciato indisturbato dalle interferenze esterne, quando lo Stato migliorerà in benessere e in numero».Altri che si discostarono dall'idea che lo schiavismo fosse un male necessario definendolo invece un bene furono James Henry Hammond e George Fitzhugh. Presentarono molti argomenti a sostegno delle loro tesi per difendere lo schiavismo. Hummond, come Calhoun, pensava che lo schiavismo servisse per costruire la base della società. In un discorso al Senato del 4 marzo 1858 sviluppò la sua teoria affermando che «è una classe che bisogna avere, o non avreste una classe che si occupi di guidare il progresso, la civilizzazione e la raffinatezza». Hummond credeva che in ogni società ci doveva essere qualcuno che facesse tutti i lavori sporchi, perché senza di loro la società non avrebbe potuto progredire. Disse anche che gli stessi lavoratori del nord erano comunque schiavi: «la differenza... è che i nostri schiavi sono assunti a vita e ben ricompensati, non c'è fame, non c'è accattonaggio, e neppure disoccupazione», mentre nel nord si era alla costante ricerca di un posto di lavoro. Fitzhugh, come molti altri bianchi del tempo, supportava le sue idee con il razzismo, nel quale credeva fermamente, scrivendo che «il negro non è nient'altro che un bambino cresciuto, e come un bambino deve essere governato». Nel suo "La legge Universale dello Schiavismo" Fitzhugh scriveva inoltre che la schiavitù provvedeva a tutto il necessario per la vita degli schiavi, che non avrebbero potuto sopravvivere in un mondo libero perché pigri, e non potevano competere con l'intelligenza europea della razza bianca. Affermava che «gli schiavi negri del sud erano i più felici, e in un certo senso i più liberi, tra i popoli del mondo». Senza il sud «lo schiavo sarebbe diventato un peso insopportabile per la società e la società ha il diritto di prevenirlo, e può farlo solo assoggettandolo nella schiavitù domestica».
Nel XVI, XVII e XVIII secolo la riduzione in schiavitù dei nativi americani da parte dei coloni europei era comune. Molti di questi schiavi furono portati nelle colonie del nord e in quelle nelle isole dei Caraibi. Lo storico Alan Gallay ha stimato che dal 1670 al 1715 gli schiavisti britannici hanno venduto tra i 24.000 e i 51.000 nativi americani provenienti da quella che oggi fa parte della parte sud degli Stati Uniti.La schiavitù dei nativi era organizzata nella California spagnola, attraverso le missioni francescane, teoricamente autorizzate ad utilizzare la manodopera per 10 anni ma a tutti gli effetti mantenendo una servitù perpetua, finché il loro incarico non fu revocato nel 1830. A seguito della guerra messicano-statunitense tra il 1847 e il 1848, i nativi californiani furono schiavizzati nel nuovo Stato formatosi dal 1850 al 1867.
Gli indiani Haida e i Tlingit che vivevano a sudest della costa dell'Alaska erano noti tradizionalmente come feroci guerrieri e schiavisti. Questa forma di schiavismo era ereditaria tra gli schiavi presi come prigionieri di guerra. In tutta la costa nordovest del pacifico un quarto della popolazione delle tribù era composta da schiavi Altre tribù schiaviste erano, per esempio, quelle dei Comanche nel Texas, i Creek della Georgia, le tribù di pescatori come gli Yurok, che vissero nella costa tra la California e l'Alaska, i Pawnee e i Klamath.Dopo il 1800 i Cherokee e altre tribù civilizzate iniziarono a comprare e utilizzare schiavi neri per conquistare le simpatie degli europei, una pratica che continuarono anche dopo che furono confinati nei territori indiani nel 1830.Il tipo di schiavismo dei Cherokee replicava quello utilizzato dai bianchi statunitensi. Le loro leggi proibivano agli schiavi di sposarsi con individui della tribù, i Cherokee che aiutavano a far fuggire uno schiavo erano puniti con 100 frustate, e i discendenti degli schiavi africani ereditavano la stessa posizione, anche se avessero avuto sangue Cherokee derivante da accoppiamenti misti. Nella loro società, al pari di quanto accadeva negli Stati sudisti, ai neri era proibito possedere armi o di acquistare proprietà, e fu proibito insegnare a leggere e scrivere agli schiavi.Al contrario, i Seminole accoglievano di buon grado nelle loro terre gli afroamericani fuggitivi, che entrarono a far parte della loro tribù.
Alcuni prigionieri utilizzati come schiavi dai nativi non furono liberati a seguito del proclama di emancipazione. Una donna Ute, per esempio, catturata dagli Arapaho e venduta ai Cheyenne, fu usata come prostituta da vendere ai soldati americani fino al 1880, quando morì di emorragia causata da "eccessiva attività sessuale".
Alcuni schiavisti erano neri o avevano antenati africani. Dal censimento del 1830 risultavano 3.775 di questi schiavisti, proprietari di 12.760 schiavi, alcuni dei quali, soprattutto in Louisiana, considerati "grandi possidenti". C'erano differenze economiche ed etniche tra la gente di colore libera residente rispettivamente nell'Upper South (la zona settentrionale) e nel Profondo Sud: questi ultimi, molti dei quali vivevano a New Orleans, erano meno numerosi, ma più benestanti e solitamente nati da matrimoni misti. Metà degli schiavisti neri viveva nelle campagne, l'altra metà viveva in città, soprattutto a New Orleans e Charleston e aveva costituto una terza classe sociale accanto a quelle dei bianchi e dei neri schiavizzati. Molti di loro erano figli di padri bianchi benestanti dai quali avevano ereditato proprietà e capitali.In proposito, gli storici John Hope Franklin e Frank Schweninger scrissero che "la maggior parte degli schiavisti neri risiedenti nel Profondo Sud avevano origine multirazziale, come ad esempio donne che coabitavano o erano amanti di uomini bianchi o di mulatti. Ottenute le terre e gli schiavi dai bianchi, conducevano le fattorie e le piantagioni, lavoravano in proprio il riso, il cotone e la canna da zucchero e, al pari dei loro contemporanei bianchi, dovevano fronteggiare il problema dei fuggiaschi".Lo storico Berlin scrisse che "nella società sudista quasi tutti, fossero essi uomini liberi o meno, aspiravano a divenire schiavisti, e in alcuni casi anche degli schiavi ci erano riusciti. La loro esistenza era però accettata con riluttanza, poiché recavano il marchio della schiavitù e anche a causa del colore della loro pelle".Per i neri liberi il possesso di schiavi non era solo una necessità economica, ma un mezzo indispensabile ad affermare il loro status; essi erano determinati a rompere con il loro passato di sottomissione arrivando all'accettazione silenziosa, quando non all'approvazione, della schiavitù.Dopo il 1810 gli stati sudisti resero sempre più difficile per gli schiavisti liberare un loro schiavo; capitava spesso a chi aveva acquistato un proprio familiare di essere comunque costretto, ufficialmente, a mantenere con lui un rapporto padrone-schiavo. Negli anni 1850 vi furono "crescenti tentativi di restringere il diritto di possedere schiavi da parte di neri, per mantenere la popolazione in schiavitù il più possibile sotto il solo controllo dei bianchi".Nel 1985 in uno studio sulla schiavitù nella Carolina del Sud, Larry Koger ribaltò l'idea di schiavista nero benevolo, poiché secondo i dati raccolti la maggior parte degli schiavisti di colore manteneva almeno una parte dei loro schiavi per ragioni economiche. Notò ad esempio che nel 1850 più dell'80% degli schiavisti neri erano in realtà mulatti, mentre i loro schiavi erano quasi tutti classificati come neri.
(EN) Ira Berlin, Generations of Captivity: A History of African American Slaves, 2003, ISBN 0-674-01061-2.
(EN) Donald J. Berthrong, The Cheyenne and Arapaho Ordeal: Reservation and Agency Life in the Indian Territory, 1875 to 1907, University of Oklahoma, 1976, ISBN 0-8061-1277-8.
(EN) Douglas A. Blackmon, Slavery by Another Name: The Re-Enslavement of Black Americans from the Civil War to World War II, 2008, ISBN 978-0-385-50625-0.
(EN) John W. Blassingame, The Slave Community: Plantation Life in the Antebellum South, Oxford University Press, 1979, ISBN 0-19-502563-6.
(EN) Joseph R. Conlin, Cengage Advantage Books: The American Past, Cengage Learning, 2011, ISBN 978-1-111-34339-2.
(EN) Paul A. David e Peter Temin, Slavery: The Progressive Institution?, in Journal of Economic History, vol. 34, nº 3, settembre 1974.
(EN) Stanley Elkins, Slavery: A Problem in American Institutional and Intellectual Life, University of Chicago Press, 1976, ISBN 0-226-20477-4.
(EN) Don E. Fehrenbacher, Slavery, Law, and Politics: The Dred Scott Case in Historical Perspective, Oxford University Press, 1981.
(EN) George Fitzhugh, The universal law of slavery, 1849, in Richard A. Harris e Daniel J. Tichenor (a cura di), A History of the U.S. Political System: Ideas, Interests, and Institutions, ABC-CLIO, 2009, ISBN 978-1-85109-718-0.
(EN) Robert W. Fogel, Without Consent or Contract: The Rise and Fall of American Slavery, in Econometric approach, W.W. Norton, 1989.
(EN) John Hope Franklin e Loren Schweninger, Runaway Slaves: Rebels on the Plantation, 1999, ISBN 0-19-508449-7.
(EN) Eugene D. Genovese, Roll, Jordan, Roll: The World the Slaves Made, Pantheon Books, 1974.
(EN) Steven Hahn, The Greatest Slave Rebellion in Modern History: Southern Slaves in the American Civil War, Southern Spaces, 2004.
(EN) A. Leon, Jr Higginbotham, In the Matter of Color: Race and the American Legal Process: The Colonial Period, Oxford University Press, 1978, ISBN 0-19-502745-0.
(EN) James Oliver Horton e Lois E. Horton, Slavery and the Making of America, 2005, ISBN 0-19-517903-X.
(EN) Larry Koger, Black Slaveowners: Free Black Masters in South Carolina, 1790–1860, University of South Carolina Press, 1985, ISBN 0-89950-160-5.
(EN) Leon F Litwack, Trouble in Mind: Black Southerners in the Age of Jim Crow, 1998, ISBN 0-394-52778-X.
(EN) Marable Manning, How capitalism underdeveloped Black America: problems in race, political economy, and society, South End Press, 2000.
(EN) Matthew Mason, Slavery and Politics in the Early American Republic, 2006, ISBN 978-0-8078-3049-9.
(EN) Dannell Moon, Slavery, in Smith Merril D. (a cura di), Encyclopedia of rape, Greenwood Publishing Group, 2004.
(EN) Wilbert Ellis Moore, American Negro Slavery and Abolition: A Sociological Study, Ayer Publishing, 1980.
(EN) Edmund S Morgan, American Slavery, American Freedom: The Ordeal of Colonial Virginia, W.W. Norton, 1975.
(EN) Thomas D Morris, Southern Slavery and the Law, 1619–1860, University of North Carolina Press, 1996.
(EN) James Oakes, The Ruling Race: A History of American Slaveholders, 1982, ISBN 0-393-31705-6.
(EN) Roger L Ransom, Was It Really All That Great to Be a Slave?, in Agricultural History, vol. 48, nº 4, ottobre 1974.
(EN) William K Scarborough, The Overseer: Plantation Management in the Old South, 1984.
(EN) Kenneth M. Stampp, The Peculiar Institution: Slavery in the Ante-Bellum South (Survey), 1956.
(EN) Michael Tadman, Speculators and Slaves: Masters, Traders, and Slaves in the Old South, University of Wisconsin Press, 1989.
(EN) W. D Wright, Historians and Slavery; A Critical Analysis of Perspectives and Irony in American Slavery and Other Recent Works, Washington, D.C., University Press of America, 1978.
(EN) Junius P. Rodriguez (a cura di), Encyclopedia of Slave Resistance and Rebellion, Westport, CT, Greenwood, 2007.
(EN) Barbara J. Fields, Slavery and Freedom on the Middle Ground: Maryland During the Nineteenth Century, Yale University Press, 1985.
(EN) E. Jewett Clayton e John O. Allen, Slavery in the South: A State-By-State History, Greenwood Press, 2004.
(EN) Alan Kulikoff, Tobacco and Slaves: The Development of Southern Cultures in the Chesapeake, 1680–1800, University of North Carolina Press, 1986.
(EN) Patrick N. Minges, Slavery in the Cherokee Nation: The Keetoowah Society and the Defining of a People, 1855–1867, 2003.
(EN) Clarence L. Mohr, On the Threshold of Freedom: Masters and Slaves in Civil War Georgia, University of Georgia Press, 1986.
(EN) Robert Olwell, Masters, Slaves, & Subjects: The Culture of Power in the South Carolina Low Country, 1740–1790, Cornell University Press, 1998.
(EN) Joseph P. Reidy, From Slavery to Agrarian Capitalism in the Cotton Plantation South, Central Georgia, 1800–1880, University of North Carolina Press, 1992.
(EN) C. Peter Ripley, Slaves and Freemen in Civil War Louisiana, Louisiana State University Press, 1976.
(EN) Larry Eugene Rivers, Slavery in Florida: Territorial Days to Emancipation, University Press of Florida, 2000.
(EN) James Benson Sellers, Slavery in Alabama, University of Alabama Press, 1950.
(EN) Midori Takagi, Rearing Wolves to Our Own Destruction: Slavery in Richmond, Virginia, 1782–1865, University Press of Virginia, 1999.
(EN) Joe Gray Taylor, Negro Slavery in Louisiana, Louisiana Historical Society, 1963.
(EN) Peter H. Wood, Black Majority: Negroes in Colonial South Carolina from 1670 through the Stono Rebellion, W.W. Norton & Company, 1974.
(EN) John B. Boles e Evelyn T. Nolen (a cura di), Interpreting Southern History: Historiographical Essays in Honor of Sanford W. Higginbotham, 1987.
Octavia V. Rogers Albert. The House of Bondage Or Charlotte Brooks and Other Slaves. Oxford University Press, 1991. Risorsa primaria con commenti. ISBN 0-19-506784-3
(EN) The House of Bondage, or, Charlotte Brooks and Other Slaves, Original and Life-Like, su docsouth.unc.edu. testo completo originale del 1890, con copertina e titolo sul sito della University of North Carolina a Chapel Hill
Burke, Diane Mutti, On Slavery's Border: Missouri's Small Slaveholding Households, 1815-1865,
(EN) Narrative of the Life of Frederick Douglass, an American Slave, su Project Gutenberg.
Leon Litwack Been in the Storm So Long: The Aftermath of Slavery. (1979) Vincitore del National Book Award nel 1981 e del premio Pulitzer per la storia nel 1980
(EN) Missouri History Museum Archives - Collezione sulla schiavitù (PDF), su mohistory.org.
Racconti orali di ex schiaviBefore Freedom When I Just Can Remember: Twenty-seven Oral Histories of Former South Carolina Slaves Belinda Hurmence, 1989. ISBN 0-89587-069-X
Before Freedom: Forty-Eight Oral Histories of Former North & South Carolina Slaves. Belinda Hurmence. Mentor Books: 1990. ISBN 0-451-62781-4
God Struck Me Dead, Voices of Ex-Slaves Clifton H. Johnson ISBN 0-8298-0945-7Letteratura e critica culturaleRyan, Tim A. Calls and Responses: The American Novel of Slavery since Gone with the Wind. Baton Rouge: Louisiana State University Press, 2008.
Van Deburg, William. Slavery and Race in American Popular Culture. Madison University of Wisconsin Press, 1984.
Addio zio Tom, Film del 1971 diretto da Gualtiero Jacopetti, Franco E. Prosperi
Wikimedia Commons contiene immagini o altri file su schiavitù negli Stati Uniti d'America
"Born in Slavery: Slave Narratives from the Federal Writers' Project, 1936–1938", American Memory, Biblioteca del Congresso
"Voices from the Days of Slavery", recordings of interviews of 23 former slaves, 1932–1975, American Folklife Center, Biblioteca del Congresso
 Report della Brown University Steering Committee su schiavitù e giustizia (PDF), su brown.edu.
Wahl, Jenny. "Slavery in the United States", EH.Net Encyclopedia, scritto da Robert Whaples. 26 marzo 2008, Storia economica
North American Slave Narratives, Documents of the American South, Università della Carolina del Nord
"Slavery and Civil War digital collection", Scansioni originali dei documenti d'epoca, Grand Valley State University Library

La schizofrenia (AFI: /skiʣʣofreˈnia/) è una psicosi cronica caratterizzata dalla persistenza di sintomi di alterazione delle funzioni cognitive e percettive, del comportamento e dell'affettività, con un decorso superiore ai sei mesi, e con forte disadattamento della persona ovvero una gravità tale da limitare o compromettere le normali attività di vita.Il termine fu coniato dallo psichiatra svizzero Eugen Bleuler nel 1908 e deriva dal greco σχίζω (schízō, 'io divido') e φρήν (phrḗn, 'cervello'), e cioè "scissione della mente": esso sostituì quello ottocentesco di Dementia praecox, formulato da Emil Kraepelin. Nonostante l'etimologia del termine, la schizofrenia non implica di per sé alcuna "doppia personalità" o "disturbo di personalità multipla", condizione con la quale viene spesso erroneamente confusa nel linguaggio comune e che è presente invece in alcune sindromi dissociative. Piuttosto, il termine indica la "separazione delle funzioni mentali" tipica della presentazione sintomatica della malattia.
I sintomi più comuni includono allucinazioni uditive, deliri paranoidi e pensieri o discorsi disorganizzati. L'insorgenza dei sintomi si verifica in genere in età adulta, con una prevalenza una tantum globale di circa lo 0,3-0,7%. La diagnosi si basa sull'osservazione dei comportamenti del paziente e sulle esperienze riportate da esso. La genetica, i fattori ambientali precoci e i processi psicologici e sociali sembrano contribuire in modo determinante al suo sviluppo. L'assunzione di alcune sostanze stupefacenti o farmaci sembra causare o peggiorare i sintomi. La ricerca attuale si concentra sul ruolo delle neuroscienze, anche se non è ancora nota una causa organica ben precisa. Le possibili combinazioni sintomatologiche hanno avviato un dibattito sul dubbio se la diagnosi possa riferirsi a un unico disturbo oppure alla somma di un certo numero di sindromi distinte.
La base del trattamento è la somministrazione di un farmaco antipsicotico, che sopprime principalmente l'attività del recettore della dopamina e talvolta della serotonina. L'intervento psicoterapeutico e la riabilitazione professionale e sociale sono altresì importanti nel trattamento. Nei casi più gravi, in cui vi sia il rischio per sé e per gli altri, può essere necessario un trattamento sanitario obbligatorio, anche se ciò avviene meno frequentemente rispetto a una volta.La malattia porta allo sviluppo di diversi problemi relativi al comportamento e alla sfera emozionale ed ha per conseguenza un significativo deficit nella vita sociale e professionale. Le persone affette da schizofrenia possono avere ulteriori comorbilità, tra cui la depressione maggiore e disturbi d'ansia. Sono altresì frequenti i casi di abuso di sostanze (riscontrabili in quasi il 50% dei pazienti), problemi sociali, come la disoccupazione e la povertà. L'aspettativa di vita media delle persone affette dalla condizione varia da 12 a 15 anni di meno rispetto alla popolazione in generale. Ciò è il risultato di un aumento dei problemi di salute fisica e un tasso di suicidio più elevato, circa il 5%.
La storia della schizofrenia è complessa e non si presta facilmente a una narrazione lineare. Descrizioni di sindromi simili alla schizofrenia raramente compaiono nei documenti storici antecedenti al XIX secolo, anche se racconti di comportamenti irrazionali, incomprensibili o non controllati sono comuni. I primi casi di schizofrenia riportati dalla letteratura medica risalgono al 1797, grazie alle opere di James Tilly Matthews e alle pubblicazioni effettuate da Philippe Pinel nel 1809.Demenza precoce è stato il termine utilizzato nel 1891 da Arnold Pick per classificare un caso di un disturbo psicotico. Nel 1893 Emil Kraepelin introdusse una distinzione nella classificazione dei disturbi mentali tra demenza precoce e disturbi dell'umore (che comprendevano la depressione unipolare e quella bipolare). Kraepelin credeva che la demenza precoce fosse principalmente una malattia del cervello e in particolare una forma che si distingue dalle altre, come la malattia di Alzheimer, che si manifestano in genere in età più avanzate. C'è chi sostiene che l'uso del termine, nel 1852, di démence précoce da parte del medico francese Bénédict Morel costituisca la scoperta medica della schizofrenia. Tuttavia questa considerazione non tiene conto del fatto che vi sono pochi dati che collegano l'uso descrittivo del termine da parte di Morel e lo sviluppo autonomo del concetto della malattia denominata demenza precoce, che si è avuto alla fine del XIX secolo.Il termine "schizofrenia" si traduce approssimativamente come "scissione della mente" e deriva dalle parole in lingua greca schizein (σχίζειν, "dividere") e phrēn (φρήν, genitivo φρενός, "mente"). Il termine è stato coniato da Eugen Bleuler nel 1908 e aveva lo scopo di descrivere la separazione tra la personalità, il pensiero, la memoria e la percezione. Bleuler descrisse i principali sintomi come le 4 A: appiattimento dell'Affetto, Autismo, Associazione ridotta di idee e Ambivalenza. Bleuler si rese conto che la malattia non era una demenza, per via del fatto che alcuni dei suoi pazienti tendevano a migliorare e non a peggiorare, e quindi propose il termine schizofrenia. Il trattamento è stato rivoluzionato a metà degli anni cinquanta con lo sviluppo e l'introduzione della clorpromazina.Nei primi anni settanta, i criteri diagnostici per la schizofrenia sono stati oggetto di una serie di controversie che alla fine hanno portato a criteri operativi ancora utilizzati nel 2010. Il termine schizofrenia viene comunemente frainteso, portando a pensare che le persone colpite possano soffrire di una "doppia personalità". Nonostante alcune persone con diagnosi di schizofrenia possano sentire voci e queste possano essere identificate come personalità distinte, la schizofrenia non implica distinte personalità multiple. La confusione nasce, in parte a causa dell'interpretazione letterale del termine coniato da Bleuler. Il disturbo dissociativo dell'identità era spesso mal diagnosticato come schizofrenia in base ai criteri riportati nel DSM-II.
Nel 2002 in Giappone, il termine che indica la schizofrenia è stato modificato da Seishin-Bunretsu-Byō (精神分裂病?) a Tōgō-shitchō-shō (統合失調症? "disturbo di integrazione"), al fine di ridurne la stigmatizzazione. Il nuovo nome è stato ispirato da un modello biopsicosociale, e ha aumentato la percentuale di pazienti che sono stati informati della diagnosi dal 37% al 70% in tre anni.Negli Stati Uniti, il costo della schizofrenia, tra cui i costi diretti (trattamento ambulatoriale, ospedaliero, farmaci e cure a lungo termine) e non sanitari (applicazione della legge, ridotta produttività sul posto di lavoro e disoccupazione), è stato stimato in 62,7 miliardi di dollari nel 2002. Il libro A Beautiful Mind, da cui è stato tratto l'omonimo film, racconta la vita di John Nash, vincitore del Premio Nobel per l'economia a cui è stata diagnosticata la schizofrenia.
L'esistenza della condizione schizofrenica attribuibile a una parte dell'umanità era in un certo senso nota da secoli nella cultura occidentale. La condizione del soggetto di disadattamento e di incapacità di comunicare con altri individui si associa al nome tradizionale di follia e le persone colpite da tale grave disadattamento potevano essere chiamate "maniaci", "folli" o "indemoniati" e così via.L'affermarsi di un'osservazione sistematica è stata concomitante allo sviluppo della psichiatria, sono seguiti tentativi di "curare" i "folli" con metodi ispirati a principi scientifici. Ciò avvenne nel corso dell'Ottocento in luoghi che in effetti erano solo strutture di contenimento o segregazione come sanatori, manicomi e carceri. La "spiegazione" della schizofrenia rimaneva un mistero e secondo molti lo è tuttora: i modelli descrittivi delle varie scuole di psicologia e della psicoanalisi come pure le indagini della neurologia non descrivono in tutti gli aspetti il funzionamento della mente e non danno una risposta definitiva.
Vi sono autori che hanno anche teorizzato che la malattia mentale sia necessariamente da considerare un mistero e che una risposta semplicemente non c'è: la posizione è esemplificata da Karl Jaspers, che sostiene che la condizione psicotica non ha nessun contenuto e non si deve cercare una spiegazione razionale all'interno del vissuto del malato. L'idea diametralmente contraria, formulata da Ronald Laing, è che la psicosi - cioè fenomeno in cui il comportamento e la comunicazione del paziente ci appaiono totalmente illogici - sia in realtà un'esperienza umana perfettamente comprensibile al pari di tutte le altre, che può essere immaginata empaticamente da chi volesse porsi nel punto di vista adatto.

Appartiene al circondario (Landkreis) di Gifhorn (targa GF) ed è parte della comunità amministrativa (Samtgemeinde) di Wesendorf.

Lo schwannoma vestibolare è un tumore intracranico benigno che origina dalle cellule di Schwann del nervo vestibolococleare. È noto anche come neurinoma dell'acustico, incorrettamente, in quanto si tratta di una neoplasia che coinvolge la porzione vestibolare dell'ottavo nervo cranico (appunto il nervo vestibolococleare o statoacustico); in particolare, deriva da una trasformazione neoplastica delle locali cellule di Schwann (donde il termine Schwannoma), cioè speciali cellule gliali che producono la guaina mielinica del sistema nervoso periferico.
Benché l'incidenza della forma conclamata sia di circa 1 soggetto ogni 100.000, si ritiene che il neurinoma dell'acustico sia presente in circa l'1% della popolazione. In molti di questi soggetti non assume un significato patologico, in virtù della lenta od assente progressione e dell'assenza di sintomatologia delle forme intrameatali o extrameatali localizzate. È la forma neoplastica più frequente dell'angolo pontocerebellare.
Il nervo vestibolococleare passa attraverso il condotto uditivo interno insieme al nervo facciale. Il condotto uditivo interno termina in un orifizio a livello della superficie posteriore della piramide dell'osso temporale. Il nervo vestibolococleare e il nervo faciale, uscendo dal meato acustico interno, si presentano nell'angolo ponto-cerebellare, una regione della fossa cranica posteriore delimitata lateralmente dalla superficie posteriore della rocca petrosa e medialmente dal tronco cerebrale e dalla superficie antero-inferiore del cervelletto. L'angolo ponto-cerebellare è occupato dalla cisterna magna, uno spazio sub-aracnoideo occupato da liquido cefalorachidiano e traversato dal nervo trigemino, dal nervo abducente, dal nervo faciale, dallo stesso nervo vestibolococleare, dal nervo glossofaringeo, dal nervo vago, dal nervo accessorio e dal nervo ipoglosso.
Il neurinoma dell'acustico è una neoplasia benigna che origina dalle cellule di Schwann (schwannoma) che rivestono gli assoni del nervo vestibolare e più raramente del nervo acustico o del nervo faciale. Ha un aspetto multilovulato, di colorito bianco-giallastro; l'esame istologico mette in evidenza cellule fusiformi (tipo A di Antoni) o cellule globose circondate da tessuto connettivo lasso (tipo B di Antoni). La neoplasia si sviluppa dalla porzione intrameatale del nervo presentandosi solo successivamente al di là del meato acustico interno per poi svilupparsi nell'angolo ponto-cerebellare. La neoplasia ha una scarsa tendenza all'accrescimento e spesso rimane stabile; tuttavia, in alcuni soggetti è possibile constatare una crescita annua di 1–2 mm annuali o superiore. La dimensione e i rapporti con gli organi del angolo ponto-cerebellare correlano con una classificazione in 4 gradi:
Grado II: la neoplasia protrude dal meato acustico interno e si presenta nell'angolo ponto-cerebellare senza prendere contatto con le strutture vicine.
Grado III: la neoplasia entra in contatto con il tronco encefalico o il cervelletto ma non li comprime.
Grado IV: la neoplasia determina un'evidente compressione delle strutture nervose che risiedono nella fossa cranica posteriore.
In relazione con il profilo anatomo-patologico e con il grado di compromissione delle strutture nervose proprie dell'orecchio interno o dell'angolo ponto-cerebellare è possibile distinguere:
Fase otolitica: corrisponde alla manifestazione clinica della localizzazione intrameatale. È caratterizzata da ipoacusia unilaterale, acufeni e vertigine soggettiva.
Fase otoneurologica: questa fase coincide con le manifestazioni cliniche della compressione delle strutture nervose dell'angolo ponto-cerebellare e del tronco cerebrale. Caratterizzate soprattutto da ipoacusia unilaterale grave, vertigine soggettiva, acufeni e ipoestesia trigeminale.
Fase neurologica: dovuta alla presenza di compressione cerebellare o bulbo-pontina. I sintomi e i segni clinici variano in base all'entità della compressione e alle zone nervose colpite, fino ad una vera e propria sindrome da ipertensione endocranica.
Il neurinoma dell'acustico deve essere sempre sospettato ogni qualvolta si manifesti un'ipoacusia neurosensoriale unilaterale, sia ingravescente sia improvvisa. Si deve procedere con:
Audiometria tonale liminare: è in grado di identificare il tipo e l'entità del deficit uditivo ed è quindi l'esame in grado di orientare ulteriori procedimenti diagnostici. Le curve audiometriche dimostrano ipoacusia neurosensoriale unilaterale con deficit pantonale o in discesa. Va tuttavia chiarito che i deficit uditivi possono essere anche assenti.
Auditory brainstem responses: è la metodica più comune per la registrazione dei potenziali evocati uditivi. È in grado di discriminare tra deficit cocleari o retrococleari. Tuttavia questa metodica deve essere utilizzata soltanto in caso di soglia audiometrica migliore di 60 dB a 2000–4000 Hz, altrimenti perde in sensibilità.
Risonanza magnetica nucleare con mezzo di contrasto paramagnetico o TC con mezzo di contrasto iodato: sono metodiche in grado di identificare la sede e la dimensione della neoplasia. Sono necessarie al fine di programmare un possibile intervento terapeutico. Il neurinoma si differenzia dalle neoplasie maligne ponto-cerebellari per omogeneità di presa di contrasto paramagnetico e per la caratteristica forma a clessidra, con una porzione intrameatale e una extrameatale.
L'astensione dalla terapia chirurgica deve essere sempre presa in considerazione nei soggetti anziani o asintomaci con neoplasie di piccole dimensioni, di grado I o II. In questi casi si rende necessario un controllo periodico con risonanza magnetica al fine di evidenziare la possibile progressione neoplastica. Nei casi in cui si renda necessaria l'exeresi chirurgica, l'approccio all'angolo ponto-cerebellare può seguire tre distinte vie principali:
Via della fossa cranica media: viene medializzato il lobo temporale dopo craniotomia a livello della squama del temporale. Il condotto uditivo viene dunque aperto dall'alto. Questa via viene utilizzata solo ed esclusivamente nelle neoplasie di piccola dimensione (I e II) e consente il mantenimento della funzione uditiva.
Via translabirintica: attraverso mastoidectomia e labirintectomia viene raggiunto l'angolo ponto-cerebellare. Al fine di arrivare al condotto uditivo interno attraverso la via d'accesso mastoidea, deve essere demolito il blocco labirintico, con conseguente perdita della funzione uditiva. Questa via viene utilizzata nei gravi casi di compromissione nervosa in cui la via retrosigmoidea non consenta l'esposizione di tutta la massa neoplastica.
Via retrosigmoidea: (o suboccipitale) viene medializzato l'emisfero cerebellare in seguito a craniotomia occipitale. Viene così esposto l'angolo ponto-cerebellare, al fine di eliminare la porzione extrameatale della neoplasia. La porzione intrameatale viene eliminata dopo fresatura della parete posteriore della rocca petrosa e conseguente esposizione del condotto uditivo interno. Questa via consente di risparmiare la funzione uditiva.La funzione uditiva viene preservata nel 30-50% dei casi nei neurinomi di primo grado e occasionalmente in quelli di secondo grado. Negli stadi più avanzati la funzione uditiva non può essere conservata. Grazie al monitoraggio intraoperatorio è possibile preservare la funzione del nervo facciale in circa il 50-100% dei casi.
La radioterapia stereotassica ad una seduta o a sedute ripetute può essere utilizzata a scopo contenitivo e viene utilizzata soprattutto per evitare la progressione delle lesioni di modesta dimensione.
 Albera e Rossi, Otorinolaringoiatria - II edizione, Torino, Edizioni Minerva Medica, 2008, ISBN 978-88-7711-583-6.
 Dionigi, Basi teoriche e Chirurgia generale - Chirurgia specialistica (4ª edizione), Padova, Elsevier Masson, 2006, ISBN 978-88-299-1654-2.

Schwarzburg-Rudolstadt era un piccolo stato della Germania, oggi compreso nella regione della Turingia, con capitale Rudolstadt. La sua fondazione derivò dalla spartizione dei domini di Schwarzburg nel 1599.
La linea autonoma si costituì dopo la spartizione ereditaria del 1599 dal primogenito Albrecht VII (1574-1605), figlio del conte Guenther XL di Schwarzburg-Blankenburg, che regnò su due porzioni di territorio separate dai possessi della Sassonia Weimar poi Meiningen per una estensione di circa 941 km², acquistando i titoli di conte sovrano di Rudolstadt, di Hohnstein, signore di Blankenburg, Leutenberg e Arnstadt.
La parte principale della contea comprendeva la capitale Rudolstadt, la cui sede governativa fu trasferita dal 1719 al 1721 nella residenza estiva di Schwarzburg. Dal 1571 il conte risiedeva a Rudolstadt nel castello di Heidecksburg.
Questa porzione (km² 735), detta alta signoria, occupava una zona della Selva Turingia e comprendeva oltre Rudolstadt, le città di Blankenburg, Kőnigsee, Oberweissbach, Schwarzburg, Stadtilm, le exclave di Angelroda, Ebeleben, Leutenberg, Weissenbach bei Leutenberg, mentre l'altra parte, meno estesa (km² 206), era posta attorno alle pendici del monte Kyffhaeuser (m 477) ed era composta dalle signorie di Frankenhausen, Strassberg e le exclave di Schlotheim e Immenroda.
La parte settentrionale confinava con la Turingia, le contee di Stolberg, Hohenstein, Eichsfeld, Mülhausen; la parte meridionale con Coburgo, Altenburg, Eisenach.
parti minori del monte Kyffhaeuser con le signorie di Blankenburg, Frankenhausen e Stadtilm.La capitale diventò presto un importante centro teatrale; nel 1788 vi si incontrarono Goethe e Schiller. Nel 1792 fu aperto il famoso teatro ove interverranno numerosi artisti come Paganini e Wagner.
Il 3 settembre 1697, con diploma imperiale, i conti furono elevati alla dignità principesca, confermata nel 1711, entrando così a far parte dal 1754 del collegio dei principi del Reichstag.
Col principe Johann Friedrich (1721-67), l'8 settembre 1760 fu aperta a Volkstedt la prima fabbrica di porcellane dello stato; nel 1807 il principato aderì con Ludwig Friedrich II (1793 - 28.4.1807) alla Confederazione del Reno, seguendo successivamente le sorti tedesche. 
Gli successe il figlio Friedrich Günther I (1807-67), fino al 6 novembre 1814 sotto la reggenza della madre.
Lo stato, dopo il Congresso di Vienna, si ampliò, raggiungendo un'estensione di 1.025 km² e nel 1905 raggiunse i 97.000 abitanti.
Fino al 1875, quando entrò in vigore la nuova unità monetaria del Mark, nella parte settentrionale dello stato (Frankenhausen) era in uso il taller (30 Groschen e 360 Pfennige), in quella meridionale (Kaulsdorf e Rudolstadt) il Gulder, pari a 60 Kreuzer (240 Pfennige).
Il principe Günther Viktor (1890-1918), nipote dello zio di Friedrich Günther I, dal 1909, estintasi la linea diretta, regnò, in unione personale, anche su Sondershausen, ma fu costretto ad abdicare con la rivoluzione tedesca il 22 novembre 1918. Alla sua morte senza eredi (1925) la linea maschile diretta si estinse.
Nel 1918, alla caduta dell'impero tedesco, divenne un libero stato e, nel 1920, entrò a far parte della Turingia.
1890-1918 Günther, succeduto come principe di Schwarzburg-Sondershausen nel 1909 alla morte del principe Carlo Günther.
Alla morte di Günther Victor nel 1925, gli succedette il principe Sizzo (1860-1926), figlio del principe Friedrich Günther (1793-1867) dal suo secondo matrimonio morganatico .  Il principe Sizzo fu riconosciuto come membro a pieno titolo del Casato di Schwarzburg nel 1896. Gli successe nel 1926 il figlio, il principe Friedrich Günther (1901-1971).
Alla morte, nel 1971, del principe Friedrich Günther, l'ultimo della linea maschile, sua sorella maggiore, la principessa Maria Antonietta di Schwarzburg , che sposò Friedrich Magnus V, conte di Solms-Wildenfels , avrebbe potuto ottenere un diritto alla testa di morte sotto Semi- Primogenitura salica.   

Le scienze motorie e sportive sono quelle discipline che si occupano delle attività fisiche e dello sport, attraverso lo studio trasversale della medicina, della psicologia, della fisiologia e della didattica dello sport.
Distinti decreti predisposti successivamente dal ministro Gelmini hanno modificato la terminologia della disciplina insegnata rispettivamente nella scuola secondaria di primo grado e in quella di secondo grado da "Educazione Fisica" a "Scienze motorie e sportive". Si tratta del DM 37 del 26 marzo 2009 sulle Nuove classi di abilitazione, quadro orario e composizione delle cattedre nelle classi, operativo dal 1º settembre 2009 per la scuola secondaria di primo grado. In data 15 marzo 2010 sono stati emanati dal Presidente della Repubblica i Regolamenti di riordino dei Nuovi Licei, Tecnici e Professionali, che riguardano, invece, la scuola secondaria di secondo grado.
Il termine Scienze motorie era stato precedentemente introdotto dal comma 115 dell'art. 17 della Legge n° 127 del 1997 (Bassanini bis) e dal successivo d.Lgs. n° 178 del 1998, istitutivi della laurea in Scienze Motorie, nell'istruzione accademica, per denominare i corsi universitari, evoluzione del diploma superiore ISEF.
Autorevoli autori hanno discusso il problema dell'esistenza di una scienza del movimento e dello sport o di più discipline che si occupano delle attività fisiche e dello sport, deponendo per l'esistenza di un unico campo di interesse scientifico (Ricci G.; Le Boulch J.; Dellabiancia M.P.; Palmisciano G.). La risoluzione del problema epistemologico non è stata tenuta in conto nella normativa, perché il termine plurale si è prestato a risolvere il problema di adattare i corsi alle diverse facoltà, dove sono stati attivati in forme davvero varie e comunque non rispettose delle tradizioni italiane di rilievo internazionale, maturate nel settore.
La denominazione internazionale del campo della scienza in questione è Sport science, Physical activity, Physical education and sport, in accordo agli standard dell'International Council of Sport Science and Physical Education [1].
In Italia, viene utilizzato nel linguaggio comune il termine "Scienze motorie" per abbreviazione di "Scienze Motorie e Sportive".
Già il 22 settembre 1982 si svolse a Roma, presso la Scuola dello Sport, il Seminario dal titolo “Il comitato tecnico scientifico per la ricerca applicata allo sport”. Parteciparono molti dei protagonisti della ricerca scientifica applicata all'Educazione Fisica e allo Sport di quel periodo. Il tema principale riguardò la definizione epistemologica della disciplina, oltre alla ricerca applicata, l'ambito pedagogico – didattico, quello sociologico e la teoria dell'allenamento sportivo. Gli Atti del Seminario furono pubblicati su uno Speciale di SdS – Scuola dello Sport - Rivista di Cultura Sportiva, fra il Numero Unico del 1981 e il Numero 0 del 1982, vedendo la stampa tra la fine del 1982 e l'inizio del 1983.
Successivamente, il 24 gennaio del 1986 si svolse a Napoli il Convegno "La scienza del movimento umano", occasione per la fondazione del Centro Studi "Eugenio Enrile", in memoria dell'ispettore tecnico centrale dell'Educazione Fisica, figura carismatica di rilievo internazionale, venuto a mancare. Il convegno, organizzato da Antonio Mosca che curò anche la pubblicazione degli Atti, fece il punto sulle acquisizioni tecnico-scientifiche in materia e concluse con la proposta della trasformazione degli Isef in corsi di laurea, presso le Università.
Il dibattito circa l'identità scientifica dei corsi del settore delle Scienze Motorie è stato vivo. Come sottolineato da Giuseppe Refrigeri (La Laurea in Scienze Corporee, in Annali della Pubblica Istruzione, 1-2, 1998), per motivi storico-culturali, il settore è stato soggetto ad un ritardo di sviluppo che permane, in Italia così come in altri paesi, anche a causa degli svariati interessi corporativistici che gravitano attorno a questo ambito così particolare e multidisciplinare del sapere e del vivere umano.
Proprio per la multidisciplinarità e la particolarità insite nella "Scienza dello sport, dell'attività fisica, dell'educazione fisica e sportiva", di difficile definizione perché campo sospeso tra arte e scienza, pedagogia e medicina, si è più volte visto il prevalere di saperi storicamente più forti che attorno ad essa gravitano: Medicina su tutti, ma anche, ad esempio, Psicologia, Pedagogia, Fisiologia, Diritto, ecc.
In Italia sono poche le Facoltà di Scienze Motorie (Università Statale degli Studi di Milano, Università degli Studi di Roma "Foro Italico", Alma Mater Studiorum - Università di Bologna, Università degli Studi di Ferrara, Università degli Studi di Napoli "Parthenope", Università degli studi di Verona, Università degli studi di Messina ecc. per esempio), mentre i corsi di laurea in scienze motorie e sportive afferiscono per la gran parte alle Facoltà di Medicina e Chirurgia, di Psicologia [2] e di Scienze della Formazione/Educazione.
Davvero poche le possibilità offerte ai Dottori Magistrali in Scienze Motorie di accedere al sistema di Carriera Universitario al fine di diventare docenti essi stessi di materie-chiave con un certo peso in termini di crediti e di accesso ai sistemi decisionali dei corsi/facoltà.
Eppure avere docenti con una formazione nativa in Scienze Motorie è presupposto fondamentale per l'affrancamento della disciplina dall'ancillarità patita. Medici, Psicologi, Giuristi, Pedagogisti, Ortopedici, Biochimici, Fisiologi, ecc. hanno interesse, comprensibilmente, a far prevalere il peso delle loro discipline nel novero di quelle insegnate nei corsi di Scienze Motorie, anziché promuovere uno sviluppo indipendente delle Scienze Motorie stesse. Quest'ultimo è un nodo da sciogliere, che sta alla base del problema.
Un altro punto cruciale è la qualità degli insegnamenti: se da un lato non è ancora avviato l'affrancamento della disciplina dagli altri nuclei di interesse citati, dall'altro tale processo appare ostacolato dalla qualità della formazione offerta agli studenti delle Scienze Motorie: tali insegnamenti appaiono, di norma, di tipo nozionistico, poiché non vengono dati gli strumenti intellettuali (come invece accade di norma in altri corsi storicamente e corporativisticamente più forti come Medicina, Diritto, Psicologia) per un'autonoma ricerca scientifica, per la costruzione di un sistema di Sapere nuovo ed indipendente, i cui portatori, gli studenti e i laureati in Scienze Motorie, siano epistemologicamente consapevoli e forti.
Ma tale processo di evoluzione risulta difficile, sembrando aver imboccato una via di involuzione, tanto che (segnale piuttosto indicativo) in alcuni corsi di Laurea in Scienze Motorie le materie pratiche motorie e sportive sono ridotte per quantità e qualità, se non addirittura eliminate, mentre gran peso è dato alla nozionistica di tipo medico.
Nel 2013, con l'abolizione delle Facoltà per effetto della riforma Gelmini e la conseguente costituzione dei Dipartimenti, questi hanno assunto quasi ovunque la denominazione di "Scienze motorie, sport e salute", come il corso di laurea di I livello.
Il termine Scienze motorie e sportive non è adottato, né a livello accademico né in ambito scolastico, nel resto del mondo. Le facoltà di Scienza dell'Educazione Fisica e dello Sport europee, nord-americane, russe e cinesi prevedono, inoltre, rispetto a quelle italiane, un maggiore indirizzo verso le materie caratterizzanti e una minore pluralità di materie.
Il corso di laurea inizialmente (negli anni di transizione da I.S.E.F. all'Università) aveva una durata di 4 anni composti da 2 anni uguali per tutti più due anni di indirizzo obbligatorio da scegliere tra (didattico/educativo, attività motoria preventiva e adattata, economico/manageriale, tecnico/sportivo) per i nuovi iscritti, mentre per i diplomati ISEF che volevano conseguire il pieno titolo di laureati furono attivati, in quel periodo, dei corsi integrativi con esami e una tesi finale.(quarto anno). 
A seguito della riforma dell'università anche questo corso di laurea è stato omologato alla modalità 3+2, ossia 3 anni di laurea di base (I livello) e 2 di laurea specialistica oggi magistrale (II livello), prevedendo per quest'ultima tre distinti percorsi: Preventivo (Attività Motorie Preventive ed Adattate), Economico-Manageriale (Management delle attività Motorie e Sportive) e Scientifico-Tecnico (Scienze e Tecniche dello Sport).
Presso l'Università Statale di Milano la Facoltà di Scienze Motorie, per effetto della legge Gelmini, è stata rinominata "Scuola di Scienze Motorie". Ad essa fanno capo tre Corsi di Laurea. Primo livello (triennale): "Scienze Motorie Sport e Salute"; secondo livello (Magistrale): "Scienza dell'Attività Fisica per il Benessere" e "Scienza Tecnica e Didattica dello Sport". In tutti e tre i corsi di Laurea, oltre alle materie biomediche, indispensabili perché gli allievi conseguano le necessarie nozioni di base di Anatomia, Biochimica e Fisiologia necessarie per comprendere cosa c'è alla base del movimento umano, vengono somministrati corsi "pratici" relativi alle diverse discipline sportive, in palestra, sul campo sportivo ed in piscina. L'applicazione pratica "sul campo" delle nozioni apprese durante le lezioni frontali, è indispensabile al raggiungimento di un'ottima professionalità dei Laureati.
Il corso di laurea di I livello nonché quello di II livello in Scienze e tecniche delle Attività Motorie Preventive e Adattate [3] sono anche disponibile in modalità telematica presso l'Università telematica San Raffaele. Tale Ateneo ha attivato inoltre dottorati di ricerca in "Sport and nutritional sciences"[4].
Inoltre, dall'anno accademico 2013/2014 il corso di laurea di I livello nonché quello di II livello per il percorso Economico-Manageriale sono attivati entrambi in modalità telematica anche presso l'Università eCampus[5] e presso l'Università Pegaso.
Le Sedi Universitarie con attivo almeno un programma didattico nell'area delle Scienze Motorie e Sportive con nuove immatricolazioni nell'anno accademico 2010/11 sono state 34.
Il corso di Laurea prevede un numero ampio di discipline, peraltro variabile in qualità e quantità da università ad università. Le materie possono essere distinte in pratiche (inerenti al settore motorio e sportivo) e teoriche (inerenti al settore biomedico, giuridico, economico, della metodologia didattica e dell'allenamento e psicopedagogico). Tra le discipline pratiche svolte in molti dei corsi di laurea disseminati tra gli atenei italiani, citiamo a titolo non esaustivo i principali sport di squadra italiani (calcio, rugby, pallavolo, basket, pallanuoto), e quelli individuali come l'atletica, il nuoto, la scherma, la ginnastica artistica e quella ritmica. Tutti questi corsi sono conclusi con esami teorico (orali e/o scritti)-pratici.
Nel sistema di istruzione secondaria italiano, trova spazio nelle materie curriculari l'insegnamento dell'Educazione fisica. È questa la vigente denominazione della disciplina per effetto delle “Indicazioni nazionali per il curricolo della scuola dell'infanzia e del primo ciclo di istruzione” del 5 settembre 2012, che hanno introdotto nuovamente il termine. Sono distinte, pertanto, due classi di concorso, 29/A (Educazione Fisica nella secondaria di II grado) e 30/A (Educazione Fisica nelle scuole secondarie di I grado).
Lo schema di regolamento recante “Disposizioni per la razionalizzazione ed accorpamento delle classi di concorso a cattedre e a posti di insegnamento, ai sensi dell'articolo 64, comma 4, lettera a), del decreto-legge 25 giugno 2008, n. 112, convertito, con modificazioni, dalla legge 6 agosto 2008, n. 133", prevede la costituzione di una nuova unica classe di abilitazione, denominata K02A (ambito 2), applicata per la prima volta nel concorso a cattedre bandito nel 2012, a decorrere dal 1º settembre 2013.
Per poter insegnare educazione fisica nelle scuole secondarie di primo e di secondo grado ed accedere al reclutamento, occorre abilitarsi nelle specifiche classi di concorso, attraverso un percorso successivo alla laurea magistrale o al diploma Isef, denominato Tirocinio Formativo Attivo (TFA).
Fino all'anno accademico 2008/2009 hanno funzionato corsi abilitanti all'interno delle SSIS, i quali a seconda delle leggi e dei decreti ministeriali che si sono succeduti nel tempo, erano accessibili per gli aspiranti docenti delle scuole secondarie di primo e di secondo grado, dapprima dopo il solo diploma I.S.E.F.
Oggi le SISS sono state soppresse. Il decreto 249 del 10 settembre 2010 disciplinante il "nuovo sistema di formazione degli insegnanti" stabilisce che il conseguimento dell'abilitazione all'insegnamento nelle scuole secondarie della disciplina "Scienze motorie e sportive" si consegue attraverso lo svolgimento del tirocinio formativo attivo (TFA) comprensivo dell'esame con valore abilitante, nel quale viene svolto sostanzialmente un anno di tirocinio in classe; oppure per coloro i quali erano già in possesso dei titoli di accesso ai percorsi delle SISS entro la data di entrata in vigore di tale decreto, con il conseguimento del solo anno di TFA detto transitorio; il Tirocinio Formativo Attivo transitorio, è stato avviato dall'anno accademico 2011/12.
Una volta concluso il TFA, anche gli abilitati in Scienze motorie e sportive possono accedere ai percorsi per il conseguimento dell'abilitazione per le attività di sostegno agli alunni in difficoltà oppure per l'insegnamento della materia in lingua straniera (CLIL).
AA.VV., SdS – Scuola dello Sport - Rivista di Cultura Sportiva, Roma, Numero Unico del 1981 e Numero 0 del 1982
Conferenza Nazionale dei Presidi delle Facoltà di Scienze Motorie, Verbale del 22.06.2011, Roma, 2011
Le Boulch J., Verso una scienza del movimento umano. Introduzione alla psicocinetica, Armando Editore, Roma, 2000
Palmisciano G., La scienza del movimento umano, in Atti del Convegno "La scienza del movimento umano. Un moderno campo di ricerche", Napoli, 1986, pagg. 161-5
Refrigeri G., La Laurea in Scienze Corporee, in Annali della Pubblica Istruzione, 1-2, 1998, pagg. 85-136
Ricci G., Fondamenti epistemologici per la didattica dell'educazione fisica, Montefeltro, Urbino, 1991

Scipione Piattoli (pronuncia [ˈpjattoli]) (Firenze, 10 novembre 1749 – Löbichau, 12 aprile 1809) è stato un intellettuale, scrittore e prete italiano, appartenente all'Ordine degli Scolopi, attivo anche come figura politica in Polonia.
Insegnò per dieci anni all'Università di Modena come semplice abate e chierico secolare e in seguito, migrato in Polonia, divenne uomo di fiducia del re Stanislao e un importante esponente dell'Illuminismo polacco, contribuendo alla stesura della cosiddetta Costituzione di maggio (1791).
Durante il periodo trascorso a Modena sostenne e promosse, con lo scritto Saggio intorno al luogo del seppellire (1774), le riforme in materia di sepoltura che prevedevano la costruzione dei primi cimiteri extraurbani e l'abolizione delle inumazioni nelle chiese. Dopo la terza spartizione della Polonia fu arrestato dagli austriaci nel 1794 e subì diversi anni di prigionia. Dopo essere stato liberato nel 1800, lavorò per alcuni anni con il principe Adam Jerzy Czartoryski, statista polacco e suo ex allievo, al servizio della Russia. Dalle sue conversazioni a Pietroburgo con Czartoryski nacque il trattato Sur le système politique que devrait suivre la Russie, in cui erano esposti i piani russi per il riassetto europeo, sospesi con la pace di Tilsit, che furono poi un modello di riferimento per il Congresso di Vienna.
Lev Tolstoj si ispirò a Scipione Piattoli nel creare il personaggio dell'abate Morio in Guerra e pace.
Scipione Piattoli nacque a Firenze il 10 novembre 1749 da una famiglia di pittori (il padre, Gaetano Piattoli; la madre, Maria Anna Bacherini; il fratello, Giuseppe Piattoli e la sorella, Rosa Fortunata Piattoli). Nel 1763 si unì all'ordine degli Scolopi, assumendo il nome Urbano. Alcuni storici però hanno messo in discussione che egli abbia mai effettivamente preso i voti; in ogni caso era conosciuto per tenere una condotta piuttosto laica. Insegnò retorica in una scuola piarista a Correggio e conseguì il dottorato all'Università di Firenze. Dal 1772 al 1782 fu professore di storia della religione e lingua greca all'Università di Modena. Il suo inserimento nell'ambiente di Modena fu molto agevolato dalla sua appartenenza alla massoneria, e in particolare alla loggia modenese "Saecura Fides", che probabilmente gli permise di partecipare alla riforma dell'Università, la cui realizzazione gli valse la cattedra. Venne presto coinvolto nell'attività politica, e nel 1774 pubblicò (anonimamente) un opuscolo intitolato Saggio intorno al luogo del seppellire, che trattava la questione dell'igiene e delle sepolture vicino alle chiese.Scrisse anche alcuni libri di testo per l'istruzione elementare. Nel 1774 ricevette il permesso chiesto l'anno precedente di lasciare gli Scolopi e ricominciò ad usare il nome Scipione. Fece uso dei titoli "professore" e "avvocato" e finché rimase in Italia eliminò quello di "abate" (l'abbé). Verso la fine del decennio Piattoli sì trovò in difficoltà per motivi politici mai chiariti e, con dispiacere del suo amico Lazzaro Spallanzani, decise di partire, abbandonando la sua professione di insegnante nel 1782. Prima di giungere in Polonia aveva cercato senza successo di ottenere la cattedra di diritto ecclesiastico a Pavia, facendo richieste a personaggi del calibro di Kaunitz, Sperges, Pecci, Wilczeck e Giovanni Bovara; quest'ultimo aveva anche scritto per lui una lettera di presentazione da consegnare a Luigi Lambertenghi.Piattoli arrivò quell'anno nella Confederazione polacco-lituana come tutore per i figli di Piotr Potocki, un membro della ricca famiglia Potocki. Secondo un resoconto dell'epoca la sua intera ricchezza materiale in quel periodo consisteva in una biblioteca. Piattoli concluse il suo servizio per la famiglia Potocki verso il 1784 a causa di divergenze personali con Pelagia Potocka e Maria Radziwiłł. Nello stesso tempo venne assunto dalla famiglia Lubomirski – Izabela Lubomirska in particolare – da loro venne presentato a Stanisław Kostka Potocki e Grzegorz Piramowicz. Attraverso Potocki e Piramowicz divenne membro della Società per i libri elementari nel 1784. Nella Società era incaricato di scrivere un libro di testo sulla storia della scienza. Circa nello stesso periodo fu anche attivo a Varsavia nella massoneria.Piattoli viaggiò attraverso l'Europa al seguito della famiglia Lubomirski, inclusa Izabela, come tutore del giovane Henryk Lubomirski. Durante quel periodo sviluppò vasti rapporti con le varie corti europee in Curlandia, Austria (Vienna), Italia (Torino) e Francia (Parigi). Nella sua permanenza di tre anni alla residenza parigina della famiglia Lubomirski fu in contatto con molti importanti esponenti dell'Illuminismo. Incontrò – spesso attraverso altri fiorentini come Filippo Mazzei – Johann Wolfgang von Goethe, Thomas Jefferson, il Marchese de Lafayette, Luigi Landriani, Girolamo Lucchesini e il Marchese de Condorcet. Ebbe anche rapporti epistolari con J. G. Herder. In Polonia intrecciò stretti rapporti con Ignacy Potocki e Julian Ursyn Niemcewicza. Dal 1787 fu anche tutore di Adam Jerzy Czartoryski, che in seguito divenne un importante uomo politico dell'Impero Russo, sul quale Piattoli avrebbe esercitato una significativa influenza.
Piattoli tenne contatti con personaggi di spicco della scena politica polacca, inizialmente presso il gruppo di opposizione alla fazione reale. Verso la fine del suo soggiorno a Parigi, divenne un sostenitore delle riforme in Francia e Polonia, e iniziò a fare i suoi primi seri passi nell'attivismo politico, attraverso il coinvolgimento nel "Quadriumvirato", un gruppo di magnati che pianificavano (senza aver mai realizzato) una confederazione. Divenne anche un membro straniero della Société des Amis des Noirs.Grazie ai suoi contatti nella massoneria con lo svizzero Pierre-Maurice Glayre (dal 1764 segretario particolare del re di Polonia Stanisław August Poniatowski), Piattoli conquistò la confidenza del re di Polonia, diventando suo agente a Parigi e, dalla fine del 1789, suo segretario privato e bibliotecario, anche se privo di alcun titolo ufficiale. Agendo come una sorta di consigliere culturale, Piattoli, che aveva forti legami con l'opposizione riformista e spesso anti-realista, fu un importante collegamento tra i riformatori – in particolare Ignacy Potocki – e il re. Secondo le parole di un diplomatico svedese, L. Engstrom, era «come una molla infaticabile», costantemente teso a mediare tra le due fazioni. A causa della sua associazione con i riformatori, nell'ambiente conservatore di Roma divenne impopolare e fu considerato un fedele sostenitore degli ideali rivoluzionari e accusato di essere un democratico.I diplomatici del Vaticano criticarono il re per avere assunto un tale "rivoluzionario", ma il re difese Piattoli piuttosto vivacemente. In ogni caso, molte di queste accuse erano esagerazioni o calunnie diffuse dai suoi nemici politici: secondo uno di questi pettegolezzi infatti, Piattoli sarebbe stato visto in Francia ad incitare la folla ad uccidere il re. In realtà, Piattoli appoggiava i Monarchiens nelle prime fasi della Rivoluzione francese, ma più in direzione di una pacifica trasformazione in un ordinamento costituzionale che verso gli eccessi del regicidio. Tra il 1790 e il 1792, Piattoli fu inviato dal re in diverse delicate missioni diplomatiche a Berlino e in altri luoghi.Fu impegnato nei negoziati per l'alleanza polacco-prussiana e collaborò con Ignacy Potocki, aiutando a redigere molti testi collegati con il lavoro di Potocki nel Sejm, il parlamento della Confederazione polacco-lituana. Era anche attivo sostenitore del piano di Poniatowski per una successione ereditaria. Piattoli, in quanto segretario di Poniatowski e come residente del Castello Reale di Varsavia, fu considerato il principale fautore della decisione del re a favore di una riforma sociale e si ritiene che abbia preso parte alla scrittura della Costituzione polacca di maggio. L'esatta natura del ruolo di Piattoli riguardo alla Costituzione rimane incerto; gli storici moderni non sono concordi sul considerarlo un esecutore, un mediatore o solo un ispiratore ma di sicuro giocò un ruolo decisivo nel convincere il re a collaborare con i capi del partito patriottico polacco nella redazione del testo.
Basandosi sulle discussioni tra i principali autori, compreso il re, Hugo Kołłątaj (un altro prete cattolico romano) e Ignacy Potocki, potrebbe aver preparato o ampliato alcune parti del documento. Quanto meno è certo che egli abbia aiutato a catalizzare il processo. Lo storico Emanuel Rostworowski lo descrive come un importante segretario editore, che certamente partecipò alla relativa discussione e influenzò sia Potocki sia il re, e definisce le stanze di Piattoli nel Palazzo Reale un «asilo» della costituzione. Piattoli fu infine implicato nei preparativi finali per la votazione, che ebbe luogo durante la riunione del Sejm il 3 di maggio. Dopo quel mese divenne il fondatore della società Zgromadzenie Przyjaciół Konstytucji Rządowej (Amici della costituzione). Fu attivo in molte vicende politiche e lavorò in grande vicinanza con figure chiave nella Polonia come Hugo Kołłątaj. Diventò un consigliere fidato di Dorothea von Medem, Duchessa di Curlandia e promosse molte riforme per migliorare le condizioni della borghesia e degli ebrei.
Durante la Guerra russo-polacca del 1792 in difesa della Costituzione, Piattoli si trovò in un'altra missione diplomatica a Dresda, dove rimase dopo la sconfitta della Confederazione per mano della Russia Imperiale causata dalla Seconda Spartizione della Polonia. A Dresda e nella vicina Lipsia, Piattoli era attivo nei circoli dei patrioti polacchi emigrati, che includevano Potocki and Kolłątaj. Nel 1793 si separò ufficialmente da Poniatowski, dopo aver ricevuto una lettera in cui lo si sollevava dal servizio. Nel 1794 fu coinvolto nelle preparazioni per la Rivolta di Kościuszko contro l'influenza russa e nei negoziati con la nuova Francia repubblicana, con la quale i polacchi riformisti proposero un'alleanza, con la promessa di trasformare la Polonia nella seconda repubblica in Europa. Contemporaneamente intraprese dei negoziati molto più conservatori con i russi.Nel Luglio 1794 insieme a molti altri attivisti fu esiliato da Lipsia, e venne poi arrestato dalle autorità austriache. Dopo il fallimento della Rivolta di Kościuszko nel tardo 1794, molti prigionieri furono liberati, ma Piattoli venne tenuto prigioniero insieme a Kołłątaj, poiché le autorità russe sostenevano che i due fossero “estremamente pericolosi”. Per questo motivo, anche dopo la spartizione finale della Polonia nel 1795, Piattoli rimase imprigionato a Praga dalle autorità dell'Impero austriaco fino al 1800, nonostante le richieste di rilascio provenienti da Poniatowski e perfino da Napoleone Bonaparte. La sua scarcerazione nel 1800 sembra essere stata il risultato degli sforzi della famiglia Czartoryski e della Duchessa Dorothea.Dopo il suo rilascio tornò alla corte di Dorothea in Curlandia, dove fu assunto come tutore per sua figlia. Verso il 1803 cominciò a collaborare con Adam Jerzy Czartoryski, che allora lavorava per la Russia. Circa nello stesso periodo, lui e Czartoryski elaborarono un piano per un'organizzazione federale degli stati d'Europa, finalizzata a prevenire conflitti armati e mantenere la pace perpetua. Piattoli, tramite Czartoryski, lavorò per un breve periodo anche nella diplomazia e nell'amministrazione russa. Come Czartoryski, Piattoli provò a fare pressioni alla corte russa per un più indulgente e tollerante atteggiamento nei confronti della Polonia, ma con scarso successo.Nel 1807 Scipione Piattoli ritornò in Curlandia, e lì infine si stabilì, abbandonando l'abito e sposando una delle dame della corte. In Curlandia si dedicò al sistema d'istruzione, e coltivò la speranza di perseguire qualche studio scientifico, un sogno che aveva sin da giovane ma per il quale non trovò mai abbastanza tempo. Morì a Löbichau, per una infezione polmonare, il 12 aprile 1809, e fu sepolto in un giardino in quella stessa città.
Gran parte di ciò che sappiamo sulla fase giovanile dell'attività del Piattoli deriva da una raccolta di manoscritti e appunti autografi recuperata da Alessandro D'Ancona, che dedicò alla ricostruzione della biografia del Piattoli trent'anni di faticose ricerche. Questi scritti, disordinati e frammentari, forniscono un quadro piuttosto ricco dell'attività svolta dall'abate negli anni di permanenza a Modena. Pare infatti che egli si fosse occupato delle Opere Pie, come emerge da alcuni regolamenti dell'Albergo dei poveri e dello Spedale, oltre a dei piani per il miglioramento dei monti di pietà di Modena e di Reggio nell'Emilia. Compaiono inoltre pareri su questioni giurisdizionali e legali: in una memoria sostiene che alla Chiesa non spetta l'autorità di scomunicare chi legge libri contrari a «la nostra santa fede e la nostra sana morale», ma come un medico ha il solo compito di consigliare il suo paziente.
In materia di giurisdizione religiosa compare anche un'argomentazione contro il battesimo forzato dei figli neonati degli Ebrei. Un suo intervento riguarda anche la lunga contesa con Roma a proposito del Codice, in particolare alle questioni delle ordinanze sul foro ecclesiastico e l'immunità personale. Con argomenti storici Scipione Piattoli sosteneva il diritto del Principe, e nella conclusione scrive: «Un Sovrano che per formare la sua Nazione promulgasse un codice di nuove leggi e lasciando interamente il diritto positivo comune, ideasse un sistema di legislazione tutta propria dei suoi Popoli, non mancherebbe in verun modo ad alcun dovere se, rispettati i patti onerosi del diritto delle Genti ed i principi della costituzione fondamentale religiosa e politica, stimasse necessario di rivocare i privilegi graziosi accordati già da Suoi Maggiori, purché gravi ne fossero le ragioni ed utilissime le conseguenze».All'interno dei suoi appunti si trova anche un fascicolo autografo di quindici fogli, in cui è presente un intervento a favore della costruzione di due cimiteri fuori dalle mura di Modena. La data non è precisata ma è certo che sia anteriore di qualche anno rispetto alla pubblicazione del Saggio intorno al luogo del seppellire (1774). Questi appunti non vanno interpretati come una preparazione del Saggio, poiché differiscono molto nel tono, ma sono un indizio che la decisione della costruzione di un cimitero extraurbano era già maturata da diversi anni. Il fatto che sul fascicolo si parli di cimiteri al plurale è un rimando alla prima fase della politica cimiteriale di Francesco III, del novembre 1771. Piattoli definisce «perniciosa e insoffribile» la pratica delle sepolture cittadine e auspica che sia «senza ritardo eseguito il Progetto proposto di toglierla colla costruzione degl'indicati cimiteri fuori di città»; è solo «la forza dell'uso e la tirannia che sulle menti esercitano i pregiudizi» a rendere difficile sradicare «costumanze che sono universalmente riputate irragionevoli e dannose». Per ottenere questo scopo, secondo l'abate non è sufficiente «la ragione e il coraggio del filosofo, occorre l'autorità e la fermezza del Magistrato».
L'argomentazione continua proponendo come alternativa alla cremazione (allora impraticabile per motivi religiosi), la sepoltura in cimiteri fuori della città, costume che non è affatto nuovo ma che risale ai saggi riti degli antichi. Il fascicolo continua con una trattazione storica delle usanze di età Romana, contrapposte al decadimento morale del Medioevo, e si conclude con una dimostrazione dell'insalubrità della pratica della sepoltura urbana che sì rifà ad alcune delle più moderne teorie fisiologiche dell'epoca. In alcune sue citazioni sono molto evidenti alcuni concetti chiave dell'Illuminismo, che mostrano chiaramente la natura della sua formazione: sempre in merito alle sepolture dentro la città afferma che esse provocano un danno alla «pubblica sanità e per conseguenza alla pubblica felicità, di cui sono, per così dire, ministri e custodi i Magistrati». Nel Saggio dedicherà a questi temi una trattazione più lunga, metodica e approfondita.
Piattoli aveva dedicato molte delle sue energie a studiare metodi per migliorare l'istruzione, e non va dimenticato che egli per la maggior parte della vita si sostentò con la sua attività di insegnante. Per la riforma dell'istruzione del Ducato nel 1774 scrisse un libro di testo per le scuole primarie dal titolo Abecedario per l'infima classe ad uso delle scuole di Modena, in questo manuale sosteneva un nuovo metodo per imparare a leggere e scrivere che si fondava sullo stesso principio che ispirava il Saggio, cioè la maggior forza della ragione rispetto al peso della consuetudine, che «oppose mai sempre un argine insuperabile alla verità» e la necessità di «un Sovrano magnanimo ed illuminato per romperlo ed atterrarlo».
Era sua convinzione che tutti potessero avvicinarsi alla cultura scritta se avessero imparato con l'esercizio a leggere velocemente e senza errori, e fu sicuramente per sua iniziativa che fu aggiunta al testo una serie di tavole con le spiegazioni delle abbreviazioni usate nei diversi campi del sapere, sia esso scientifico, letterario o giuridico, oltre naturalmente a quelle delle Sacre Scritture. L'uso dell'Abecedario divenne obbligatorio nel Ducato di Modena per tutte le scuole e per le maestre di casa. Da attribuirsi al Piattoli è anche la compilazione di un Libretto di esempi italiani e latini e un Vocabolario domestico. Causò qualche polemica da parte di alcuni oppositori dell'abate l'affiancamento a questo libro di testo di una Raccolta di massime morali, giudicate in alcuni tratti non conformi alla dottrina. In ogni caso la riforma modenese fu molto importante perché oltre a offrire un unico libro per tutte le scuole, proponeva anche un nuovo metodo d'insegnamento, che costituisce l'antecedente di quello oggi chiamato metodo fonico-sillabico.
L'opera, fortemente voluta dal Duca di Modena, è considerata dagli studiosi della letteratura come uno dei "precedenti" dei foscoliani Sepolcri. Quando l'opera gli fu affidata nel 1774, Piattoli aveva solo 25 anni e fu probabilmente per iniziativa del suo protettore massonico Filippo Giuseppe Marchisio e del vice-cancelliere dell'Università Camillo Tori che venne scelto proprio lui per l'incarico. Il Saggio doveva sostenere in pubblico le ragioni della decisione del Duca di costruire un cimitero di avanguardia all'esterno della città, una riforma che era ormai di diffusa e riconosciuta esigenza ma che nessun sovrano era ancora riuscito ad attuare a causa delle resistenze popolari.Il testo fu iniziato tra la fine di maggio e completato all'inizio di giugno, un tempo relativamente breve, che si può spiegare notando che Piattoli aveva già lavorato sull'argomento nel fascicolo manoscritto di pochi anni prima. Lo scopo principale del trattatello è di difendere l'operazione del cimitero di San Cataldo dall'accusa di novità e, solo secondariamente, di dimostrarne la pubblica utilità. Il Saggio è diviso in due parti di cui la prima occupa praticamente i due terzi del testo ed è dedicata ad un excursus storico, mentre la seconda parte affronta la questione dal punto di vista medico-scientifico.
Nell'introduzione Piattoli afferma che la sua opera non è una storia delle sepolture ma un «saggio semplicemente» in cui «si tenta di presentare sotto un sol punto di vista le variazioni infinite delle pratiche riguardanti la scelta d'un luogo ove riporre gli estinti», infatti «la Natura ci ispirò l'attenzione di allontanarli da noi; la Religione ne fece una parte di culto e la Politica un dovere del cittadino. Col trapassare dei secoli si cambiano le idee, i genj, la legislazione, il costume. Le sepolture ànno provato al pari d'ogni altra cosa le lor vicende». L'abate passa quindi in rassegna gli usi del passato per «valutare le costumanze diverse che si incontrano in questo genere e dimostrare ciò che avrebbe dovuto farsi se si fossero sempre seguiti i giusti principj». 
Importante è quindi il richiamo alla Natura, mentre la ricostruzione storica individua il momento in cui si è verificata una deviazione dai buoni costumi, fornendo pertanto una solida giustificazione di un provvedimento che vuole rivoluzionare le consuetudini. Dopo una veloce rassegna delle usanze funerarie di diversi popoli, tra cui Celti, Egiziani, Ebrei, Greci e Romani, oltre che dei primi Cristiani, si passa ad una analisi più dettagliata nel racconto della degenerazione, cioè di come col tempo i cimiteri e le sepolture si siano sempre più avvicinati alle abitazioni. Attribuisce prima alle catacombe il ruolo di aver favorito una familiarizzazione con i cadaveri, alle usanze religiose il desiderio di essere inumati vicino alle reliquie dei Santi, ed al vizio della società il desiderio di distinguersi.
A questa ambizione mondana veniva volentieri incontro la Chiesa, e in particolare i parroci che, seppur col divieto del Concilio di Trento, continuarono a chiedere tributi per la sepoltura in chiesa. Un'usanza diffusa contro la quale aveva lottato Carlo Borromeo, che Piattoli ricorda nella finale della prima parte del Saggio: «La venerazione che essi [i Concili di Milano] riscossero dalla Chiesa e l'autorità che vi ottengono per l'insigne Prelato che ne fu l'anima, per la chiarezza de' tempi ne' quali si tennero e per le conseguenze ammirabili che produssero, bastano a giustificare qualunque determinazione che dietro alle loro tracce si prendesse dalla pubblica Autorità». La seconda parte, dedicata alle argomentazioni medico-sanitarie, è piuttosto imprecisa e confusa, non essendo Piattoli un esperto del campo, e infatti è la sezione più breve del Saggio. Si nota però un superamento delle teorie meccanicistiche e un avvicinamento, seppur lieve, alle teorie fisiologiche più recenti.
Gli autori citati sono pochi ma significativi: il primo è Stephen Hales, che fu il primo a dimostrare il ruolo attivo dell'aria nelle reazioni chimiche. Ciò vale a sostenere che l'aria e le esalazioni in essa contenute, in specie quelle provenienti dalla putrefazione, agiscono sul nostro organismo e sulla nostra salute. Il calore, l'umidità, i luoghi chiusi sono cause delle più dannose modificazioni dell'aria e provocano le più nocive esalazioni putride. Piattoli sostiene in questo modo la pericolosità delle emanazioni provenienti in particolare dagli ospedali e dalle carceri, oltre che dalle chiese naturalmente, a cui oppone le sepolture nelle campagne. In materia di sepoltura le autorità principali chiamate in causa sono Henri Haguenot, Maret e Habermann. Viene posto l'accento sulla necessità di un grande ricambio d'aria, ostacolata però dalla struttura architettonica delle chiese, che risultano quindi inadatte allo scopo, così come le sepolture nei giardini a loro contigui che causano esalazioni per le vicine vie della città.
«V'à esempio di Matrone che scorrendo co' loro cocchi lungo un cimitero, ferite dalla corrente di cadaveriche emanazioni concentrate nell'angustie della via, furono sorprese da orripilazione, nausea e grave cefalgia, cui succedendo una pessima febbre, vennero in breve deplorabilmente rapite» (p. 73). L'ultima parte è dedicata alla confutazione delle più diffuse obiezioni di carattere religioso e politico, cioè di coloro i quali, «prevenuti per lo più a favore delle usanze che si tenevano al cominciamento della loro età, senza curare ciò che si praticasse poco più addietro [...] mossi mai sempre per impeto di cui non sanno il principio», si dimostrano di conseguenza «incapaci di sentire i loro veri vantaggi». La prima obiezione è il timore che senza le sepolture cittadine vengano a mancare i suffragi, a ciò Piattoli risponde che è cosa nota il fatto che non è importante il luogo dove Dio viene pregato, purché lo si preghi, e quindi la presenza del corpo non è necessaria. La seconda – e forse più forte – opposizione è quella posta dai nobili, per i quali la sepoltura in un cimitero lontano dalla città, in fosse comuni e senza distinzioni, rappresenta un oltraggio al proprio rango.
L'abate argomenta che non è il luogo di sepoltura a fornire agli uomini l'onore, infatti ironicamente scrive: «Se le vie militari, se le deserte campagne, se le rive del mare, se gli erti monti diedero sepoltura agli Eroi dell'antichità, potranno darla benanche a quelli del nostro secolo che non ne abbonda» (p. 80). In conclusione Piattoli nomina le iniziative analoghe già prese in altre parti d'Europa: Vienna, Francia (Decreto del Parlamento di Parigi, 1765), Irlanda e Danimarca. A sostegno dell'importanza di uniformare gli usi e costumi dei popoli secondo le novità e le migliorie apportate dagli scienziati, Scipione Piattoli porta l'esempio dell'orologio alla francese o astronomico, introdotto con fatica e molta resistenza in tutta Europa nel corso del XVIII secolo e che in Italia sostituì il sistema basato sul moto apparente del sole. La chiosa del Saggio contiene una rivendicazione per il potere sovrano del diritto di agire anche contro il volere del popolo, se questo è fatto per il bene pubblico: «fare del bene agli uomini malgrado gli uomini stessi, cercando meno l'applauso vago dei popoli che il reale vantaggio della Repubblica e della Patria» (p. 87).
Nel 1775 venne pubblicata a Venezia un'opera intitolata Note critiche di Varii sopra un libretto intitolato Saggio intorno al luogo del seppellire. Seppur sotto pseudonimo, gli autori erano Pellegrino Nicolò Loschi, padre Antonio Maria da Spilamberto e Andrea Pullera (figlio dell'appaltatore della cartiera). Questo testo, di 253 pagine, conteneva una ristampa del Saggio, cui faceva seguito una confutazione molto dettagliata che, riprendendolo parola per parola, cercava di controbatterlo mediante argomenti eruditi e citazioni teologiche, caratterizzate da una veemenza insolita e da toni molto accesi. Nonostante il Saggio del Piattoli fosse stato pubblicato anonimamente, gli autori delle Note mostrano di averlo ben identificato come «Fiorentino, professore di storia ecclesiastica» e per di più in alcuni punti lo definiscono un «incredulo disperato ed empio» (p. 110). A proposito delle affermazioni dell'abate riguardanti l'incinerazione, che scriveva: «gli spiriti erano dalle fiamme spinti alla loro sfera e condotti a riunirsi all'anima dell'Universo», le Note rispondono con tanto di lettere capitali «EMPIETÀ SOMMA! ANIMA DELL'UOMO MATERIALE! PANTEISMO! PANTEISMO! FUOCO!» (p. 147). In merito alle considerazioni mediche il testo non si dilungava, ma ammetteva che potessero darsi circostanze in cui si rivelasse necessario modificare alcuni costumi in nome del bene pubblico.In un primo momento Piattoli si mostrò deciso a rispondere al Loschi con una edizione ampliata, soprattutto nella parte scientifica, e per farlo si rivolse per un aiuto a Spallanzani. Nel frattempo però il Saggio era già stato pubblicato dai quotidiani e i giornali delle principali città italiane, ricevendo una calorosa accoglienza, e questo fece balenare all'abate e al Marchisio suo protettore l'idea di rivolgersi al nume di tutti i filosofi dell'epoca: l'enciclopedista d'Alembert, per invitarlo a promuovere una ristampa in traduzione francese. La risposta positiva del philosophe e il consiglio del Bagnesi dissuasero Piattoli dal rispondere alle Note; del resto il riconoscimento internazionale degli ambienti più illuminati dell'epoca rendeva inutile continuare la polemica. La traduzione comparve solo nel 1778 sotto il titolo di Essai sur les lieux et les dangers del sépultures, e fu affidata da d'Alembert al brillante anatomista Félix Vicq d'Azyr, collaboratore di Turgot e segretario perpetuo della Société Royale de Médecine.
Quest'opera non era una semplice traduzione ma un vero e proprio dossier sulla questione dei cimiteri nel 1778, questione che era tornata di grande attualità dopo la svolta dell'ordinanza di Parigi del 1775, voluta fortemente dall'arcivescovo di Tolosa Loménie de Brienne, che in Spagna aveva già emanato un simile decreto nel settembre 1774. In seguito a questi fatti il re di Francia Luigi XVI fece una Déclaration Royale sulle inumazioni, che auspicava di generalizzare e rendere più diffuse le ordinanze precedenti, limitando il più possibile le eccezioni. L'Essai giocò un ruolo determinante nell'attuazione di queste disposizioni e nella loro diffusione. Sebbene non trasformasse completamente il Saggio, l'Essai non è solo una traduzione ma contiene molti interventi di Vicq d'Azyr, che operò una significativa azione di integrazioni, tagli e suddivisioni, tanto che quando giunse più tardi alla sua edizione castigliana nel 1785 ad opera di Benito Bails, il contributo fondamentale dell'autore fiorentino era a malapena ricordato.
Giampiero Bozzolato, Polonia e Russia alla fine del XVIII secolo – Un avventuriero onorato: Scipione Piattoli, Padova, 1964.
Alessandro D'Ancona, Scipione Piattoli e la Polonia, con un'appendice di documenti, Firenze, Barbèra, 1915.
 Grazia Tomasi, Per salvare i viventi – Le origini settecentesche del cimitero extraurbano, Bologna, Il Mulino, 2001, ISBN 8815082530.
 Scipione Piattoli, in Treccani.it – Enciclopedie on line, Istituto dell'Enciclopedia Italiana, 15 marzo 2011. URL consultato il 9 febbraio 2015.
 Scipione Piattoli, Saggio intorno al luogo del seppellire, 1774. URL consultato il 9 febbraio 2015.
 Leo Tolstoy, War and Peace: With bonus material from Give War and Peace A Chance by Andrew D. Kaufman. URL consultato il 21 aprile 2015.