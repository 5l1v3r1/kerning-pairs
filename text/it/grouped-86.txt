
Gournay è un comune francese di 342 abitanti situato nel dipartimento dell'Indre nella regione del Centro-Valle della Loira.

La Gubernija di Tambov, in russo: Тамбовская губерния? era una Gubernija dell'Impero Russo e poi dell'Unione Sovietica. Istituita nel 1796, esistette fino al 1937, il capoluogo era Tambov.

Gran Bilbao è una comarca della Spagna, situata nella comunità autonoma dei Paesi Baschi ed in particolare nella provincia di Biscaglia.

Il Gran Premio d'Olanda 1950 è stata una gara extra-campionato di Formula 1 tenutasi il  23 luglio 1950 sul Circuito di Zandvoort, a Zandvoort, nei Paesi Bassi. 
La gara comincia con le Maserati e le Ferrari davanti a tutti con Rosier primo inseguitore su Talbot-Lago. Il pilota francese incomincia a rimontare posizioni, Juan Manuel Fangio si ritira per un guasto alle sospensioni mentre José Froilán González è rallentato da un pauroso incendio scatenatosi al rifornimento, fortunatamente subito domato dagli uomini ai box. Così al 32º giro Rosier passa al comando della corsa, posizione che manterrà fino al traguardo. Alle sue spalle vibrante la lotta per la piazza d'onore con Alberto Ascari che, recuperate diverse posizioni anche grazie all'asfalto reso viscido dalla pioggia, è costretto ad arrendersi al compagno di squadra Luigi Villoresi.

Il Gran Premio del Belgio 2001 è stato la quattordicesima prova del Campionato mondiale di Formula 1 2001. Disputata il 2 settembre sul circuito di Spa-Francorchamps, la corsa fu vinta da Michael Schumacher su Ferrari; il pilota tedesco conquistò così la cinquantaduesima vittoria in carriera, superando Alain Prost nella graduatoria dei piloti più vincenti di sempre. Dietro di lui giunsero David Coulthard e Giancarlo Fisichella, che completarono il podio. A punti arrivarono anche Mika Häkkinen, Rubens Barrichello e, per l'ultima volta in carriera, Jean Alesi.
Il Gran Premio fu caratterizzato da un incidente occorso a Luciano Burti, che, a causa di una collisione con Eddie Irvine, subì il distacco dell'alettone della propria vettura, che perse deportanza e andò a schiantarsi contro una barriera di gomme ad oltre 250 chilometri orari. Il pilota brasiliano ne uscì senza gravi lesioni, riportando solamente una commozione cerebrale, ma la sua carriera in F1 si interruppe.A livello di audience la gara fece registrare ascolti elevatissimi: in Italia tenne davanti alla tv oltre 11 milioni di persone con uno share vicino al 70%, mentre la televisione belga RTBF fece segnare uno dei picchi d'ascolto più alti di tutto l'anno con oltre 600.000 spettatori e il 53% di share.
La manifestazione sportiva venne organizzata dal Royal Automobile Club of Belgium. Per l'occasione non si effettuò alcuna modifica al circuito, ma venne ampliata la sala stampa. Oltre al Gran Premio di Formula 1 erano previsti, come gare di contorno, gli appuntamenti di Formula 3000, che si sarebbe disputato al sabato pomeriggio, e Porsche Supercup, il cui svolgimento venne previsto la domenica mattina.
Alla vigilia della gara la FIA rese nota la prima bozza di calendario per la stagione 2002. Questa versione del documento, poi confermata, non vedeva cambiamenti rispetto al 2001, eccezion fatta per l'inversione di date tra il Gran Premio di Francia e quello di Gran Bretagna. Nello stesso tempo, però, Bernie Ecclestone mise in dubbio la permanenza della gara belga nel 2003 (come infatti accadde, visto che la corsa tornò a disputarsi dal 2004) a causa della stringente normativa sul tabacco, introdotta nel 1997, che impediva la pubblicità di prodotti da questo derivati anche durante i grandi eventi sportivi.Questa dichiarazione suscitò immediatamente la reazione di Serge Kubla, ministro vallone dell'economia, e dei media belgi, i quali evidenziarono come il Gran Premio era una delle principali fonti di sostentamento del turismo, visto che portava nelle casse degli alberghi della provincia di Liegi una cifra superiore ai 200 milioni di franchi e le vendite di biglietti, souvenir e gadget vari generavano introiti compresi tra i 500 e i 700 milioni, i quali andavano nelle casse della società di Ecclestone.
La Williams fu la squadra che portò il maggior numero di novità tecniche per l'appuntamento mondiale in terra belga: venne infatti utilizzata da Ralf Schumacher una versione evoluta della FW23. Questa era caratterizzata da un telaio realizzato con nuove tecniche di fabbricazione, più leggero di circa tre chilogrammi rispetto al precedente, grazie alle modifiche apportate nella zona di attacco con le fiancate, che a loro volta divennero più schiacciate, seppur avessero pinne laterali più larghe ed evidenti. L'idea dei progettisti era infatti quella di migliorare l'aerodinamica della monoposto favorendo una migliore penetrazione dei flussi d'aria. Vennero modificati anche il profilo estrattore, con canali più alti e squadrati, e i radiatori, resi più piccoli. Differente pure l'alettone anteriore, che presentava una inedita pinna al suo interno.Anche la Ferrari presentò un nuovo alettone anteriore, caratterizzato da un insieme di soluzioni già provate nei precedenti Gran Premi ed adattati per l'esigenza alla gara belga, mentre la McLaren non apportò nuove modifiche alle proprie vetture. Benetton, Arrows e Jaguar confermarono le novità tecniche già utilizzate a Budapest, mentre la Minardi fabbricò un nuovo cambio. Più corpose le modifiche sulle Prost, che adottarono nuove sospensioni posteriori con struttura deformabile e un nuovo semiasse, caratterizzato da un grosso profilo estrattore.La Jordan e la BAR non confermarono invece le novità apportate in Ungheria e non portarono alcuna nuova soluzione visto che entrambe le squadre stavano già lavorando alla progettazione della vettura per la stagione seguente.
Nel fine settimana del Gran Premio venne reso noto il passaggio di Giancarlo Fisichella alla Jordan in uno scambio che avrebbe portato Jarno Trulli alla Renault per la stagione successiva. Il pilota romano aveva infatti chiesto a Flavio Briatore, direttore tecnico del team, un rinnovo triennale del contratto, ma gli venne rifiutato. L'appuntamento belga rappresentò l'ultima gara in Formula 1 per Tarso Marques che, a partire dalla gara di Monza, sarebbe stato sostituito da Alex Yoong, sostenuto dal governo malese e dalla società di scommesse Magnum.La Prost rinnovò poi con la Ferrari l'accordo per la fornitura di motori anche per la stagione 2002. Sempre in tema di propulsori divenne ufficiale il passaggio per il campionato successivo della Minardi ai motori Asiatech, forniti a titolo gratuito e in versione aggiornata rispetto a quelli utilizzati dalla Arrows. Infine la McLaren rinnovò il contratto di sponsorizzazione con la Mobil 1.Ai box era inoltre presente l'ex campione del mondo Nigel Mansell, reduce da un'esibizione a Donington alla guida di una Jordan biposto.
Durante la sessione di prove del venerdì Michael Schumacher sfruttò la pista asciutta nei primi minuti per marcare il miglior crono in 1'48"655. A seguito di un violento scroscio d'acqua, però, fu anche protagonista di un incidente, per molti aspetti analogo a quello avvenuto con Coulthard nell'edizione 1998: il pilota tedesco, che stava entrando nel Raidillon, non riuscì a vedere in tempo la Jaguar di Pedro de la Rosa e la tamponò, danneggiando il proprio alettone e ritrovandosi con la gomma anteriore destra bloccata. Schumacher, pur se deluso dal fatto di aver perso un'ora di prove, si dimostrò tranquillo, affermando che per lui si trattava di un normale incidente. Medesimo fu lo stato d'animo di De la Rosa, che non si scompose particolarmente per l'accaduto. Il secondo miglior tempo fu ottenuto, invece, da Jarno Trulli che precedeva l'altro ferrarista Barrichello e Giancarlo Fisichella. Più in difficoltà le McLaren, con Häkkinen quinto e Coulthard costretto ai box per tutta la mattinata a causa di un contatto con un guard-rail che aveva danneggiato la sua vettura. Ancora più indietro le Williams, con Ralf Schumacher settimo con la nuova versione della FW23 e Montoya sedicesimo.
Proprio le vetture del team di Grove si imposero nella sessione del sabato facendo registrare i migliori parziali, staccando nettamente Häkkinen, terzo a circa un secondo. Tra l'altro le prove partirono con due ore di ritardo per l'impossibilità dell'elicottero medico di decollare e durarono appena quarantacinque minuti.
La sessione di qualifiche del sabato si svolse con la pista che andava progressivamente asciugandosi: in questa situazione, le gomme della Michelin risultarono più competitive delle Bridgestone e questo, insieme ad una buona scelta di tempo nello scendere in pista, permise alla Williams - BMW di conquistare la prima fila, con Montoya in pole position e Ralf Schumacher secondo. Le monoposto inglesi costruirono il loro vantaggio in particolar modo nel settore centrale, girando in quel tratto un secondo e mezzo più veloce di Michael Schumacher, abile a sfruttare l'ultimo tentativo a sua disposizione per ottenere la terza piazza sulla griglia di partenza. La superiorità delle gomme francesi venne comunque confermata anche dall'ottima prestazione di Frentzen, quarto con la Prost. Quinto tempo per Barrichello, unico pilota tra i primi ad aver ottenuto il suo miglior tempo con gomme intermedie, seguito dalla BAR di Villeneuve, la McLaren di Häkkinen e la Benetton di Fisichella. Solo nono Coulthard, giunto davanti a Pedro de la Rosa. La sesta fila venne invece occupata da Olivier Panis e Kimi Räikkönen, i quali erano seguiti da Jean Alesi, alla sua seconda gara in Jordan, e Nick Heidfeld. Proprio il francese era riuscito a precedere il compagno di squadra Jarno Trulli, giunto solo sedicesimo e preceduto pure da Jenson Button. Eddie Irvine e Luciano Burti, invece, non andarono oltre la nona fila, mentre le ultime quattro posizioni erano occupate da Jos Verstappen, Fernando Alonso, Enrique Bernoldi e Tarso Marques.
Le due Arrows e le due Minardi, nonostante superassero il limite del 107%, necessario per poter prendere parte alla gara, vennero comunque ammesse sullo schieramento di partenza in ragione del fatto che le qualifiche si disputarono in condizioni di natura eccezionale. Per la stessa ragione venne rigettato dai commissari il reclamo sporto da Ron Dennis contro diciassette vetture, tra cui quella del suo pilota Coulthard, che avevano migliorato i propri tempi sul giro in regime di bandiere gialle dopo che la Sauber di Nick Heidfeld si era arrestata in una posizione pericolosa.
Nel warm up, disputato su pista asciutta, il miglior tempo venne ottenuto da Michael Schumacher, con un parziale di 1'49"495. Il tedesco era seguito da Mika Häkkinen, mentre Juan Pablo Montoya, che aveva ottenuto il miglior tempo durante le qualifiche non andò oltre il settimo posto.
Durante questa sessione di prove, poi, Fernando Alonso fu protagonista di un incidente in cui distrusse completamente la sua Minardi. Lo spagnolo, infatti, perse il controllo della monoposto all'uscita della curva Stavelot, colpendo le barriere di protezione in maniera violenta. Risultò comunque illeso e poté così prendere parte alla gara.
Il Gran Premio si svolse domenica 2 settembre davanti a circa 85.000 spettatori. La partenza dovette essere ripetuta più volte: a pochi secondi dal via, infatti, sia Tarso Marques che Heinz-Harald Frentzen fecero spegnere il motore delle loro vetture e furono costretti a ripartire dal fondo dello schieramento. Il tedesco decise quindi di modificare la propria strategia di gara, passando dalle due soste che aveva programmato ad un'unica fermata ai box. Una volta ripetuta la procedura fu Montoya a incappare nel medesimo errore prima del giro di ricognizione e a subire analogo trattamento.
La gara venne quindi accorciata di due giri e alla partenza Ralf Schumacher riuscì a mantenere il comando della corsa, seguito dalle due Ferrari del fratello Michael e di Barrichello, che a loro volta precedevano Fisichella, Villeneuve, Häkkinen e Coulthard. Il tedesco della Ferrari, già nel corso del primo passaggio, riuscì a portarsi in testa, superando il fratello in staccata a Les Combes, mentre i due piloti McLaren sopravanzavano il canadese della BAR. Al passaggio successivo fu invece Jean Alesi a guadagnare due posizioni, scavalcando sia De la Rosa che Panis, e portandosi al decimo posto. Nel corso del terzo giro fu costretto ad abbandonare la corsa Fernando Alonso a causa di un problema alla trasmissione, mentre Fisichella perdeva due posizioni a favore dei piloti McLaren.
Al quinto giro, però, Burti, in lotta con Irvine, tentò un sorpasso ai danni del nordirlandese alla curva Blanchimont. Quest'ultimo, non credendo possibile un attacco del brasiliano in quel punto della pista, chiuse la traiettoria arrivando al contatto con il pilota della Prost, che perse l'alettone e non fu più in grado di controllare la propria vettura, schiantandosi a 250 chilometri orari contro le barriere di protezione. La sua monoposto venne distrutta quasi completamente, ad eccezione dell'abitacolo, ma Burti riportò solamente una commozione cerebrale. Ciò nonostante, questo incidente segnò di fatto la fine della carriera del brasiliano in Formula 1. La gara venne sospesa con l'esposizione della bandiera rossa e si rese quindi necessaria una nuova partenza, con i piloti schierati nell'ordine che avevano due giri prima dell'interruzione. Alonso, Räikkönen, Irvine e Burti non presero parte a questa seconda partenza, essendosi ritirati prima della sospensione della corsa.
Basandosi sul regolamento, la durata della gara a partire dalla ripartenza venne stabilita in trentasei giri. All'avvio del giro di ricognizione la Williams di Ralf Schumacher rimase ferma sullo schieramento, sollevata sui cavalletti per permettere ai meccanici di completare alcune riparazioni, senza incorrere nella penalità prevista nel caso in cui avessero continuato a lavorare sulla monoposto a quindici secondi dall'inizio della procedura di partenza. Il pilota tedesco fu però costretto a schierarsi in fondo al gruppo.
Al via, Michael Schumacher mantenne la testa della corsa davanti a Fisichella, Barrichello, Coulthard, Button, Häkkinen e Jarno Trulli. Al centro dello schieramento, invece, Montoya si toccò con de la Rosa, coinvolgendo nel contatto pure il tedesco Nick Heidfeld. Questi ultimi furono costretti al ritiro, mentre il colombiano poté continuare la gara, ma al passaggio seguente il suo propulsore cedette e dovette abbandonare. Nel frattempo Häkkinen riuscì a portarsi in quinta posizione sopravanzando Button, che nel giro di pochi passaggi venne superato anche da Trulli, Alesi e Jacques Villeneuve. Fisichella, avendo un ritmo gara inferiore a quello di Schumacher permise al tedesco di accumulare un buon vantaggio, mentre coloro che lo seguivano non riuscivano a passarlo.
Al sesto giro Trulli fu il primo a rifornire, visto che in precedenza nessuno aveva approfittato dell'interruzione della gara per eseguire la sosta ai box in quanto questo avrebbe comportato l'arretramento all'ultima posizione in griglia. Nei giri seguenti venne imitato da tutti gli altri piloti, che, eccezion fatta per Barrichello, mantennero le medesime posizioni. Il brasiliano, infatti, scivolò dietro a Mika Häkkinen, al quinto posto. Nel frattempo Panis venne penalizzato con uno stop&go di dieci secondi per aver superato la linea bianca che marca l'uscita dalla pit-lane. Intanto Barrichello, nel tentativo di guadagnare la quarta piazza, urtò delle gomme alla variante Bus Stop e fu costretto a rientrare ai box per cambiare il musetto. Durante lo stesso passaggio, a causa di un incidente Button fu costretto al ritiro. Fisichella continuava ad occupare la seconda piazza, rallentando Coulthard, più veloce del pilota romano, ma non in grado di sopravanzarlo e permettendo quindi a Schumacher di ampliare ulteriormente il suo margine nei confronti degli inseguitori.
Al diciannovesimo giro Trulli iniziò la seconda tornata di soste ai box; l'ultimo a rifornire fu proprio il leader della gara, che rifornì al venticinquesimo passaggio. Da questo momento il tedesco della Ferrari si limitò ad amministrare il proprio vantaggio. Tre giri dopo Coulthard riuscì a portarsi molto vicino a Fisichella, rallentato dal doppiaggio della Arrows di Bernoldi, e successivamente a passarlo. La nuova classifica che si andava delineando vedeva Schumacher in testa, seguito da Coulthard, Fisichella, Häkkinen, Trulli, Alesi, Barrichello e Ralf Schumacher. Il francese della Jordan, pressato ormai da alcuni giri dal brasiliano della Ferrari, fu costretto a cedere la sua posizione nel corso del trentatreesimo giro. Contemporaneamente il suo compagno di squadra dovette ritirarsi.
Il pilota francese, però, si trovava a duellare, per mantenere il sesto posto, con Ralf Schumacher. La buona velocità di punta della sua vettura gli permise comunque di resistere fino alla fine e di mantenere la sua posizione, conquistando così un altro punto nel mondiale. La vittoria andò dunque a Michael Schumacher ed essendo la cinquantaduesima in Formula 1 il pilota tedesco riuscì a battere il precedente record di cinquantuno appartenente ad Alain Prost. Dietro di lui giunsero Coulthard, Fisichella, che conquistò l'ultimo e centoduesimo podio nella storia della Benetton, Häkkinen, Barrichello e, appunto, Alesi, per l'ultima volta a punti in carriera.
Nel dopo gara tenne banco principalmente la polemica tra Luciano Burti ed Eddie Irvine a seguito dell'incidente. Dall'ospedale di Liegi arrivarono voci che il pilota brasiliano si fosse duramente scagliato contro il nordirlandese accusandolo di essere il principale colpevole dell'incidente. Quest'ultimo si difese dicendo di non aspettarsi un attacco in quel punto della pista e di essere rimasto sorpreso. Burti, però, ad alcuni giorni dall'accaduto disse di non aver mai fatto tali affermazioni, visto che non ricordava niente e non poteva dunque attribuire ad Irvine alcuna responsabilità precisa. Flavio Briatore, commentando l'episodio, disse che il pilota della Jaguar aveva commesso un errore e per questo meritava una sospensione, ma alla fine i commissari di gara della FIA giudicarono l'accaduto come un normale incidente di gara.Per quel che riguarda le interviste al termine del Gran Premio, Michael Schumacher affermò che la giornata era stata perfetta e di essere stato fortunato a ritrovarsi Fisichella alle sue spalle dopo la seconda partenza. Non mancò inoltre di ringraziare ironicamente il fratello Ralf e la Williams per l'errore commesso, visto che, a suo dire, altrimenti la sua corsa sarebbe stata molto più difficile. In casa McLaren David Coulthard, giunto secondo, disse di aver fatto tutto il possibile con la vettura che aveva a disposizione, ma non mancò di fare i complimenti al rivale della Benetton, in grado di tenerlo dietro per buona parte della corsa, cosa che fece anche Ron Dennis. Simili le dichiarazioni rilasciate da Mika Häkkinen, che affermò di non aver potuto portare l'attacco ai piloti che aveva davanti, in quanto afflitto da problemi di bilanciamento della sua McLaren. Fisichella, invece, espresse soddisfazione soprattutto per i miglioramenti tecnici apportati sulla sua monoposto, che risultava così più guidabile e più facile da assettare, dichiarandosi fiducioso anche per il successivo Gran Premio d'Italia.
Paolo D'Alessio, Bryn Williams, Formula 1 2001, SEP Editrice, 2001, ISBN 88-87110-18-2.
 Giorgio Piola, Formula 1 2001. Analisi tecnica, Giorgio Nada Editore, 2001, ISBN 88-7911-278-3.
Wikimedia Commons contiene immagini o altri file su Gran Premio del Belgio 2001
(EN) Riassunto del Gran Premio su Grand Prix.com, Grandprix.com. URL consultato il 16 aprile 2001.
(EN) Risultati del Gran Premio su Formula 1.com, Formula1.com. URL consultato il 20 giugno 2014.
Il Gran Premio di Francia 2007 è stata l'ottava prova del Campionato mondiale di Formula 1 2007. Svoltasi il 1º luglio 2007 sul Circuito di Magny-Cours, ha visto la Ferrari ottenere il primo e il secondo posto, la prima doppietta dal Gran Premio di Germania 2006.
Anche grazie a varie innovazioni tecniche portate per l'appuntamento in terra francese, il team di Maranello è riuscito ad imporsi fin dalle libere. Inoltre la Ferrari, nella seconda sessione di prove del venerdì, ha piazzato 4 vetture con il proprio motore nei primi 5 posti. Massa è stato poi in grado di conquistare la pole position, la prima dal Gran Premio di Spagna, e Räikkönen di vincere il Gran Premio davanti al compagno di squadra e ad Hamilton.
Dietro di loro sono giunti inoltre i due piloti BMW Kubica e Heidfeld, seguiti da Fisichella, Alonso e Jenson Button, per la prima volta a punti nel corso della stagione.
Dopo il Gran Premio degli Stati Uniti si disputarono a Silverstone tre giornate di test a cui presero parte tutti i team di Formula 1 ad eccezione di Honda e Super Aguri, che preferirono effettuare prove a Jerez.
Nei primi due giorni di prove né Ferrari né McLaren fecero segnare i tempi migliori, conquistati invece dalla Toyota.
Nella terza giornata Felipe Massa conseguì le migliori prestazioni precedendo Nico Rosberg e Fernando Alonso; al termine delle prove entrambi i ferraristi si dichiararono fiduciosi per il successivo appuntamento mondiale in terra francese.Per quel che riguarda i fatti avvenuti fuori dal circuito, la scuderia di Maranello presentò al tribunale di Modena una causa contro il suo dipendente Nigel Stepney per aver sabotato la Rossa al Gran Premio di Monaco, mettendo nel serbatoio una polvere che avrebbe dovuto danneggiare le vetture.
Nacquero anche polemiche riguardanti la Super Aguri, che era stata accusata dalla Spyker di aver ricevuto parti meccaniche dalla Honda.Inoltre ritornò in pista Robert Kubica, che non aveva partecipato in via precauzionale al Gran Premio degli Stati Uniti.
In vista del Gran Premio, vari team, in particolar modo la Ferrari, apportarono numerose novità tecniche.
La Rossa installò due pinne ai lati dell'abitacolo e allargò la parte interna dell'air scoop per aumentare la potenza del motore.
Un'altra miglioria tecnica era legata alla presenza negli pneumatici posteriori di una copertura, atta ad evitare il più possibile ogni forma di turbolenza negativa.Williams e BMW ridisegnarono il proprio alettone anteriore basandosi su quello adottato dalla McLaren, mentre la scuderia di Woking sdoppiò le prese d'aria per i freni anteriori e modificò il profilo dei deflettori.
In entrambe le sessioni del venerdì le Ferrari ottennero i tempi migliori. Dietro a Räikkönen e Massa giunse, nella prima sessione, Alonso a sette decimi di secondo, seguito da Rosberg, Coulthard ed Hamilton.Quest'ultimo migliorò poi il proprio piazzamento nella seconda sessione, stabilendosi in seconda fila, preceduto da Scott Speed e seguito da Vitantonio Liuzzi, entrambi su Toro Rosso.
Proprio Liuzzi fu protagonista di un insolito incidente: Anthony Davidson, mentre usciva dai box, speronò la vettura di Liuzzi, perdendo il proprio alettone anteriore nella collisione.Sabato mattina, invece, fu Hamilton ad assicurarsi la migliore prestazione, seguito dai due ferraristi e dai piloti Renault Kovalainen e Fisichella.
Alonso terminò all'ottavo posto a causa di un problema ad un sensore dei freni.
Entrambe le Spyker e le Super Aguri vennero eliminate nella Q1, insieme a Alexander Wurz e Liuzzi.
Takuma Satō, giunto diciannovesimo, fu arretrato all'ultimo posto, giacché dovette scontare una penalità con retrocessione di dieci posizioni per aver superato Jenson Button a Indianapolis in regime di bandiere gialle.
Nella Q2 David Coulthard, per problemi al cambio, non riuscì a completare neanche un giro e fu costretto a partire sedicesimo.
Vennero poi eliminati in successione Speed, Webber, le due Honda e Ralf Schumacher.
Button e Barrichello si dichiararono comunque soddisfatti della vettura, anche se, a loro dire, la posizione di partenza non rispecchiava i reali progressi compiuti.
Anche nella seconda sessione Hamilton risultò il più veloce davanti a Massa, Räikkönen e Kubica.
In Q3 fu invece Massa a conquistare la pole position, precedendo di 70 millesimi di secondo il rivale inglese. Il brasiliano nella conferenza stampa elogiò la vettura, asserendo che la Ferrari stava ritornando su ottimi livelli, mentre Hamilton dichiarò che avrebbe potuto conquistare la pole se non avesse commesso un errore alla curva 15.
Räikkönen, terzo, ammise anch'egli di aver compiuto un'imprecisione che gli era costata alcuni decimi di secondo.
Dietro di lui si piazzarono Kubica, Fisichella, Kovalainen, Trulli, Rosberg e Alonso, quest'ultimo fermato da problemi al cambio.
Anche Rosberg dovette affrontare il medesimo inconveniente e, a sua detta, questa sopraggiunta difficoltà gli fece perdere alcuni decimi di secondo nel giro decisivo.
Durante la notte precedente al Gran Premio, per via di un incidente di un elicottero, rimasero uccisi Emmanuel Longobardi, noto PR, il pilota Pierre Bennehard e il neozelandese Simon MacGill, mentre un impiegato della Bridgestone e suo nipote rimasero feriti.Per ciò che concerne la gara, Adrian Sutil decise di partire dai box.
Al via Massa balzò in testa e Räikkönen superò Hamilton, portandosi quindi in seconda piazza, mentre nelle retrovie Davidson speronò Liuzzi ed entrambi i piloti furono costretti al ritiro.
Sempre nel corso del primo giro, alla curva Adelaide Jarno Trulli tamponò Kovalainen.
Il pilota italiano fu costretto al ritiro, mentre il finlandese proseguì la corsa.
Alonso, in questo modo, prima guadagnò l'ottava piazza, per poi raggiungere la settima dopo il sorpasso su Rosberg; tuttavia si ritrovò bloccato da Heidfeld fino al sedicesimo giro, quando l'asturiano entrò ai box per rifornire.
Nella stessa tornata rientrò anche Hamilton, imitato al diciannovesimo passaggio da Massa e al ventiduesimo da Räikkönen.
Durante i pit stop il finlandese della Ferrari ridusse a due i secondi di svantaggio nei confronti del compagno di squadra. Intanto Alonso passò sia Fisichella che Heidfeld.
Al ventottesimo giro Christijan Albers lasciò la gara per un imprevisto ai box, ripartendo con il bocchettone del rifornimento ancora inserito.
Nella seconda serie di soste Räikkönen riuscì a sopravanzare Massa, fermandosi due giri dopo e portandosi in prima posizione. Alonso, fermatosi al trentasettesimo giro, si ritrovò nuovamente dietro a Fisichella e Heidfeld, che rifornirono alcuni giri dopo, mantenendo così le loro posizioni.
Räikkönen vinse la gara davanti al proprio compagno di squadra e ad Hamilton, concretizzando la prima doppietta stagionale.
A fine corsa Massa dichiarò di aver perso la prima piazza per colpa del traffico incontrato.
Dietro di loro, nell'ordine, arrivarono Kubica, Heidfled, Fisichella, Alonso e Button (al primo punto stagionale).
Salvo diverse indicazioni i dati sono tratti da  The Official Formula 1 website, su formula1.com. URL consultato il 9 settembre 2009.
 Giorgio Stirano; Mirco Lazzari, Formula 1 2007-La Cronaca e le Foto più belle del campionato, Editore Vallardi, 2007. EAN 9788895684017
Wikimedia Commons contiene immagini o altri file su Gran Premio di Francia 2007
 Risultati del Gran Premio di Francia, su manipef1.com. URL consultato il 28 dicembre 2008 (archiviato dall'url originale il 5 luglio 2007).
Il Gran Premio Miguel Indurain 2013, quindicesima edizione della corsa e valida come evento dell'UCI Europe Tour 2013 categoria 1.HC, si svolse il 30 marzo 2013 su un percorso di circa 179,3 km. Fu vinto dallo sloveno Simon Špilak, che terminò la gara in 4h50'46",alla media di 37,03 km/h.

La Grancia di San Demetrio, situata nel territorio di Brindisi Montagna, in provincia di Potenza, è un'antica badìa inizialmente dedicata a Santa Maria dell'Acqua Calda.
La Grancia di San Demetrio, un'estensione boscosa facente parte del feudo di Brindisi, era sotto la signoria di Guidone da Foresta, primus dominus Brundisii de Montanea et Ansiae, nel 1268, di Gerardo de Divort nel 1280, di Aegillio de Bellemonte nel 1284, di Baldassarre La Zatta, conte di Caserta, nel 1414. Nel 1449 il feudo passò al conte di Tricarico Antonio Sanseverino.
Prima del terremoto del 1456 che distrusse Brindisi Montagna, i nuovi possessori donarono ai padri basiliani il feudo di Pietro Morella, cioè quella parte di territorio di Brindisi che si estendeva dal vallone delle Corna e dal fiume Basento fino al bosco Pallareta di Potenza. Questo comprendeva il monte Pietra Morella, conosciuto come monte Romito, in quanto, sulla sua sommità, il primo frate basiliano, deputato all'amministrazione della badìa ricevuta in dono dai Sanseverino, fece edificare una prima abitazione dove viveva da eremita.
L'antica badìa era inizialmente dedicata a Santa Maria dell'Acqua Calda, forse per la presenza, in quel luogo, di una falda di acqua termale. Fu eretta a Grancia di San Demetrio dai padri certosini di Padula, della provincia di Salerno, per designazione del Rettore Gerardo Curch; nel 1503 il Potenfice Giuliano della Rovere, conosciuto come Papa Giulio II, la confermava con apposita bolla. All'inizio del XVI secolo, il sacerdote Gerardo di Dionisio era rettore della chiesa di San Demetrio, ma il cattivo stato in cui versava la chiesa e l'esigua rendita che ne ricavava, lo indussero a disfarsi del bene, rimettendolo nelle mani del pontefice Giulio II. Fu allora che il priore della Certosa di San Lorenzo cercò di ottenere la chiesa di San Demetrio, che il papa gli concesse con la bolla del 10 giugno 1505, incorporandola così alla Certosa di Padula con i beni e i diritti ad essa annessi. Il 19 luglio 1505 la Certosa di San Lorenzo prendeva possesso dell'antica badìa di San Demetrio con atto del notaio Leone Taeggi di Padula. Dopo un anno, la chiesa fu reintegrata nel possesso della certosa con atto del 4 marzo 1506, rogato dal notaio Masello de Stefano da Sanza. Per lunghi anni durò la controversia con la famiglia Sanseverino per il possesso di un territorio che i monaci pensavano fosse di pertinenza della chiesa, mentre il principe sosteneva fosse parte integrante del feudo di Brindisi. Nel 1512 si ebbe una lite tra i padri certosini e Berardino Sanseverino, questa terminò con una transazione con la quale il principe Sanseverino  cedeva il territorio oggetto della contesa ai primi.
Ingrandita e arricchita di case, vigneti, allevamenti di bestiame, mulini, la Grancia ebbe il massimo splendore nel Settecento. Fino alla seconda metà del secolo, infatti, la sua amministrazione era affidata a due frati laici, i cosiddetti grancieri. Soppressi gli ordini monastici dalle leggi eversive della feudalità (febbraio 1806), la Grancia fu incorporata tra i beni dello Stato. I monaci riacquistarono la parte invenduta, cioè la parte coltivabile e la tennero fino al 1848, anno in cui furono espulsi. Nel 1809, la Grancia trattenuta dai monaci fu acquistata dai fratelli Ferdinando e Luigi Blasi e rivenduta dai loro eredi al Demanio verso il 1925. 
Dal 2000 la Grancia è lo scenario del primo Parco storico, rurale, culturale ed ambientale d'Italia dove la storia si racconta con la voce dei briganti nel Cinespettacolo "La Storia Bandita".
San Lorenzo ha la sua chiesa nella borgata Grancia di San Demetrio. San Lorenzo, bruciato vivo secondo una tradizione leggendaria, dai fedeli locali era considerato protettore della malaria. L'affezione era trasmessa dall'anofele, un insetto che si annidava nelle acque stagnanti. La malattia, i cui sintomi erano febbri alte e ricorrenti, accompagnate da forti brividi di freddo, nel linguaggio comune locale, era chiamata "il freddo", che San Lorenzo avrebbe potuto fugare con il calore del suo martirio.
San Lorenzo della Grancia era considerato uno dei taumaturghi più venerati del circondario insieme a San Rocco in Tolve, San Donato in Anzi, San Vito e Annunziata in Albano di Lucania. 
La festa di San Lorenzo ricorre il 10 agosto, ma alla Grancia, dai primi del novecento, si celebra il 10 settembre. 
Fino alla seconda metà del 1940 i pellegrini, sofferenti di malaria, si mettevano in cammino dai paesi del circondario per invocare il santo. All'uscita della statua in processione, fra il clamore dei petardi, i devoti si inginocchiavano alla ricerca di pezzetti di carbone, il quale era considerato il farmaco miracoloso contro il freddo. Il sacrale carbone di San Lorenzo della Grancia, ridotto in polvere, veniva bevuto con l'acqua al momento del bisogno. Alla fine del 1940, con l'impiego del DDT, si è debellato l'anofele e la malaria. Si è persa così la devozione a San Lorenzo, ma la festa in suo nome continua, infatti ogni anno, il 10 settembre, la Grancia è meta per una sagra di addio all'estate.
A. Pisani, Dall'Albania a Brindisi Montagna all'Italia. Cronistoria dal 1262 al 1927, Palombara Sabina 1926 (Ristampa anastatica: Matera 1989)
R. Larocca, La terra contesa. Feudalità, economia, demografia e conflitti a Brindisi Montagna, Erreciedizioni 2013
D. Allegretti, Tradizioni popolari in Brindisi Montagna - Risultati di un'inchiesta demologica nel decennio 1961-1971, Anzi, Centro Grafico, 1997

Grand hotel/Innamorata io è il 22° 45 giri di Patty Pravo, pubblicato nel 1976 dalla casa discografica Ricordi.
Il singolo arrivò in top 50 raggiungendo la 46° massima posizione ma non risultò fra i 100 singoli più venduti del 1976.
Grand hotel è una cover del brano Motel di Renato Zero, riadattata al femminile, scritta da Renato Zero, Franca Evangelisti, Maurizio Piccoli e Piero Pintucci.

Il Grand Prix de Tennis de Lyon 1990 è stato un torneo di tennis giocato sul cemento indoor. Si è giocato al Palais des Sports de Gerland di Lione in Francia. È stata la 4ª edizione del torneo, che fa parte della categoria ATP World Series nell'ambito dell'ATP Tour 1990. Il torneo si è giocato dal 15 al 22 ottobre 1990.

Il singolare del torneo di tennis Grand Prix de Tennis de Lyon 1991, facente parte dell'ATP Tour 1991, ha avuto come vincitore Pete Sampras che ha battuto in finale Olivier Delaître 6-1, 6-1.

Il Grand Prix de Tennis de Toulouse 1986  è stato un torneo di tennis giocato sul cemento indoor. È stata la 5ª edizione del Grand Prix de Tennis de Toulouse, che fa parte del Nabisco Grand Prix 1986. Il torneo si è giocato a Tolosa in Francia, dal 6 al 12 ottobre 1986.

La Grande Moschea di Gaza – in arabo: جامع غزة الكبير‎, Jāmiʿ Ghazza al-Kabīr –, conosciuta come Grande Moschea Omari (in arabo: المسجد العمري الكبير‎, Masjid al-ʿUmarī al-Kabīr) è la moschea più grande e antica nella Striscia di Gaza e si trova nella città vecchia di Gaza.
Si ritiene che sia stata costruita dove sorgeva un antico tempio filisteo; il sito fu utilizzato poi dai Bizantini per erigere una chiesa nel V secolo, ma dopo la conquista musulmana del VII secolo, fu trasformata in moschea. Nel 1033 il minareto crollò a causa di un terremoto. Nel 1149, i crociati costruirono una cattedrale dedicata a Giovanni il Battista, ma essa fu in gran parte distrutta dagli Ayyubidi nel 1187. Nel XIII secolo i Mamelucchi ricostruirono la moschea, ma i Mongoli la distrussero nuovamente nel 1260. Fu ripristinata ben presto, subendo verso la fine del secolo un'altra distruzione, ancora una volta a opera di un terremoto.
La Grande Moschea fu ricostruita 300 anni più tardi dagli Ottomani. Gravemente danneggiata dai bombardamenti britannici durante la Prima guerra mondiale, fu restaurata nel 1925 per merito del Supremo Consiglio Islamico. È ancora oggi attiva, e funge da "moschea del venerdì" (masjid jāmiʿ).
La Grande Moschea è situata nel quartiere Daraj della città vecchia, nella parte orientale di Omar Mukthar Street, a sud-est di Piazza Palestina. Il mercato dell'oro di Gaza si trova adiacente alla moschea al lato sud, mentre a nord-est si trova la Moschea Welayat e ad est, su Wehda Street, si trova una scuola femminile.
Secondo la tradizione, la moschea si trova sul sito del tempio dedicato al filisteo Dagon, il dio della fertilità. Più tardi, fu eretto un tempio dedicato a Marnas — dio della pioggia e del grano. Leggende locali affermano che vi sia sepolto Sansone.Nel 406 d.C. sul sito del tempio fu costruita una grande chiesa bizantina dall'imperatrice Elia Eudocia, o forse per ordine dell'imperatore Marciano. La presenza di una iscrizione ebraica su una delle colonne dell'edificio condusse a ritenere, verso la fine dell'Ottocento, che i pilastri superiori dell'edificio fossero stati presi dalla sinagoga di Cesarea del III secolo. È oggi opinione diffusa tra gli studiosi, invece, che il materiale sia stato recuperato da una sinagoga risalente al VI secolo e situata presso il porto di Gaza (Maiumas), i cui resti sono stati scoperti nel 1960. L'iscrizione sulla colonna, cancellata tra il 1987 e il 1993, raffigurava una menorah, uno shofar, un lulav e un etrog circondati da una ghirlanda decorativa; una seconda iscrizione «Hananyah figlio di Giacobbe» è scritta sia in ebraico che in greco. La chiesa è raffigurata nella mappa del mosaico di Mabada del VI secolo.
La chiesa bizantina fu trasformata in moschea nel VII secolo dai generali di Omar ibn al-Khattab, da cui il nome "al-ʿOmarī", agli inizi del periodo di governo del Califfato dei Rāshidūn. Nel 985, durante il califfato abbaside, il geografo arabo al-Muqaddasi la descrisse come "una bellissima moschea". Il 5 dicembre 1033, un terremoto causò il collasso dell'apice del minareto.
I crociati, che conquistarono Gaza nel 1100, costruirono nel 1149 una cattedrale dedicata a Giovanni il Battista sopra le rovine dell'edificio, su ordine di Baldovino III di Gerusalemme. Tuttavia, nelle descrizioni delle chiese create dai crociati da Guglielmo di Tiro, essa non è menzionata. Si ritiene che due delle tre navate che compongono la Grande Moschea abbiano fatto parte della cattedrale.Nel 1187 gli Ayyubidi strapparono il controllo della città ai crociati, distruggendo la cattedrale. I Mamelucchi ricostruirono quindi la moschea nel XIII secolo, ma nel 1260 fu nuovamente distrutta dai Mongoli. Riedificata in seguito, nel 1294 un terremoto ne causò il crollo. Il governatore mamelucco Sanjar al-Jawli ne commissionò il restauro in due occasioni, tra il 1311 e 1319, tuttavia i mamelucchi decisero infine di ricostruire completamente l'edificio nel 1340.Nel 1335 il geografo arabo Ibn Battuta la definì «una bella moschea del venerdì», ma aggiunse anche che era «ben costruita». Tra le iscrizioni presenti nella moschea si trovano le firme dei sultani mamelucchi al-Nāṣir Muḥammad (datata 1340) Qaytbay (datata maggio 1498), Qansuh al-Ghuri (datata 1516), e del califfo abbaside al-Mustaʿīn bi-llāh (datata 1412).Nel XVI secolo, quando la Palestina era governata dall'Impero ottomano, la moschea - che era dedicata al profeta Yahya (vale a dire a Giovanni il Battista, del quale si dice si conservassero alcune reliquie) - fu restaurata, a seguito dei danni subiti il secolo prima. A partire dal 1517, gli Ottomani costruirono anche altre sei moschee in città. Nell'interno vi è l'iscrizione del nome del governatore ottomano di Gaza, Mūsā Pascià, fratello del deposto Ḥusayn Pascià, risalente al 1663.
Alcuni viaggiatori occidentali del tardo Ottocento si riferirono alla Grande Moschea come all'unica struttura storica e architettonica degna di nota presente a Gaza. Fu gravemente danneggiata durante la prima guerra mondiale dagli Alleati, che attaccarono le posizioni ottomane a Gaza. I britannici accusarono i nemici ottomani di custodire delle munizioni all'interno della moschea e sembra avessero ragione, visto che il suo danneggiamento fu l'effetto dell'innesco delle munizioni a causa dei bombardamenti britannici. Sotto la supervisione dell'ex sindaco di Gaza, Saʿīd al-Shawa, fu restaurata dal Supremo Consiglio Islamico nel 1926 e nel 1927.Nel 1928 il Supremo Consiglio Islamico tenne una manifestazione di massa, che coinvolse sia i musulmani locali che i cristiani, presso la Grande Moschea. Il fine era mobilitare il sostegno per boicottare le elezioni e la Assemblea Legislativa del mandato britannico di governo della Palestina. Per aumentare il numero di partecipanti alla manifestazione, fu ordinata la chiusura temporanea delle altre moschee cittadine.Le antiche iscrizioni in bassorilievo di simboli religiosi ebraici sarebbero state asportate tra il 1987 e il 1993.
Nella moschea sono ospitati fondi manoscritti di grande importanza, attinenti alle scienze coraniche e ad altri argomenti.
Il 12 giugno 2007, durante la Battaglia di Gaza, l'imam della moschea Mohammed al-Rafati, sostenitore di Ḥamās, fu ucciso da un colpo di pistola alla testa da un uomo della fazione palestinese del Fatḥ, in rappresaglia per l'uccisione di un funzionario della guardia presidenziale di Maḥmūd ʿAbbās da parte di Hamas avvenuta nello stesso giorno. La moschea è ancora attiva e gioca un ruolo di base di sostegno emotivo e fisico per i residenti di Gaza, essendo un punto focale della Striscia di Gaza.
La Grande Moschea (che possiede due piani, dove nel secondo si insegna il Corano) ha una superficie di circa 4.100 metri quadrati e una capacità di contenere 3.000 fedeli nel tappeto di preghiera. Il cortile porticato, circondato da archi a tutto sesto e accessibile da ogni lato, contiene una fontana per le abluzioni.La facciata dell'edificio, pur soggetta a vari interventi di rifacimento dalla sua realizzazione in epoca crociata, conserva alcuni elementi tipici dell'architettura ecclesiastica crociata, come l'ingresso ad arco. Anche all'interno del complesso le colonne conservano ancora lo stile gotico italiano. Altre sono state identificate come elementi di una antica sinagoga, riutilizzate come materiale da costruzione in epoca crociata, e continuano a far parte della moschea.La maggior parte della struttura è costituita da arenaria marina locale chiamata kurkar. Questa moschea rappresenta un grande ṣaḥn ("cortile") circondato da archi a tutto sesto. I Mamelucchi, e successivamente gli Ottomani, ampliarono i lati sud e sud-est dell'edificio. Sopra la porta si trova scritto il nome del sultano mamelucco Qalawun e si notano anche quelli di Lājīn e Barqūq.
Internamente, le pareti sono intonacate e tinteggiate, mentre il marmo è utilizzato per la porta occidentale e per l'oculo della cupola. I pavimenti sono rivestiti con piastrelle smaltate e le colonne sono in marmo e i capitelli sono costruiti in stile corinzio.La navata centrale è a volta a crociera, ogni campata è separata da archi acuti trasversali con profili rettangolari. Ibn Baṭṭūṭa notò che la Grande Moschea aveva un minbar in marmo bianco, ancora oggi esistente.
Nella moschea si trova anche un piccolo miḥrāb con un'iscrizione risalente al 1663 contenente il nome di Mūsā Pascià, governatore di Gaza durante la dominazione ottomana.
La moschea è nota anche per il suo minareto, stante nel lato sud-ovest, quadrato nella metà inferiore e ottagonale nella metà superiore, in uno stile tipico dell'architettura mamelucca. È costruito principalmente in pietra, mentre l'apice è in gran parte di legno e piastrelle. Nel tamburo ottagonale di pietra si trova una cupola che illumina il minareto, offrendo una luce simile alla maggior parte delle moschee del Levante. Il minareto, avente come base tre absidi semicircolari, si trova sulla campata orientale della chiesa crociata.
(EN)   Charles Clemont-Ganneau, Archaeological Researches in Palestine 1873-1874, Londra, Palestine Exploration Fund, 1896.
(EN)   Theodore Edwards Dowling, Gaza: A City of Many Battles (from the family of Noah to the Present Day), Society for Promoting Christian Knowledge, 1913.
(EN)   Amr Salah-Eldin Elnashai, Earthquake Hazard in Lebanon, Imperial College Press, 2004, ISBN 1-86094-461-2.
(EN)   Daniel Jacobs; Shirley Eber; Francesca Silvani, Israel and the Palestinian territories: the rough guide, 1998.
(EN)   Uri Kupferschmidt, The Supreme Muslim Council: Islam Under the British Mandate for Palestine, BRILL, 1987, ISBN 90-04-07929-7.
(EN)   Guy le Strange, Palestine Under the Moslems: A Description of Syria and the Holy Land from A.D. 650 to 1500, Palestine Exploration Fund, 1890.
(EN)   Martin Abraham Meyer, History of the city of Gaza: from the earliest times to the present day, Columbia University Press, 1907.
(EN)   John Murray; Josias Leslie Porter, A Handbook for Travellers in Syria and Palestine ..., J. Murray, 1868.
(EN)   Josias Leslie Porter, The Giant Cities of Bashan: And Syria's Holy Places, T. Nelson and Sons, 1884.
(EN)   Denys Pringle, The Churches of the Crusader Kingdom of Jerusalem: A Corpus, Cambridge University Press, 1993, ISBN 0-521-39037-0.
(EN)   Trudy Ring; Robert M. Salkin; Paul E. Schellinger, International Dictionary of Historic Places, Taylor & Francis, 1994, ISBN 1-884964-03-6.
(EN)   Moshe Sharon, Handbook of oriental studies: Handbuch der Orientalistik. The Near and Middle East. Corpus inscriptionum Arabicarum Palaestinae (CIAP), BRILL, 2009, ISBN 90-04-17085-5.
(EN)   Russel Sturgis, A History of Architecture, The Baker & Taylor Company, 1909, ISBN 90-04-07929-7.
(EN)   Dave Winter, Israel Handbook: With the Palestinian Authority Areas, Footprint Travel Guides, 2000, ISBN 978-1-900949-48-4.

La Grande Nube di Magellano (ingl. Large Magellanic Cloud, abbreviata in LMC in notazione internazionale) è una galassia nana, probabilmente satellite della Via Lattea, e la più grande delle due Nubi di Magellano.
Data la sua relativamente breve distanza di soli 48 kpc (160 000 al), è la galassia più vicina alla Via Lattea dopo la Nana Ellittica del Cane Maggiore (|12,9 kpc) e quella del Sagittario (16 kpc), quest'ultima posta dalla parte opposta del centro galattico rispetto al sistema solare.
La Grande Nube di Magellano ha una massa equivalente a circa 10 miliardi di volte quella del Sole (1010 masse solari), pari a circa un decimo della massa della Via Lattea, ossia circa 20 miliardi di stelle; con un diametro di circa 14 000 anni-luce è dunque anche la quarta galassia più grande del Gruppo Locale, dopo quella Andromeda, la via Lattea e il Triangolo.Sebbene la Grande Nube sia spesso considerata una galassia irregolare contiene all'interno una barra di notevole spessore che attraversa il suo centro che suggerisce che in origine si trattasse di una galassia spirale barrata la quale, a causa delle grandi forze mareali dovute all'interazione con la nostra Galassia e con la Piccola Nube di Magellano, abbia subito delle deformazioni. Il database degli oggetti extragalattici della NASA la considera infatti di classe SB(s) m, secondo la classifica di Hubble.
È visibile a occhio nudo come un debole oggetto nel cielo notturno dell'emisfero australe della Terra, al confine tra le costellazioni del Dorado e della Mensa. È chiamata così in onore di Ferdinando Magellano che la osservò assieme alla sua compagna (detta Piccola Nube di Magellano) nel suo viaggio di circumnavigazione terrestre.
Nella Nube si trova la Nebulosa Tarantola, la regione di formazione stellare più attiva del Gruppo Locale di galassie. Inoltre, nel 1987, fu osservata nella Nube l'esplosione di quella che sarebbe diventata famosa come Supernova 1987a.
La Grande Nube di Magellano è un oggetto dell'emisfero australe, visibile dalla Terra solo da latitudini inferiori al diciottesimo parallelo nord; il suo debole chiarore tuttavia fa sì che sia ben osservabile solo a partire da circa 1000 km a nord dell'equatore. Invisibile alle latitudini temperate boreali, si presenta circumpolare in quasi tutto l'emisfero sud, quindi da città come Sydney (in Australia), Città del Capo (in Sudafrica) e Rio de Janeiro (in Brasile) è sempre visibile in qualunque periodo dell'anno. Si trova quasi esattamente in direzione del polo sud dell'eclittica, caratteristica che fa in modo che non sia mai osservabile allo zenit in un cielo notturno.Gran parte della Nube ricade entro i confini della costellazione del Dorado. Si mostra in un cielo non inquinato come una chiazza chiara di forma vagamente ellissoidale, delle dimensioni di 7-8 gradi; dà l'idea di un brandello separato della Via Lattea, visibile una ventina di gradi più ad est. La si individua senza grandi difficoltà, circa 20 gradi a sud-sud-ovest della brillante stella Canopo; la parte più notevole della Nube si trova nell'angolo a nord-est, ed è costituito dalla Nebulosa Tarantola, il cui vago chiarore è distinguibile anche ad occhio nudo nelle notti più buie e limpide.
La caratteristica più evidente anche ad occhio nudo è la grande barra centrale che l'attraversa in senso est-ovest, dove si concentrano la gran parte degli oggetti celesti molti dei quali sono visibili anche con un telescopio amatoriale; la parte a nord della barra appare molto frammentata e irregolare, ricchissima di nebulose diffuse e campi di stelle giovani. La parte a sud invece, che ricade nella costellazione della Mensa, non ospita oggetti notevoli e le sue dimensioni sono inferiori rispetto alla parte nord.
Oggetti come la Nebulosa Tarantola e i campi stellari della parte settentrionale appaiono in un riflettore newtoniano da 200 mm ricchissimi di particolari.
Proprio a causa della particolare posizione della Grande Nube di Magellano, vicino al polo sud dell'eclittica, dalle latitudini mediterranee non è mai visibile in nessuna delle epoche precessionali; fu così che restò sconosciuta a tutte le civiltà classiche.
Sebbene fosse senz'altro nota agli abitanti dell'emisfero australe, essendo ben visibile ad occhio nudo, ben pochi documenti sulla sua osservazione ci sono pervenuti da questi popoli. La prima documentazione scritta che ci è giunta è infatti quella dell'astronomo persiano Abd al-Rahmān al-Sūfi, nella sua opera Libro delle stelle fisse, datato 964 d.C. Egli affermava che mentre non era visibile dal nord dell'Arabia e dalla città di Bagdad, si mostrava bassa sopra l'orizzonte meridionale dallo stretto di Bab el-Mandeb, a 12° 25' nord.In seguito le nubi furono note col nome "Nubi del Capo", probabilmente chiamate così dai navigatori, prima portoghesi, poi olandesi e danesi, che doppiavano il Capo di Buona Speranza per raggiungere le Indie. Da notare a questo proposito che secoli dopo, nel Settecento, l'astronomo Nicolas Louis de Lacaille inventò la costellazione della Mensa proprio sotto la Grande Nube, poiché quest'ultima gli rammentava le nuvole che frequentemente circondano la cima del Monte Tabor, vicino a Città del Capo.
Nel 1503-04 l'esploratore fiorentino Amerigo Vespucci la menzionò in una lettera sul suo terzo viaggio; egli fa riferimento a "tre canopi, due chiari ed uno scuro": i due oggetti chiari sono le due Nubi di Magellano, mentre l'oggetto scuro è la Nebulosa Sacco di Carbone, osservabile nella Via Lattea australe. Nel 1515 le nubi vennero descritte dal navigatore Andrea Corsali nel suo viaggio verso Kochi; dello stesso anno è anche la descrizione dello storico Pietro Martire d'Anghiera nel suo De Rebus Oceanicis et Orbe novo.Il loro nome attuale fu assegnato nel gennaio del 1521 dallo scrittore Antonio Pigafetta, che era imbarcato con la Spedizione di Magellano. Tuttavia, il nome di Magellano divenne diffuso solo molto tempo dopo: nell'Uranometria di Bayer, pubblicata nel 1603, la Grande Nube viene chiamata in latino semplicemente "Nubecula Major", mentre nell'edizione francese del 1795 del catalogo stellare di Flamsteed veniva chiamata in francese "Le Grand Nuage" (La Grande Nube).Il primo a studiare nei dettagli le nubi di Magellano fu John Herschel, che dal 1834 al 1838 si stabilì a Città del Capo, dove costruì un osservatorio privato. Herschel individuò 278 oggetti diversi all'interno della Grande Nube di Magellano.Nei primi anni del Novecento l'astronoma Henrietta Swan Leavitt osservò centinaia di stelle variabili nelle immagini delle Nubi di Magellano e notò che alcune tra quelle stelle mostravano una regolarità: le più luminose avevano anche un periodo più lungo. Dopo alcuni studi confermò, nel 1912, che le stelle variabili oggi chiamate Cefeidi, presentano una relazione periodo-luminosità. Questa relazione rese le Cefeidi degli importantissimi indicatori di distanza nell'Universo, perché noto il periodo si può ricavare facilmente la distanza.
Fino alla scoperta della Galassia Nana Ellittica del Sagittario, avvenuta nel 1994, la Grande Nube di Magellano era considerata la galassia più vicina alla Via Lattea; nel 2003, con la scoperta della Galassia Nana Ellittica del Cane Maggiore, il titolo di galassia più vicina passò a quest'ultima.
Il metodo delle variabili Cefeidi è stato uno dei più importanti per determinare la distanza della Grande Nube di Magellano; questa classe di stelle mostra, infatti, una relazione tra la loro magnitudine assoluta ed il periodo di variazione di luminosità. Ad ogni modo, la relazione magnitudine-periodo viene modificata da fattori interni alla stella stessa, primo tra i quali il tasso di metallicità. Sfortunatamente, le Cefeidi della Via Lattea che di solito sono usate come metro per calibrare la relazione sarebbero più ricche in metalli di quelle della Grande Nube. Di recente, la luminosità assoluta delle Cefeidi è stata ricalibrata prendendo a modello quelle scoperte nella galassia M106, che possiedono una varietà maggiore di gradi di metallicità.Utilizzando la nuova unità di misura, fu trovato un valore di circa 48 kpc, pari a circa 157 000 al Questa distanza, leggermente inferiore a quella precedentemente accettata di 50 kpc, è stata confermata da altri studiosi.Nel corso del Novecento, da quando è stata appurata la vera natura della galassie, si è sempre pensato che la Grande Nube fosse una galassia satellite della nostra Galassia; tuttavia uno studio del 2008 che prende in considerazione le nuove misurazioni del moto proprio della Nube ottenute tramite il Telescopio Spaziale Hubble, rischia di mettere in dubbio questa teoria: infatti queste nuove misurazioni mostrano che la velocità della galassia sia troppo elevata perché sia una vera galassia satellite, mentre sembrerebbe che sia la Grande che la Piccola Nube si stiano in realtà avvicinando per la prima volta alla Via Lattea. Sembra inoltre che le due Nubi non siano un sistema binario di galassie, come pure che la Corrente Magellanica potrebbe avere differenti origini.
La Grande Nube di Magellano è classificata, secondo il database degli oggetti extragalattici della NASA, di tipo SB(s) m, ossia una galassia spirale barrata (SB) senza struttura ad anello (s) di forma non regolare e priva di bulge (m).La Nube fu a lungo considerata una galassia planare, ossia di forma piatta, come le galassie spirali dove le sue parti hanno la stessa distanza dalla Via Lattea. Tuttavia nel 1986 gli astronomi Caldwell e Coulson scoprirono una stella variabile cefeide nella parte nordorientale della galassia, la cui posizione risultava assai più vicina alla Via Lattea di tutte le restanti cefeidi della LMC. Più recentemente la diversa disposizione dei campi stellari della Nube è stata confermata attraverso lo studio di altre Cefeidi e la disposizione del ramo delle giganti rosse; tutti gli esiti mostrano che questi campi possiedono un'inclinazione di circa 35° rispetto al piano della Nube. Ulteriori studi sulla struttura della galassia che sfruttano la cinematica delle stelle di carbonio mostrano che il suo disco è spesso da entrambi i lati allo stesso modo.Riguardo alla distribuzione degli ammassi stellari, Schommer ed altri scienziati misurarono la velocità radiale di oltre 80 oggetti, scoprendo che il sistema di ammassi della Grande Nube possiede una cinematica paragonabile agli oggetti distribuiti su un normale disco galattico. Questi risultati vennero confermati dal team di Grocholski, che calcolarono le distanze tra gli ammassi, scoprendo che sono disposti nello stesso piano dei campi stellari.
Come la gran parte delle galassie irregolari, la Grande Nube di Magellano è ricchissima di gas e polveri al cui interno frequentemente hanno luogo intensi e vigorosi fenomeni di formazione stellare. L'esempio più evidente è dato dalla Nebulosa Tarantola, la più grande regione di formazione stellare di tutto il Gruppo Locale.
La Grande Nube è ricca di oggetti e fenomeni celesti di ogni tipo che dà la possibilità agli scienziati di poter analizzare e studiare le reazioni cosmiche, tra cui l'evoluzione stellare; un esempio è dato dalla supernova SN 1987a, esplosa nei pressi della Nebulosa Tarantola nel febbraio del 1987: l'oggetto che diede luogo all'esplosione non fu, come ci si aspetterebbe, una gigante rossa, ma, al contrario, una supergigante blu supermassiccia. Questa supernova fu anche la più vicina osservata negli ultimi secoli, nonché la prima dopo l'invenzione del telescopio.
La stella più luminosa della Grande Nube si trova lungo la sua barra centrale, ed è la variabile S Doradus: invisibile ad occhio nudo, raggiunge nella sua fase di massima luminosità la magnitudine apparente 8,6. Considerata la sua enorme distanza, la sua magnitudine assoluta al massimo è di circa −10, il che significa che se fosse posta alla distanza di 32,6 al dalla Terra, sarebbe in grado di proiettare ombre degli oggetti.
All'interno della galassia sono state recentemente osservate altre due stelle ipergiganti, catalogate come R 66 e R 126; appartengono alla classe O, ossia si tratta di stelle estremamente massicce e luminose, di colore blu e con temperatura superficiale elevatissima. Stranamente, attorno ad esse è presente un disco di polveri.
L'intera galassia appare immersa internamente e circondata esternamente da grandi complessi di nebulosità diffuse, che ben si evidenziano nelle immagini all'infrarosso (come quella a destra), mostrandosi di aspetto granulare e ricco di "bozzoli", al cui interno si trovano numerosi ammassi aperti. Nell'immagine il colore blu è dato dalla luce che proviene dalle stelle più vecchie (in massima parte nella barra centrale); le regioni più chiare al di fuori sono affollate da stelle calde e massive ricoperte da spessi strati di polvere; il rosso nei pressi delle regioni chiare è polvere riscaldata dalle stelle, mentre i punti rossi sparsi nell'immagine sono o stelle vecchie coperte da polveri o galassie distanti. Infine, le regioni verdi contengono gas interstellare freddo illuminato dalla luce circostante. Queste immagini all'infrarosso svolgono un ruolo fondamentale nella scoperta, all'interno dei bozzoli di polveri e gas, degli starburst, ossia intensi fenomeni di formazione di stelle ipergiganti, che rapidamente evolvono esplodendo come supernovae; infatti le nubi interstellari, una volta riscaldate da stelle appena nate, emettono radiazione infrarossa, consentendo di scoprire stelle giovani e nuovi ammassi aperti invisibili all'osservazione nella banda del visibile.
Complessivamente, all'interno della Grande Nube sono stati inoltre censiti circa 60 ammassi globulari (poco meno della metà di quelli presenti nella Via Lattea), ben 400 nebulose planetarie ed oltre 700 ammassi aperti, oltre a centinaia di migliaia di stelle giganti e supergiganti.All'interno della Nebulosa Tarantola brillano due grandi ammassi aperti, noti come Hodge 301 e R136, responsabili della sua grande luminosità. Altre nebulose minori sono visibili nel settore nord della galassia, mentre tra gli ammassi aperti i più notevoli sono NGC 1850 e NGC 1872; di notevole interesse per astronomi e scienziati è inoltre la nebulosa N44, che contiene al suo interno una vasta area priva di gas, al cui interno si trova un brillante ammasso di stelle giovani.L'8 dicembre 2011 è stata scoperta nella Nebulosa Tarantola VFTS 102, una stella che gira su se stessa con una velocità di 600 km/s.
Al di fuori della galassia un grande flusso di idrogeno neutro e stelle, noto come Corrente Magellanica, connette le due Nubi alla Via Lattea; questo lungo ponte di materia si sarebbe formato a seguito dei vari transiti ravvicinati con la nostra Galassia.Le sue dimensioni apparenti raggiungono i 180° di volta celeste.
Una seconda struttura, chiamata Ponte Magellanico, collega la Grande Nube con la Piccola Nube; oltre all'idrogeno sono presenti in piccola percentuale altri metalli, in origine appartenenti ad entrambe le Nubi, nonché un discreto numero di stelle isolate e piccole associazioni.
Al di là delle sorgenti di fondo, durante il primo volo del razzo-sonda Nike-Tomahawk nel 1966 non venne registrata alcuna sorgente di raggi X; neppure nella seconda missione vennero individuate sorgenti X nella fascia 8-80 KeV.Nei lanci successivi venne programmato di studiare in dettaglio la Grande Nube di Magellano alla ricerca di sorgenti, la prima delle quali venne localizzata alle coordinate 05h 20m :; -69° : e facente parte sicuramente della galassia. QUesta sorgente si estende per circa 12° e le sue emissioni sono comprese fra 1,5 e 10,5 KeV, che alla distanza di 163.000 pc equivalgono a 4x1038 erg/s. Nel 1970 venne lanciato con un missile Thor uno strumento di rilevazione di sorgenti cosmiche di raggi X, allo scopo di indagare la Piccola Nube di Magellano per la prima volta e approfondire gli studi sulla Grande Nube; si è così notato che la sorgente precedente identificata conteneva la stella ε Doradus.La sorgente LMC X-1 coincide con una stella binaria a raggi X di grande massa, così come le successive sorgenti scoperte, denominate LMC X3, X4 e A 0538-66; fa eccezione la LMC X2, che si è appurato si tratti di una stella binaria a raggi X di piccola massa, l'unica conosciuta nella Grande Nube ad associata a emissioni X.Un'altra sorgente di raggi X è l'oggetto DEM L 316, formato da due resti di supernova; lo spettro di quest'oggetto ottenuto tramite osservazioni a raggi X rivela che l'involucro di gas di uno dei due resti contiene un'elevata percentuale di ferro, compatibile con un'esplosione di supernova di tipo Ia, mentre la minore abbondanza del secondo resto implica l'esplosione di una supernova di tipo II.Ad altri resti di supernova sono associate delle pulsar, come nel caso di SNR 0538-69.1, che contiene una pulsar con periodo di 16 millisecondi, e SNR 0540-697.
Da un ipotetico osservatore situato nella Grande Nube, la Via Lattea sarebbe uno spettacolo imperdibile: la magnitudine apparente integrata della nostra Galassia sarebbe infatti pari a −2, ossia 14 volte più brillante di come ci appare la LMC dalla Terra, e occuperebbe circa 36° d'arco nella volta celeste, cioè oltre 70 volte il diametro della Luna piena.
A causa della relativamente elevata latitudine galattica della Nube, questo osservatore avrebbe una vista "obliqua" della Via Lattea, che quindi sarebbe visibile per intero senza l'interferenza data dalle polveri interstellari, che rende lo studio della Galassia dalla Terra notevolmente difficoltoso.La Piccola Nube di Magellano apparirebbe invece come una macchia chiara di magnitudine apparente 0,6, di dimensioni maggiori di come appare a noi, e sarebbe visibile ad oltre 90° di distanza dalla Via Lattea; le sue dimensioni e la sua luminosità apparirebbero simili a quelle della Grande Nube vista dalla Terra.
(EN) Robert Burnham, Jr., Burnham's Celestial Handbook:  Volume Two, New York, Dover Publications, Inc., 1978.
(EN) Mina Kafatos, Michalitsianos Andrew G., Supernova 1987A in the Large Magellanic Cloud, Cambridge University Press, 1988, ISBN 978-0-521-35575-9.
(EN) Chaisson, McMillan, Astronomy Today, 6ª ed., Englewood Cliffs, Prentice-Hall, Inc., 1993, ISBN 0-13-240085-5.
(EN) Thomas T. Arny, Explorations: An Introduction to Astronomy, 2ª ed., Boston, McGraw-Hill, 2000, ISBN 0-8151-0292-5.
 AA.VV, L'Universo - Grande enciclopedia dell'astronomia, Novara, De Agostini, 1996.
 J. Gribbin, Enciclopedia di astronomia e cosmologia, Milano, Garzanti, 2005, ISBN 88-11-50517-8.
 W. Owen et al., Atlante illustrato dell'Universo, Milano, Il Viaggiatore, 2006, ISBN 88-365-3679-4.
 J. Lindstrom, Stelle, galassie e misteri cosmici, Trieste, Editoriale Scienza, 2006, ISBN 88-7307-326-3.
Tirion, Rappaport, Lovi, Uranometria 2000.0 - Volume II - The Southern Hemisphere to +6°, Richmond, Virginia, USA, Willmann-Bell, inc., 1987, ISBN 0-943396-15-8.
 Tirion, Sinnott, Sky Atlas 2000.0 - Second Edition, Cambridge, USA, Cambridge University Press, 1998, ISBN 0-933346-90-5.
 Tirion, The Cambridge Star Atlas 2000.0, 3ª ed., Cambridge, USA, Cambridge University Press, 2001, ISBN 0-521-80084-6.
(EN) Multiwavelength Astronomy: Large Magellanic Cloud, su coolcosmos.ipac.caltech.edu.
(EN) The Magellanic Clouds Working Group, su astro.uiuc.edu. URL consultato il 16 gennaio 2008 (archiviato dall'url originale il 23 novembre 2005).
Gravity è un brano musicale della cantante giapponese Maaya Sakamoto, pubblicato come singolo il 21 febbraio 2003. Il testo è stato scritto da Troy, mentre la musica è stata composta da Yōko Kanno.
Il brano è stato utilizzato come sigla di chiusura dell'anime Wolf's Rain, ed è stato incluso oltre che nella colonna sonora dell'anime, anche nell'album della Sakamoto Single Collection+ Nikopachi.

Il greco antico è una lingua appartenente alla famiglia delle lingue indoeuropee, parlata in Grecia fra il IX secolo a.C. e VI secolo d.C. Essa copre il periodo arcaico (circa tra il IX secolo a.C. e il VI secolo a.C.), il periodo classico (all'incirca dal V secolo a.C. fino al IV secolo a.C.) e il periodo ellenistico (dal III secolo a.C. al IV secolo d.C.).
La forma più arcaica di greco che ci sia nota attraverso la scrittura è il miceneo, la lingua parlata dalle classi dominanti nei centri palaziali della civiltà micenea; altre forme di greco, di cui alcune in parte note attraverso testimonianze, coesistevano accanto al miceneo. Alla fine del II millennio a.C. questa lingua regredì a causa del crollo della civiltà micenea, lasciando il posto a ciò che chiamiamo greco antico, ossia un insieme di varianti mutualmente intelligibili che prendono il nome di dialetti; da uno di questi dialetti, lo ionico-attico, in età alessandrina si sviluppò il greco ellenistico, definito "koinè" (κοινή) o "greco biblico", la prima forma comune di greco; la sua evoluzione porterà al greco bizantino e infine al greco moderno.
Il greco antico è stato indubbiamente una delle lingue più importanti nella storia della cultura dell'umanità: è stata la lingua di Omero, dei primi filosofi e dei primi scrittori dell'occidente. Termini del greco antico sono stati presi in prestito dai Romani nella lingua latina e attraverso questi sono arrivati fino ai nostri giorni. La nomenclatura binomiale, sebbene sia espressa in latino, attinge fortemente dal vocabolario del greco antico. Numerosi concetti tipici della contemporaneità, come quello di democrazia, sono nati nella Grecia antica e sono pervenuti fino ai nostri giorni.
Come il greco moderno, che ne è una profonda evoluzione, il greco antico era una lingua indoeuropea le cui origini sono ancora oggi difficili da chiarire: i diversi dialetti parlati in Grecia avevano una comune radice che i linguisti hanno chiamato protogreco ed erano diffusi, prima della migrazione dorica, nell'area balcanica. Rintracciare un antenato precedente risulta molto difficoltoso, causa la mancanza di testi scritti, ma sembra possibile affermare che fosse presente una stretta comunanza di radici tra greco antico e lingua armena (alcuni parlano così di un progenitore chiamato "greco-armeno").
Si può pensare che il proto-greco abbia perso la propria unità linguistica al tempo dell'invasione dorica, a seguito della quale, in un periodo compreso fra il 1200 e il 1000 a.C., si è avuto lo sviluppo di numerose varianti di greco antico, ricordate come dialetti greci antichi. Le prime attestazioni del greco antico compaiono attorno all'VIII secolo a.C. con lo sviluppo di un determinato tipo di alfabeto.
La perdita dell'unità linguistica porta allo sviluppo di diverse varietà di greco, ciascuna delle quali deriva il proprio nome da quello della popolazione greca in cui era parlata: così, il dialetto dorico era parlato dai Dori, l'eolico dagli Eoli, lo ionico dagli Ioni. Ogni dialetto aveva sue caratteristiche, ma tutti erano talmente affini l'uno con l'altro da essere intelligibili tra loro.
Il greco antico è studiato ancora oggi in Europa in alcune scuole secondarie superiori, insieme al latino: esempi sono il liceo classico in Italia, l'Humanistisches Gymnasium in Germania e le grammar schools nel Regno Unito. In Italia è studiato ogni anno dall'8 per cento degli alunni delle scuole superiori (gli iscritti nei licei classici), la quota più alta tra i Paesi occidentali. Insieme al latino il greco antico è materia di studio all'università, nel corso di studi in lettere classiche.
Ancora oggi la koinè ellenistica, il dialetto della lingua greca antica in cui è scritto il Nuovo Testamento, è utilizzata come lingua liturgica dalla Chiesa ortodossa greca e dalla Chiesa cattolica greca di rito bizantino.
La lingua greca antica (in greco moderno Αρχαία ελληνική γλώσσα in greco antico Ἑλληνική γλῶσσα ) è una lingua flessiva a elevato grado di sinteticità, di origine indoeuropea, i cui dialetti erano parlati nell'antica Grecia, nelle isole dell'Egeo e nelle colonie greche sulle coste del Mediterraneo orientale e occidentale. Il greco antico è una lingua di grande rilevanza culturale, poiché in essa furono redatti i primi testi letterari, filosofici e scientifici della civiltà occidentale.
Essa era articolata in sotto-gruppi linguistici, chiamati dialetti greci antichi, che erano:
Il dialetto ionico, parlato nelle isole egee, nella Ionia microasiatica, nelle colonie ioniche d'oltremare;
Il dialetto attico, parlato in Attica (la regione di Atene), è strettamente connesso allo ionico, tanto da essere anche detto ionico-attico. Acquisterà grande importanza nella letteratura grazie all'egemonia ateniese;
Il dialetto dorico, parlato nel Peloponneso di sud-est, a Creta, nella Doride microasiatica. Il dorico era inoltre la lingua franca delle colonie italiote della Magna Grecia;
Il dialetto eolico, parlato in Tessaglia, in Beozia, nelle Isole Cicladi settentrionali e nell'isola di Lesbo, nonché nell'Eolide microasiatica;
Il greco nord-occidentale, parlato nel Peloponneso di nord-ovest, nella Grecia centrale, in Macedonia (greco macedone), in Epiro (ma i Greci consideravano μιξοβάρβαρος, semi-barbara, la lingua delle regioni periferiche di nord-ovest);
Il dialetto arcado-cipriota, ultimo relitto del dialetto miceneo, proprio dei discendenti dei profughi micenei scampati dai Popoli del Mare, parlato in Arcadia e a Cipro;
Il dialetto panfilio, anch'esso considerato μιξοβάρβαρος dai Greci della madre-patria, parlato sulle coste della Panfilia ed effettivamente contaminato da influssi adstratici di lingue epicoriche non greche.
Uno statuto a sé aveva invece il dialetto omerico. Mai effettivamente parlato da alcuna popolazione, era la lingua standard della poesia epica e si basava sullo ionico, mescolato a significativi apporti eolici, con la sopravvivenza di corposi relitti fonetici, morfologici e lessicali del dialetto miceneo.Per la grammatica e le particolarità linguistiche di questi dialetti, si rimanda alle voci indicate dai collegamenti. La grammatica di cui delineeremo gli aspetti fondamentali è improntata in larga parte al dialetto attico, parlato ad Atene, e impostosi dal V secolo a.C. in poi come lingua panellenica, a causa dell'egemonia militare, politica, economica, culturale di Atene; tale dialetto, insieme a una componente ionica più o meno forte a seconda dei luoghi, sarà alla base della  κοινὴ διάλεκτος, la koinè di età ellenistica, la lingua franca del Mediterraneo nota anche come greco comune, greco alessandrino o greco ellenistico. Essa non coincide appieno con il dialetto attico puro.
La natura dell'accento, che è musicale e non tonica. Esistono tre accenti nella prosodia del greco antico: accento acuto, grave e circonflesso;
La presenza di dittonghi, caratterizzati dall'incontro di una vocale aperta o semi-aperta, lunga o breve (α ε ο η ω), con una vocale chiusa breve (ι υ);
La contrazione vocalica, ossia la riduzione a un dittongo o a una vocale lunga delle coppie di vocali consecutive che non formino dittongo. Tale contrazione è sistematica nel dialetto attico, che mostra spiccata avversione per lo iato;
L'assimilazione consonantica.In età medievale e nel primo Rinascimento predominava fra gli umanisti un'altra pronuncia, quella cosiddetta reuchliniana o roicliniana, così chiamata poiché fu l'umanista Johannes Reuchlin a sostenerne la validità. Tale pronuncia, legata alla pronuncia itacistica cosiddetta bizantina, era la stessa che i bizantini applicavano al greco che parlavano (allo stesso modo in cui in Italia il latino e l'italiano sono prevalentemente pronunciati allo stesso modo) e risaliva ai mutamenti fonetici avvenuti in età età ellenistica, le cui prime avvisaglie sono però in parte rivelate dalla realtà fonetica sottesa ad alcune riflessioni linguistiche dei dialoghi di Platone.
La lettura itacistica fu importata in Italia dagli intellettuali bizantini scampati alla conquista e al saccheggio di Costantinopoli (1453) da parte dei Turchi. Quegli intellettuali (fra cui spiccavano il filosofo neoplatonico Emanuele Crisolora e il cardinale Giovanni Bessarione) impressero alla lettura dei classici greci il loro accento e la loro inflessione. Essi leggevano  /i/ anche le lettere η e υ, i dittonghi ει, οι e υι e pronunciavano  /ɛ/ il dittongo αι; inoltre pronunciavano  /v/ la lettera υ nei dittonghi αυ ed ευ, prima di vocale o consonante sonora, e  /f/ prima di consonante sorda; come  /v/ era letta anche la β. Davano poi pronuncia fricativa a γ e δ (rispettivamente /ɣ/ e /ð/), come anche alle aspirate φ /f/, χ /x/ e θ /θ/.
Fu un altro grande umanista, l'olandese Desiderio Erasmo da Rotterdam a opporsi alla pronuncia itacistica del greco antico. Questi, studiando le figure di suono nei poeti comici, in particolare le onomatopee, scoprì che la pronuncia antica era diversa da quella roicliniana: il belato della pecora in Cratino, commediografo ateniese del V secolo a.C., è infatti imitato con βῆ βῆ, il che denunciava il vero suono delle lettere greche che componevano questa particolare onomatopea: non  /vi/, ma  /bɛ:/. Pertanto, Erasmo scoprì e cercò di ripristinare la vera pronuncia classica, che da lui prende il nome di erasmiana.
La vera pronuncia erasmiana, di cui i linguisti hanno perfezionato la ricostruzione con l'aiuto degli storici, definendo quindi i caratteri della vera pronuncia greca classica, del V secolo a.C., differisce tuttavia per diversi aspetti dalla pronuncia scolastica convenzionale italiana:
La pronuncia scolastica non distingue in modo sensibile le vocali brevi dalle lunghe, come invece andrebbe fatto;
Le consonanti φ θ χ, che usualmente si pronunciano, rispettivamente,  /f/ (come la f italiana di fede), /θ/ come la th inglese di third (alcuni pronunciano il θ /ts/, come la z aspra italiana di spazio), e /x/ (come la ch tedesca di Bach, come il c toscano lenito, in pratica), nel greco classico erano delle vere e proprie occlusive come  /p/  /t/  /k/, da cui si distinguevano perché accompagnate da un'aspirazione (come le occlusive sorde prevocaliche in tedesco e in inglese);
La consonante ζ (zeta), che in età ellenistica già si pronunciava /z/ (come la s intervocalica italiana di rosa), nel greco arcaico si pronunciava /zd/ (e così ancora la pronunciavano nel V secolo i parlanti dorici e eolici, che scrivevano direttamente σδ). In età classica, in Attica, si cominciò a pronunciare questa lettera come  /ʣ/ e, dalla seconda metà del IV secolo in poi, /z/. Si ricordi peraltro che la zeta fu introdotta nell'alfabeto latino solo successivamente, per trascrivere le parole di origine greca.
Il greco, come molte altre lingue indoeuropee, è una lingua flessiva. È fortemente arcaica nella conservazione delle forme dell'indoeuropeo.
Tempi: tempo presente, imperfetto, aoristo, futuro, perfetto, piuccheperfetto, futuro perfetto
La scrittura greca antica non è tuttavia quella oggi utilizzata per riportare i testi greci. La distinzione tra lettera maiuscole e minuscole, ad esempio, non si può far risalire a prima del Medioevo, mentre un sistema di accentazione completo risale all'XI secolo. Così la nostra lettera "S" corrispondeva solo a "Σ" e, dall'età alessandrina, "C" (il cosiddetto sigma lunato): il sigma finale, "ς", risale infatti al Medioevo. Anche la punteggiatura è una introduzione moderna. Così Barry P. Powell ricorda: «Nelle più antiche attestazioni di scrittura greca, quali possiamo ricostruire sulla scorta delle poche iscrizioni superstiti, non c'è alcuna distinzione grafica tra omicron (= o breve) e omega (= o lungo), oppure tra epsilon (e breve) ed eta (e lungo) e le consonanti doppie sono scritte come quelle semplici. Le parole non vengono separate l'une dalle altre, sono assenti segni diacritici quali l'accento [...]». Nelle testimonianza più antiche, la scrittura era di tipo "bustrofedico" (=segue il movimento del bue) ovvero dapprima da destra verso sinistra per risultare da sinistra verso destra al rigo successivo. La lettura rappresentava quindi un flusso continuo di suoni e veniva decodificata per mezzo delle orecchie e non per mezzo degli occhi come per i moderni.
Dino Pieraccioni, Morfologia storica della lingua greca, D'Anna, Messina-Firenze, 1975.
Carmelo Restifo, Nuovo corso di greco, vol. 1 Grammatica, Firenze, Le Monnier, 2001
Pierangelo Agazzi, Massimo Vilardo, Ἑλληνιστί - Grammatica della lingua greca, Zanichelli, 2002.
Carlo Campanini, Paolo Scaglietti, Greco - terza edizione, vol. Grammatica descrittiva, Sansoni per la scuola, 2010
Maria Libera Garabo, Il greco antico, Carocci, 1º gennaio 2008, ISBN 9788843046362, OCLC 635803761.
 Monique Trédé, Piccole lezioni sul greco antico, Il melangolo, 1º gennaio 2009, ISBN 9788870187489, OCLC 800521690.(ed orig. (FR)  Petites leçons sur le grec ancien, Editions Stock, 2008)
 Lingua greca antica, su thes.bncf.firenze.sbn.it, Biblioteca Nazionale Centrale di Firenze. 
(EN) Lingua greca antica, su Enciclopedia Britannica, Encyclopædia Britannica, Inc. 
Online Greek resources elenco di siti utili per l'approfondimento della lingua]
La grammatica e la sua utilità secondo gli antichi, articolo di Giovanni Costa sul sito Storia e società di Enrico Pantalone
Come aggettivo, o come aggettivo sostantivato, persona o cosa riferibile alla Grecia moderna

I Green Day sono un gruppo musicale punk statunitense formatosi a Berkeley nel 1986 e composto da tre membri: Billie Joe Armstrong (chitarra e voce), Mike Dirnt (basso e voce secondaria) e Tré Cool (batteria). Tré Cool sostituì l'originario batterista Al Sobrante nel 1990, il quale abbandonò il gruppo a causa dei suoi impegni nello studio. Jason White, sideman del gruppo, è il quarto membro ufficiale del gruppo dal 2012.Nel 1994, grazie al successo del loro terzo album Dookie, il quale, con 10 dischi di platino e uno di diamante, ha venduto più di 15 milioni di copie solo negli Stati Uniti e 15 in tutto il mondo, sono stati accreditati insieme agli Offspring e ai Rancid, la band che ha fatto tornare il punk rock nella musica mainstream. I loro successivi tre album Insomniac (1995), Nimrod (1997) e Warning (2000) non hanno avuto lo stesso successo, ma anch'essi sono stati abbastanza apprezzati, infatti Insomniac e Nimrod hanno ottenuto doppio disco di platino, mentre Warning ha raggiunto il disco d'oro. Il successo raggiunge nuovamente livelli molto alti con American Idiot, uscito nel 2004, la prima rock opera della band, il quale non solo trova i consensi sia dalla parte della critica che da quello del pubblico, in particolare giovanile, ma amplia l'onda di influenza sul panorama musicale degli ultimi 10 anni. Nel 2009 esce la loro seconda rock opera, 21st Century Breakdown, l'album più polemizzato per le critiche politiche, ma il migliore dal punto di vista delle classifiche. Nel 2012 esce la loro trilogia composta da ¡Uno! ¡Dos! e ¡Tré!, il primo è uscito il 25 settembre 2012, il secondo il 13 novembre e il terzo è stato pubblicato l'11 dicembre. Nel 2016 viene pubblicato Revolution Radio.
I Green Day sono tra i gruppi musicali con più vendite della storia avendo venduto più di 85 milioni di dischi in tutto il mondo. Inoltre la rivista Rolling Stone, li ha inseriti nella lista "New Immortals", elenco degli artisti definiti le nuove leggende della storia della musica. Il settimanale storico Billboard li ha inseriti nella lista dei "migliori artisti alternativi di sempre", classificandoli al 4º posto. Il gruppo ha inoltre vinto 6 Grammy Awards, Best Alternative Album per Dookie, Best Rock Album per American Idiot, Record of the Year per Boulevard of Broken Dreams, Best Rock Album per la seconda volta con 21st Century Breakdown e Best Musical Show Album per American Idiot: The Original Broadway Cast Recording. Nel 2010 il musical American Idiot tratto dall'omonimo album della band ha debuttato a Broadway. Il musical è stato nominato per diversi premi tra cui 2 Tony Awards per Best Musical e Best Scenic Design. Il 18 aprile 2015 vengono introdotti nella Rock and Roll Hall of Fame. Nel 2016 ricevono il premio MTV Europe Music Award come icona globale.
La band nacque col nome "Sweet Children" nel 1986 a Berkeley, una piccola città non lontana da San Francisco. La formazione iniziale era composta da Billie Joe Armstrong, Mike Dirnt, Sean Hughes e Raj Punjabi. L'anno seguente, John Kiffmeyer, in arte Al Sobrante, sostituì Raj Punjabi e Hughes lasciò il gruppo, lasciando il suo posto di bassista a Dirnt.
Gli Sweet Children scoprirono il 924 Gilman Street, un club indipendente dove si esibivano tutte le giovani punk band locali. Fecero dei provini per suonare, ma all'inizio non vennero presi, a causa del loro sound reputato troppo pop in confronto alle altre band. Le cose cambiarono quando fece il suo ingresso nel gruppo John Kiffmeyer, detto Al Sobrante (ex-batterista degli Isocracy). Al si occupò di organizzare concerti per la giovane band, e fu proprio lui a contattare Lawrence Livermore, titolare della Lookout! Records un'etichetta indipendente per cui suonavano molte altre band della bay area tra cui gli allora famosissimi Operation Ivy, ed invitarlo ad un loro concerto.
Il 17 ottobre 1987 gli Sweet Children organizzarono il loro primo concerto al Rod's Hickory Pit a Vallejo, in California, locale dove lavorava la madre di Armstrong. Nel 1989 il nome del gruppo cambiò in Green Day (il termine in slang americano significa giornata passata a fumare erba), dopodiché pubblicarono il loro primo lavoro per la Lookout! Records, l'EP 1,000 Hours.
Riscosso un discreto successo con l'album d'esordio, 39/Smooth, e Slappy, entrambi del 1990, Al Sobrante lasciò la band per motivi di studio e venne sostituito con Frank Edwin Wright III, in arte Tré Cool. Quest'ultimo era l'ex-insegnante di batteria del membro uscente, oltre ad essere stato componente dei Lookouts. Prima di Tre, tuttavia, il batterista Dave E.C. era entrato temporaneamente nella formazione, contribuendo a scrivere ed arrangiare alcuni brani che il gruppo avrebbe inserito nell'imminente album.Nel 1991 incisero Kerplunk, il quale avrebbe garantito alla band l'attenzione delle major. Il disco infatti ottenne, con 55 000 copie vendute solo negli Stati Uniti, un successo superiore alle aspettative, e grazie ad esso i Green Day acquisirono notorietà anche in Europa.
Con la pubblicazione di 1,039/Smoothed Out Slappy Hours e Kerplunk con la Lookout! Records, casa discografica indipendente con maggiori disponibilità economiche, la visibilità del gruppo nel panorama alternativo aumentò considerevolmente.
Nella successiva versione in CD di Kerplunk vennero aggiunti i brani dell'EP Sweet Children (pubblicato nel 1990 con la Skene Records e spesso erroneamente conosciuto come primo disco della band), tra le cui tracce spiccava la presenza di My Generation, cover dei The Who.
Nel frattempo, Billie Joe Armstrong suonò anche con i Rancid, componendo, insieme all'amico Tim Armstrong, la canzone Radio, presente nell'album Let's Go del 1993. Tra il '93 ed il '94, per spostarsi i Green Day usarono un vecchio bibliobus che il padre di Tre adattò alle loro necessità.
La crescente popolarità dei Green Day, acquisita anche grazie alla ristampa del secondo lavoro, attirò l'attenzione delle case discografiche più importanti del settore, e al gruppo pervennero varie offerte di collaborazione. In particolare si è a conoscenza dell'interessamento della Epitaph Records (nota etichetta indipendente specializzata in ambito punk e di proprietà di Brett Gurewitz, membro dei Bad Religion) e della Reprise, sottoetichetta della Warner Bros.
Il trio non mostrò esitazioni, firmando nel 1994 il contratto con la Reprise Records. Tale decisione contribuì ad allontanare una consistente fetta di fan, che non gradirono il passaggio della formazione ad una major, ed impedì ai Green Day di esibirsi ulteriormente al 924 Gilman Street, il locale dove spesso la band suonava agli inizi della propria carriera, a causa della peculiare politica posta dalla direzione dello stesso. Dopo la firma con la Reprise, la band si mise al lavoro per registrare il nuovo album.
Pubblicato nel febbraio 1994 e registrato in tre settimane, Dookie, sinonimo di "shit", diventò un successo commerciale, anche grazie all'aiuto dell'emittente musicale MTV, che accettò di trasmettere i video di Longview, Basket Case e When I Come Around, che raggiunsero tutti la prima posizione nella classifica Modern Rock Tracks. Gli altri singoli estratti furono She e Welcome to Paradise, quest'ultimo già presente nell'album Kerplunk. Il gruppo intanto avviò un tour insieme alla band Pansy Division e partecipò al festival di Lollapalooza e a Woodstock '94.Nel 1995 Dookie ricevette un Grammy Award come Miglior album alternative e la band fu nominata per 9 MTV Video Music Awards. Il grande successo portato dall'album (disco di diamante negli Stati Uniti) diede avvio al primo tour internazionale della band.
Nello stesso anno fu pubblicato un nuovo singolo estratto dalla colonna sonora del film Angus, chiamato J.A.R., il quale raggiunse la prima posizione nella classifica Modern Rock Tracks; in seguito diventò un B-side del nuovo album Insomniac, uscito nello stesso anno.
L'album, caratterizzato da un sound più duro e cupo di quello del melodico Dookie, ricevette un voto di 4/5 dal settimanale Rolling Stone. Anche se l'album non raggiunse il successo del precedente, è riuscito comunque a vendere più di due milioni di copie negli Stati Uniti. I singoli estratti furono Geek Stink Breath, Stuck with Me, Brain Stew/Jaded e Walking Contradiction. Il videoclip di quest'ultimo ricevette un MTV Video Music Award per i "migliori effetti speciali". La copertina, realizzata da Winston Smith con la tecnica del collage, è intitolata God Told Me to Skin You Alive ("Dio mi ha detto di scuoiarti vivo").
A questo punto, a causa della stanchezza provocata dai tour estenuanti, la band annullò il tour europeo e si prese una pausa.
Dopo una pausa di un anno, nel 1997 i Green Day iniziarono a lavorare su un nuovo album. Prima dell'uscita dell'album, Rob Cavallo dichiarò che il lavoro avrebbe avuto un sound differente dai precedenti.Dopo l'uscita di due EP dal vivo, Bowling Bowling Bowling Parking Parking e Foot in Mouth, pubblicati nel 1996, dal lavoro del gruppo il risultato fu Nimrod, album che mescola surf rock, ska punk e altri generi, in una deviazione sperimentale dal genere pop punk. L'album ha raggiunto lo stesso successo del precedente lavoro del gruppo (oltre 2 milioni di copie vendute negli Stati Uniti).L'album riscosse un discreto successo, anche grazie ad una ballata acustica intitolata Good Riddance (Time of Your Life), il cui video fece vincere alla band un MTV Video Music Awards come Miglior Video Alternativo e che entrò a far parte delle colonne sonore di alcuni programmi televisivi, tra cui anche E.R. - Medici in prima linea. I singoli estratti furono Nice Guys Finish Last, Hitchin' a Ride, Redundant e Good Riddance (Time of Your Life) stesso.
Nel 1998 il gruppo si prese una nuova pausa, questa volta di due anni, perché ognuno potesse passare del tempo con la propria famiglia. Nel 2000 riapparvero sulla scena musicale con Warning:, che con orgoglio definirono il loro miglior lavoro fino a quel momento.
I critici musicali, tuttavia, espressero opinioni diverse sul nuovo album. Rolling Stone gli attribuì un voto di 3/5 dicendo:
All Music Guide fu invece più benevola e diede all'album un giudizio di 4.5/5, dicendo:
Molti pensarono che l'album potesse essere l'inizio di un declino da parte della band, anche perché Warning:, al contrario degli album precedenti, che avevano conquistato una doppia certificazione di platino, ne riceve soltanto una d'oro.
Tuttavia Minority divenne un pezzo storico, un inno all'individualità (dirà poi Billie Joe Armstrong: "Minority parla dell'essere un individuo"), particolarmente adatto all'esecuzione dal vivo grazie al ritornello posto subito dopo una breve intro di chitarra.
I singoli estratti furono Minority, Warning, Waiting e Macy's Day Parade. Tali brani riuscirono ad entrare in classifica e l'album regalò alla band tutti e otto i California Music Awards del 2001 ai quali furono candidati.
Nel 2001, a solo un anno di distanza dall'ultimo lavoro, vide la luce un greatest hits dal titolo International Superhits! (seguito dalla raccolta di videoclip International Supervideos!) che raccoglieva due inediti (Maria e Poprocks & Coke) e i singoli della band più famosi e venduti, escludendo però le pubblicazioni della Lookout!. La raccolta riuscì ad ottenere una certificazione di disco platino. Un'altra traccia compresa nella raccolta è J.A.R. (Jason Andrew Relva), canzone scritta da Billie insieme a Mike dedicata ad un loro amico defunto.
Nel 2002 venne pubblicata un'altra raccolta, stavolta di b-side dal titolo Shenanigans, dove è contenuta la canzone Outsider, cover dei Ramones ed originariamente pubblicata dagli stessi Green Day in We're a Happy Family, album tributo ai fast four del 2003 prodotto da Rob Zombie e Johnny Ramone, nel quale famose formazioni (tra cui Red Hot Chili Peppers, Offspring, Garbage, U2 e Metallica) hanno dato il loro personale omaggio ad una tra le più importanti band americane che più ha influenzato i Green Day.
Inoltre vi è contenuto anche il brano Espionage, estratto dalla colonna sonora di Austin Powers: La spia che ci provava, che regalò al gruppo un American Music Award come Migliore performance rock strumentale. Nell'estate del 2002 il gruppo partecipò al Pop Disaster Tour insieme ai blink-182. Il tour fu documentato nel DVD Riding in Vans with Boys.
Nel 2002 suonarono Blitzkrieg Bop e Teenage Lobotomy dei Ramones alla loro cerimonia d'ingresso nella Rock and Roll Hall of Fame.
Nell'estate del 2003 la band tornò in studio per scrivere e registrare un nuovo album, chiamato a titolo di prova Cigarettes and Valentines. Dopo aver completato 20 tracce, i file per la registrazione vennero rubati dallo studio. La band, invece di provare a ricreare l'album, decise di cominciarne uno nuovo e migliore.Prima dell'uscita del nuovo lavoro, il trio collaborò con Iggy Pop in due tracce del suo nuovo album, Skull Ring.Nel 2004 uscì American Idiot, risultato del duro lavoro della band, che raggiunse molto rapidamente la prima posizione nella classifica Billboard, aiutato anche dal grande successo del primo singolo, American Idiot. Il disco è riuscito a vendere a livello globale oltre 12 milioni di copie, mentre il singolo omonimo più di un milione. L'album venne annunciato come "un'opera punk rock che segue il cammino del Gesù della periferia " (Jesus of Suburbia).La band ricevette un Grammy Award per American Idiot come Miglior album rock e agli MTV Video Music Awards del 2005 vinse ben 7 premi degli 8 ai quali era candidata.Il secondo singolo, che ottenne il maggior successo a livello internazionale, fu Boulevard of Broken Dreams, il quale, nel 2006, fece vincere alla band un Grammy come Record of the Year per essere rimasto 16 settimane in testa alla Billboard Modern Rock Tracks alla pari con la canzone dei Red Hot Chili Peppers Scar Tissue e quella degli Staind It's Been Awhile. Boulevard of Broken Dreams vendette più di due milioni di copie.
I successivi singoli furono Holiday e Wake Me Up When September Ends; quest'ultimo, scritto da Billie Joe, tratta argomenti molto personali ed accompagnato da un videoclip molto esplicito (girato come gli altri di American Idiot dallo storico regista del videoclip di Smells Like Teen Spirit dei Nirvana, Samuel Bayer) che, nel 2005, regala al gruppo ben cinque MTV Video Music Awards. Inoltre, Wake Me Up When September Ends ottenne il disco di platino sia negli Stati Uniti che in Canada.
Il successivo singolo fu invece Jesus of Suburbia, una "mini-opera punk" dalla durata di oltre nove minuti e composta da 5 pezzi dalla durata di circa 2 minuti ciascuno. Il video di quest'ultima, tuttavia, fu censurato da MTV a causa di alcune scene troppo esplicite. Esso riassume in nove minuti (versione ridotta senza tutti i dialoghi) la storia di Jimmy, il protagonista del concept album American Idiot.
Durante il 2005 il gruppo iniziò il suo tour più lungo (circa 150 date), passando per il Giappone, l'Australia, il Sud America e l'Inghilterra.
Durante il tour, la band filmò e registrò i suoi due concerti al Milton Keynes di Londra davanti a 130.000 spettatori, che furono descritti da Kerrang! come "i più emozionanti, memorabili e folli spettacoli dal vivo che il Regno Unito abbia mai visto". Queste registrazioni vennero pubblicate in un CD/DVD, dal nome Bullet in a Bible, pubblicato il 15 novembre 2005. Durante la performance, il gruppo suonò le sue canzoni più famose, incluse anche quelle dell'album American Idiot. Il DVD contiene numerosi dietro le quinte e le preparazioni del gruppo al concerto.Il 2 luglio 2005 i Green Day parteciparono al Live 8 di Berlino, suonando Minority, Holiday, American Idiot ed il brano dei Queen We Are the Champions.
Il 9 luglio dello stesso anno i Green Day resero omaggio alle vittime degli attentati di Londra del 2005 all'Oxegen Festival dedicando loro la canzone Wake Me Up When September Ends, dicendo "Due giorni fa c'è stata una tragedia. Questa [canzone] è per tutti gli innocenti" (riferito agli innocents di cui si parla nel brano).Poco dopo, il 1º agosto, i Green Day acquistarono dalla Lookout! Records i diritti per ristampare i primi lavori, che vennero pubblicati sotto etichetta Reprise il 9 gennaio 2007.
Il 10 gennaio 2006 il gruppo venne premiato con un People's Choice Award come Miglior gruppo.Il 25 settembre 2006 i Green Day e gli U2 suonarono insieme Wake Me Up When September Ends, The Saints Are Coming e Beautiful Day al Super Dome di New Orleans, in onore ai sopravvissuti al disastro che ha portato l'Uragano Katrina a New Orleans. Il video del concerto è disponibile su YouTube, mentre il singolo fu pubblicato nel novembre del 2006 e riscosse molto successo; i profitti ricavati furono tutti devoluti in beneficenza.
Nello stesso periodo, prestarono la loro voce nel cartoon Live Freaky Die Freaky, il cui DVD è uscito nel 2006 negli Stati Uniti. Nella colonna sonora è presente anche un pezzo di Billie Joe, intitolato Mechanical Man.Inoltre, la band comparve nel primo film de I Simpsons, I Simpson - Il film. Per l'occasione eseguì la reinterpretazione della sigla iniziale della famosa serie animata. Nello stesso anno, le canzoni Holiday e Welcome to Paradise furono inserite nel film d'animazione Surf's Up - I re delle onde.Nel maggio 2007 uscì la chitarra Billie Joe Armstrong Les Paul Junior, riedizione della Gibson Les Paul Junior del 1965.
Nel febbraio 2008 si formò un gruppo chiamato Foxboro Hot Tubs, pubblicando sul sito ufficiale tre brani. In seguito si scoprì che la band non era altro che un side-project dei Green Day, i quali, il 29 aprile 2008, hanno pubblicato il primo album, Stop Drop and Roll. La formazione comprende anche due membri non ufficiali della band, Jason White e Jason Freese.
Nell'ottobre 2008 i Green Day tornarono in studio di registrazione con Butch Vig per registrare il loro ottavo album, annunciato nell'agosto del 2006. Annunciarono il titolo del nuovo progetto, 21st Century Breakdown, in occasione dei Grammy Awards 2009. L'album, pubblicato il 15 maggio 2009, è diviso in tre atti: Heroes and Cons, Charlatans and Saints, Horseshoes and Handgrenades.
Il 7 e il 9 aprile vennero tenuti due concerti di presentazione dell'album in altrettanti locali di San Francisco. Il primo singolo estratto dall'album fu Know Your Enemy, messo in commercio il 16 aprile 2009, mentre il video del singolo venne trasmesso in anteprima esclusiva su MTV il 24 aprile.
21st Century Breakdown debuttò, dopo soli 3 giorni di vendita, in prima posizione nella Billboard 200. L'album si confermò in testa alla classifica anche nella settimana dal 23 al 30 maggio. Il disco, inoltre, raggiunse nove prime posizioni in altrettante classifiche nazionali (tra cui quella italiana, per la prima volta nella carriera della band) ed altri sei podi. Diventò disco d'oro in nove paesi e di platino in 7, tra cui il Canada, nel quale ne ottenne due (per un totale di otto dischi di platino). Vinse anche diversi premi, tra i quali il Grammy Award al miglior album rock. Il secondo singolo fu 21 Guns, in radio dal 15 giugno, data anche della pubblicazione ufficiale del video su MTV. Il singolo è doppio disco d'oro (Australia ed Italia).
Il 12 dicembre 2009 durante la trasmissione Spike TV's Video Game Awards i Green Day (in collaborazione con harmonix) annunciarono l'uscita del videogioco Green Day: Rock Band, pubblicato l'anno successivo.
Nel 2009, i Green Day trasformarono il loro album di maggiore successo, American Idiot, in un omonimo musical. Lo spettacolo, presentato nell'autunno 2009 a Berkeley, fece il giro d'America, debuttando anche a Broadway. Nell'album American Idiot - The Original Broadway Cast Recording, oltre ad essere contenuti i brani della band (reinterpretati dal cast del musical), è presente anche un brano inedito, When It's Time, cantato dai soli Green Day. Nell'ottobre 2010 e nel gennaio 2011, lo stesso Billie Joe Armstrong prese parte ad alcuni spettacoli, recitando il ruolo di St. Jimmy, personaggio di spicco dell'album American Idiot. In uno di questi spettacoli suonò anche un piccolo brano inedito, nel quale dichiarava il suo amore a New York e al mondo del teatro.Durante un concerto a Denver, i Green Day suonarono una nuova canzone, Cigarettes and Valentines (il titolo dell'album che sarebbe dovuto uscire nel 2003), affermando di star lavorando alla registrazione di un album live. Infatti, il 17 gennaio 2011 il sito di vendite online Amazon.com mise in pre-vendita il disco, svelandone il formato (CD+DVD), il titolo e data di uscita: Awesome as Fuck, pubblicato il 22 marzo 2011.
Il CD è composto da canzoni suonate nelle varie tappe del loro 21st Century Breakdown world tour, mentre nel DVD bonus sono inserite le sole canzoni suonate nel doppio show al Saitama Super Arena a Saitama-shi, tenuto in Giappone nel gennaio del 2010. Il 12 gennaio 2011, il sito ufficiale della band pubblicò le tracklist dei due dischi.
Nell'ottobre del 2010 Mike Dirnt annunciò in una intervista a Radio W i lavori in corso della band per l'uscita del nono album in studio. Anche Billie Joe Armstrong affermò che stavano lavorando su un nuovo album e che avevano molto materiale tra le mani, addirittura troppo perché il nuovo album potesse essere registrato al più presto.L'11 agosto 2011 i Green Day si esibirono in un concerto last minute al Tiki bar in Costa Mesa (California). Iniziarono lo show suonando a sorpresa 15 nuove canzoni, tra cui Amy, dedicata alla cantante Amy Winehouse, morta poche settimane prima dello show. Non venne confermato dalla band se queste canzoni sarebbero state incluse nel nuovo album, anche se Billie Joe Armstrong affermò che era fiero di mostrare dal vivo il lavoro in corso della band. Il 9 dicembre 2011 apparvero nel festival Not so Silent Night, ed annunciarono che erano in procinto di pubblicare il loro nono album in studio. Il 14 febbraio 2012 Billie Joe Armstrong annunciò sul suo profilo Twitter: "Buon San Valentino! Oggi abbiamo iniziato ufficialmente a registrare il nuovo disco. Era ora!!!!. Lo stesso giorno sul canale YouTube della band, fu pubblicato un video, intitolato 2/14/2012 Day One, nel quale si vedono alcune sequenze in cui la band sta registrando.L'11 aprile 2012, la band pubblicò un video su YouTube ed un articolo sul proprio sito web, mediante i quali presentarono una trilogia composta da tre album: ¡Uno!, ¡Dos! e ¡Tré!, annunciati rispettivamente per il 25 settembre, 13 novembre 2012 e 15 gennaio 2013. Il 14 aprile, i Green Day furono invitati alla cerimonia annuale della Rock and Roll Hall of Fame, dove, dopo aver interpretato il brano Letterbomb, introdussero i Guns N' Roses nell'elenco della storica Hall of Fame. Il 14 giugno uscì il trailer del primo album della trilogia su YouTube, con l'immagine della copertina che vede Billie Joe protagonista, mentre il 21 giugno arrivò sugli schermi di YouTube il trailer di ¡Dos!, con un'analoga immagine di copertina raffigurante il bassista Mike Dirnt. Infine il 28 giugno uscì il trailer di ¡Tré!.
Il 16 luglio fu pubblicato il primo singolo di ¡Uno!, Oh Love, il 14 agosto Kill the DJ ed il 5 settembre Let Yourself Go.
Frattanto, tra agosto e settembre, la band intraprese un tour dal Giappone in Europa, con date in diversi festival europei, come il Rock en Seine in Francia, il Rock am See in Germania e l'I-Day Festival in Italia (che venne però annullato a causa di un malore accusato da Billie Joe, ricoverato presso l'Ospedale Maggiore di Bologna). Il 21 settembre parteciparono all'iHeartRadio Music Festival assieme ad altri artisti di fama mondiale, a seguito del quale, sempre a causa delle condizioni fisiche del leader, la band decise di posticipare tutte le date del tour nordamericano, così da poter garantire al cantante un periodo di riposo e disintossicazione. A seguito della riabilitazione del frontman Billie Joe Armstrong, la band, il 29 ottobre 2012, pubblicò sul proprio sito un post nel quale hanno annunciato di aver cancellato tutte le restanti date del 2012 ed anticipato l'uscita di ¡Tré! all'11 dicembre 2012.Il 15 ottobre pubblicarono il primo singolo di ¡Dos!, Stray Heart, con annesso videoclip. In attesa dell'uscita del terzo album della trilogia, il 28 novembre, sul canale VH1, fu mandato in onda ¡Cuatro!, documentario (diretto da Tim Wheeler) riguardante la trilogia appena pubblicata, che era stato annunciato il 21 novembre e la cui versione integrale è stata mostrata per la prima volta ai Winter X Games, nel gennaio del 2013.
Il 10 marzo 2013, la band torna nei palchi americani con il tour 99 Revolutions. Il 15 marzo, al Moody Theater di Austin, Texas, oltre al concerto, vengono presentati i documentari ¡Cuatro! e Broadway Idiot. Quest'ultimo è un altro documentario, che illustra il viaggio di Billie Joe Armstrong dal punk rock a Broadway. Il 10 novembre 2013 agli MTV EMA vincono il premio Best Rock. A fine novembre 2013 Billie Joe annuncia che i Green Day si prenderanno un periodo di pausa alla fine del tour.Il 24 febbraio 2014 i Green Day hanno annunciato la pubblicazione della raccolta Demolicious, contenente 17 demo di brani precedentemente inseriti in ¡Uno!, ¡Dos! e ¡Tré! più un brano inedito. L'album è stato pubblicato il 19 aprile 2014, in occasione del Record Store Day.
Il 9 ottobre 2014 i Green Day sono nominati ufficialmente per l'ingresso nella Rock and Roll Hall of Fame. Il 16 dicembre è annunciata la loro introduzione nel prestigioso novero, avvenuta de facto il 18 aprile 2015, nel primo anno di eleggibilità, insieme a Lou Reed, Stevie Ray Vaughan con i Double Trouble, Joan Jett and the Blackhearts, Bill Withers e la Paul Butterfield Blues Band.Il 24 aprile 2015 Rob Cavallo rivela che i Green Day hanno cominciato a scrivere le canzoni per il nuovo album. "Ho sentito cinque nuove canzoni scritte da Billie. È il massimo della sua musica. I fan possono essere certi che, al loro ritorno, la loro musica sarà fantastica", sono le parole del produttore.L'11 agosto 2016 il gruppo ha pubblicato il primo singolo Bang Bang, che anticipa l'uscita dell'album Revolution Radio..
Il 6 settembre 2016 vengono annunciate ufficialmente le date del Revolution Radio Tour, il quale visiterà il Nord America, l'Europa e l'Oceania fino all'estate dell'anno successivo. Il 23 settembre 2016 esce il secondo singolo estratto dall'album, Still Breathing. Il 16 maggio 2017 verrà pubblicato come terzo singolo l'omonimo Revolution Radio.Il 17 novembre 2017 esce l'album raccolta God's Favorite Band.
I Green Day hanno due side project, con i quali hanno pubblicato altrettanti album.
Il primo progetto parallelo nacque nel 2003, con la pubblicazione dell'album Money Money 2020, sotto il nome di The Network. Il gruppo è composto dagli stessi membri dei Green Day, assieme a Jason White e a due ex-componenti dei Devo.
Nel 2007 pubblicarono un album dal titolo Stop Drop and Roll!!!, sotto il nome di Foxboro Hot Tubs. Nel 2008 l'album arrivò in 21ª posizione nella Billboard 200. Sebbene rimasero inizialmente in incognito, nel 2008 uscirono allo scoperto e dichiararono la loro vera identità. Nel 2010 suonarono dal vivo un brano intitolato It's Fuck Time. In seguito, tale brano venne usato per il trailer di ¡Dos!. Lo stile dei Foxboro Hot Tubs è molto vicino al garage rock che caratterizza la produzione dei Green Day post-21st Century Breakdown.
I Green Day s'ispirano a gruppi punk rock molto importanti degli anni settanta ed ottanta. Parteciparono a molti concerti in onore dei Ramones. Billie Joe fu molto influenzato anche dal padre, un musicista a tempo pieno di musica jazz. Oltre ai Ramones, le band più significative e quelle che li hanno influenzati maggiormente sono Buzzcocks, The Clash, The Jam, The Rezillos, The Sex Pistols, Stiff Little Fingers, The Undertones, NOFX, The Adverts, The Who, Bad Religion, The Damned, Sham 69, Operation Ivy, Agent Orange, Dead Kennedys, Hüsker Dü, The Muffs, Black Flag, Cheap Trick, Circle Jerks, Tsunami Bomb, Billy Bragg e Suicidal Tendencies.Oltre ad essere uno dei gruppi più rappresentativi del punk revival, fu, assieme ai Weezer, il gruppo che, dal 1994, seppe meglio sfruttare il potenziale commerciale del pop punk, quest'ultima una definizione con cui vengono spesso classificati ma che, tuttavia, rigettano.A loro volta, infatti, hanno influenzato molti gruppi pop punk, come blink-182, All Time Low, Sum 41, My Chemical Romance, The Matches, Face to Face, Good Charlotte, Billy Talent, MxPx, Simple Plan, Yellowcard, Fall Out Boy, e Goldfinger. Infine, alcuni citano i Green Day fra i gruppi power pop e di rock alternativo.
Molti dei loro brani sono legati a due a due da una sorta di medley: Green Day/Going to Pasalaqua, Chump/Longview, Brain Stew/Jaded, Uptight/Last Ride In, Jinx/Haushinka, Suffocate/Desensitized, Holiday/Boulevard of Broken Dreams, Are We the Waiting/St. Jimmy, Give Me Novacaine/She's a Rebel, Christian's Inferno/Last Night on Earth, Last of the American Girls/Murder City, The Static Age/21 Guns, See You Tonight/Fuck Time e Ashley/Baby Eyes.
Inoltre, nel loro musical American Idiot sono state collegate anche altre 12 canzoni: Favorite Son/Are We the Waiting, Are We the Waiting/St. Jimmy, Last of the American Girls - She's a Rebel/Last night On Earth, Before The Lobotomy/Extraordinary Girl, Extraordinary Girl/Before the Lobotomy e 21 Guns/Letterbomb.
Nella loro carriera, i Green Day si sono mostrati più volte attenti alle varie problematiche sociali (specialmente internazionali) ed hanno spesso offerto gesti simbolici o di beneficenza.
Durante tutto il 2005, ad esempio, i guadagni derivanti dai download di Boulevard of Broken Dreams su iTunes furono destinati alla Croce Rossa statunitense, per aiutare le vittime del terremoto e maremoto dell'Oceano Indiano del 2004.Nel 2006, come già detto, pubblicarono il singolo The Saints Are Coming assieme agli U2, devolvendo il ricavato alle vittime dell'uragano Katrina. Nel 2007 i Green Day parteciparono con altri grandi artisti (U2, R.E.M. ecc.) al CD Instant Karma: The Amnesty International Campaign to Save Darfur con una reinterpretazione di Working Class Hero di John Lennon, in collaborazione con Amnesty International. I ricavati della vendita del CD furono devoluti in beneficenza per fermare la strage in Darfur. Il 6 agosto 2011 parteciparono al quinto Pipeline to a Cure Gala annuale, organizzato dalla fondazione benefica Pipeline to a Cure. Il ricavato (465.000 $) portò il budget della fondazione (che si occupa di ricerca per la cura di fibrosi cistica) a circa 2 milioni di dollari.Nel 2012, a seguito del disastroso uragano Sandy, per aiutare le persone colpite da questa calamità pubblicarono un link sul loro sito ufficiale per effettuare donazioni alla Croce Rossa statunitense.I Green Day collaborarono inoltre con l'associazione ambientalista americana NRDC, con l'intento di sensibilizzare la popolazione mondiale verso i temi ambientali, quali inquinamento atmosferico, inquinamento idrico, raccolta differenziata, salvaguardia della fauna e della flora.Nel 2017 fecero una diretta su Facebook raccogliendo donazioni dai fan per le vittime dell'uragano Irma.
I Green Day hanno vinto sei Grammy Awards ed hanno ricevuto in totale quindici nomination nel corso degli anni.
1995 - Nomination - Best Rock Vocal Performance by a Duo or Group (per Basket Case)
2011 - Vinto - Best Album from Musical (per American Idiot - The Original Broadway Cast Recording)
(EN) Kjersti Egerdahl, Green Day: A Musical Biography, 2010, ISBN 978-0-313-36598-0.
(EN) Marc Spitz, Nobody Likes You: Inside the Turbulent Life, Times, and Music of Green Day, Hyperion Books, 2007,  p. 224, ISBN 1-4013-0912-7.
 Riccardo Bertoncelli (a cura di), Green Day. Testi con traduzione a fronte, Giunti Editore, 2007, ISBN 978-88-09-05363-2.
 Ben Myers, Green Day. New punk explosion, Arcana Editore, 2006, ISBN 978-88-7966-414-1.
(EN) Matt Doeden, Green Day: Keeping Their Edge, Lerner Publications, 2006, ISBN 0-8225-6390-8.
(EN) Gillian G. Gaar, Green Day: Rebels with a Cause, Omnibus, 2006, ISBN 1-84609-108-X.
(EN) Green Day, The Best of Green Day, Alfred Publishing Company, 2006, ISBN 0-7390-4254-8.
 Stefano Gilardino (a cura di), 100 dischi ideali per capire il punk, Editori riuniti, 2005,  pp. 295-300, ISBN 978-88-359-5655-6.
(EN) Doug Small, Omnibus Press Presents the Story of Green Day, Omnibus Press, 2005, ISBN 0-8256-3408-3.
(EN) Jim DeRogatis, Milk It!: Collected Musings on the Alternative Music Explosion of the 90's., Cambridge, 2003,  p. 357, ISBN 0-306-81271-1.
(EN) anno2002 Billy Joe Armstrong, Bryan Colgan, Green Day International Superhits!, Alfred Pub Co, ISBN 0-7579-9023-1.
(ES) R. Gonzalez, Green Day- la historia, LIBRERIAS YENNY, 1999, ISBN 950-877-024-4.
 Luca Collepiccolo, Green Day. Gli eretici del punk, Arcana, 1998, ISBN 978-88-7966-185-0.
 Marco Mathieu, Billy Joe Armstrong, Green Day, Giunti Editore, 1998, ISBN 88-09-21313-0.
(EN) Green Day, 1039/Smoothed Out Slappy Hours, Alfred Publishing Company, 1996, ISBN 1-57623-643-9.
(ES) Juan Vitoria Valle, Green Day, Editorial La Māscara, 1996, ISBN 84-7974-123-6.

Green Springs è un villaggio degli Stati Uniti d'America, situato nello stato dell'Ohio, diviso tra la contea di Sandusky e la contea di Seneca.

Gregorio Mattei (Montepaone, 3 giugno 1761 – Napoli, 28 novembre 1799) è stato un giornalista e politico italiano.
Gregorio Mattei nacque a Montepaone il 3 giugno 1761 da Saverio Mattei, musicista e critico musicale (amico e biografo del Metastasio) nonché letterato, giureconsulto e poeta di corte. Avviato alla carriera di avvocato, successivamente Mattei divenne magistrato.
Nel 1799 era a Napoli, dove partecipò all'attività politica, entrando a far parte dell'alta Commissione Militare in sostituzione di Giorgio Pigliacelli. Fu tra i redattori e i promotori del Veditore Repubblicano, uno dei molti giornali fioriti nel semestre rivoluzionario a Napoli, scagliandosi contro i facili estremismi e il radicalismo giacobino di Vincenzo Russo.
Dopo la caduta della Repubblica Napoletana, fu processato ed impiccato il 28 novembre 1799, in piazza del Mercato a Napoli.
F. Pitaro, Gregorio Mattei e Luigi Rossi, martiri della Repubblica partenopea, L'Orsa Maggiore, 1999;
F. Pitaro (a cura di), Gregorio Mattei e Luigi Rossi, martiri pre-risorgimentali, il Testo Editor, 2015;
A. Simioni, Le origini del Risorgimento politico dell'Italia meridionale, ristampa anastatica con indice dei nomi e dei luoghi a cura di I. Del Bagno, Napoli, Società Napoletana di Storia Patria, 1995, vol. I, pp. 258–259
Grézieu-le-Marché è un comune francese di 778 abitanti situato nel dipartimento del Rodano della regione Alvernia-Rodano-Alpi.

Grindstugan (chiamata anche Bomstugan) è un grindstuga precedente, vale a dire una piccola casa per una persona di guardia sulla zona del Castello di Drottningholm Lovön, Stoccolma. La casa, situata a Lindealléen all'estremità occidentale, è stata elencata nel 1846-1847 nei disegni dell'architetto Per Axel Nyström o, eventualmente, da Fredrik Wilhelm Scholander. Grindstugan è dal 1991 patrimonio mondiale dell'umanità dell'Unesco. L'edificio è una costruzione dello Stato che ne è il proprietario e colui che si occupa di gestito. La casa viene affittata come residenza estiva.
Fino dagli inizi del 1900 alla zona del Castello di Drottningholm si accede tramite due strade di accesso.
L'architetto ha progettato la casa in modo che avesse una stanza e la cucina, un esterno con pannelli interni ed esterni sottofinestra, una decorazione dipinta e un comignolo merlato che la fa assomigliare ad una piccola torre di difesa. La parte che sporge sopra l'ingresso ha permesso di sorvegliare la strada. Il casolare è stato restaurato nel 1990, così come l'esterno nel suo aspetto originale. La facciata invece è stata restaurata nel settembre 2011.

Gringo è un film del 2018 diretto da Nash Edgerton, con protagonisti David Oyelowo, Charlize Theron, Joel Edgerton, Amanda Seyfried, Thandie Newton e Sharlto Copley.
La pellicola è stata distribuita nelle sale cinematografiche statunitensi a partire dal 9 marzo 2018.

Durante l'allestimento si pensò di impiegarlo come mezzo avvicinatore per mezzi d'assalto, con la collocazione di quattro contenitori cilindrici per SLC o barchini MTR. 
Non entrò però mai in servizio: il 9 settembre 1943, in seguito all'armistizio, ormai prossimo al completamento, fu sabotato dall'equipaggio perché non era in grado di prendere il mare, ma, a differenza dei gemelli Murena e Sparide, fu catturato dai tedeschi prima di poter affondare.
Con il nuovo nome di U. IT. 20, fu rimorchiato da La Spezia a Genova per ultimare i lavori, ma il 4 settembre 1944 fu affondato da un pesante bombardamento aereo sul porto ligure (stessa sorte toccò al Murena e allo Sparide).
A differenza dei due gemelli non esistono certezze sulla sua sorte: secondo alcune fonti sarebbe stato recuperato nell'aprile 1947 e demolito, ma potrebbe anche semplicemente essere stato portato al largo e lasciato affondare per disfarsi del relitto.

La grotta delle Felci, anche nota con il nome di grotta di Capelvenere, è un grande anfratto di 370 m² che si apre sul versante meridionale dell'isola di Capri, in Italia, a 200 metri sul livello del mare.La grotta delle Felci costituisce una testimonianza fondamentale sulle abitudini dell'uomo nell'isola di Capri durante la tarda preistoria. Infatti, nel corso di diversi scavi, sono stati rinvenuti numerosi reperti che suggeriscono che l'antro sia stato frequentato ininterrottamente dall'uomo a partire dall'epoca neolitica fino all'età del Ferro.I primi interventi di scavo furono condotti da Ignazio Cerio, storico e cultore caprese dell'Ottocento, e portarono alla luce una collezione di vasi dipinti, incisi, manufatti e lame in ossidiana. Ulteriori scavi furono tentati da Ugo Rellini, nel 1922-23, e da Alberto Carlo Blanc durante la seconda guerra mondiale. le cui relative indagini suscitarono molto clamore fra gli scienziati dell'epoca.Oggi il materiale rinvenuto nella grotta è riunito, oltre nel sito museale locale (il Centro Cerio), anche nel Museo archeologico nazionale di Napoli e nel Museo di Antropologia dell'Università di Napoli.
Prima del 1881, anno in cui la grotta acquisì importanza archeologica con le indagini condotte da Ignazio Cerio, la grotta non aveva una precisa identità topografica e toponimica.A questa indistinzione toponomastica della grotta delle Felci ha contribuito, in ogni caso, la mancanza di un termine popolare e locale specifico in uso nella comunità agro-pastorale più anziana della vicina contrada Torina.Va ricordato comunque che non è stato Ignazio Cerio a battezzare l'antro con il nome di «grotta delle Felci». Di seguito viene riportata la pagina di diario dove Cerio riportò le sue prime impressioni sulla grotta:
Per essere già noto a Cerio, in qualche modo il toponimo doveva già esistere prima del sopralluogo avvenuto nel 1881; anzi, Ignazio Cerio è il primo a tentare una spiegazione toponimica del nome della grotta, giustificata dalla presenza lungo le pareti di una piccola felce perenne, la capelvenere.
L'intervento di Cerio, che fu fortunato dal punto di vista toponimico, intervenne a definire l'identità etimologica della grotta, che venne chiamata nel primo cinquantennio del Novecento «grotta di Capelvenere». Simpaticamente, una guida di Capri del 1937 definì la cavità «grotta delle Felci di Capelvenere», sintomo di una confusione e non di una precisazione. Comunque, l'abitudine di chiamare l'antro «grotta di Capelvenere» venne persa negli anni sessanta.In ogni caso, il microtoponimo «grotta delle Felci» fu primario e precedente a «grotta di Capelvenere», che si sostituì o si affiancò al primo, ma solo finché fu viva la figura di Cerio nell'isola.
La presenza umana nella grotta è attestata fin dal neolitico, dove Capri acquisisce definitivamente l'insularità. In questo periodo, la grotta delle Felci aveva prevalentemente una funzione rituale, fungendo come santuario in cui la comunità svolgeva i propri culti. Probabilmente venivano organizzati riti per la Grande Madre Terra, di cui si ebbero ultime notizie nell'età romana. Nella grotta, secondo gli studiosi, dovevano svolgersi complesse cerimonie in cui si offrivano cibi e bevande contenuti in appositi recipienti, da come suggerisce l'abbondanza di tazze e ciotole trovate nella cavità.Nel medioevo, precisamente nel XVI secolo, i monaci della Certosa di San Giacomo adibirono la grotta a ricovero delle 400 capre che possedevano e per questo motivo venne anche chiamata «grotta delle Capre»; il nome, tuttavia, cadde in disuso già all'inizio del XVII secolo, per poi scomparire del tutto. Il nome «grotta delle Felci» è stato coniato all'inizio del XX secolo e deriva dalla presenza nella zona circostante la cavità di numerose piante di felci, in particolare di esemplari di capelvenere, una pianta molto diffusa nel territorio caprese.Ignazio Cerio, insieme al dottor Giustiniano Nicolucci, effettuò una campagna di scavo nella grotta nel 1885; come già accennato le indagini condotte dallo stesso ebbero vasta eco fra la comunità scientifico-archeologica dell'epoca. Durante gli scavi sono stati trovati numerosi reperti di notevole importanza poiché testimoniavano la presenza umana a Capri durante il neolitico. Sugli scavi di Cerio l'antropologo italiano Abele De Blasio ha scritto il libro, Gli avanzi preistorici della grotta delle Felci nell'isola di Capri.
Nel XX secolo si tentarono degli ulteriori interventi di scavo. Si ricordano in tal proposito quelli effettuati dal 1921 al 1922, sotto la direzione dell'archeologo Ugo Rellini, che misero alla luce ulteriori reperti.Ben più importanti furono però gli interventi condotti nel 1941 dall'Istituto Italiano di Paleontologia Umana sotto la guida di Alberto Carlo Blanc; infatti, durante questi ultimi interventi, si recuperò parte dello scheletro di un cervide di taglia ridotta (precisamente un Cervus tyrrhenicus) vissuto durante il pleistocene superiore. Il rapporto fra i vari frammenti dello scheletro evidenzia che questo esemplare di cervide era affetto da nanismo e da qui si può dedurre che nel pleistocene Capri era separata dalla terraferma.Il materiale portato alla luce durante gli scavi che ebbero luogo nella grotta delle Felci è riunito sin dal XX secolo in varie sedi: il Centro Cerio, il Museo archeologico nazionale di Napoli e nel Museo di Antropologia dell'Università di Napoli.
La grotta e le zone limitrofe sono interessate da numerose fratture con direzione variabile da N-S a 120°-130° e con inclinazioni a verticale da 70°. La cinematica delle faglie con direzione 130° è di tipo trascorrente, mentre le superfici orientate N-S sono caratterizzate da righetti verticali.Un terzo sistema di fratture, che si è rivelato molto pervasivo, è contraddistinto da inclinazioni comprese tra i 30° e i 40° e da una direzione 130°-145°, andando in questo modo a intercettare oltre alle due famiglie precedenti anche la parete rocciosa, contro la quale produce superfici a franapoggio di scorrimento preferenziale.L'intersezione di dette famiglie di fratture dà origine a una fascia di debolezza a inviluppo N-S che guida la geometria sulla superficie rocciosa; quest'ultima è molto particolare, in quanto è a «denti di sega» nelle intersezioni delle due famiglie di frattura sub-verticali.Vi sono inoltre fenomeni carsici che, intersecandosi con diaclasi e fratture, costituiscono un punto debole della falesia.
La grotta è caratterizzata dalla presenza di cinque sistemi medi principali di giunti. Le maggiori problematiche vi sono in corrispondenza della liberazione di cunei secondo i seguenti cinematismi:
Attitudine all'instabilità per ribaltamento di blocchi derivati dall'interferenza tra i giunti attinenti alle classi K1 e K2. Attitudine allo scorrimento planare lungo le superfici attinenti alle classi K4 e K5.
Attitudine all'instabilità per ribaltamento lungo i giunti attinenti alla classe K4, soprattutto nelle luoghi di rientranza della superficie rocciosa.
Attitudine al distacco di porzioni rocciose distaccate dall'interferenza dei giunti K1 e K2 (o più raramente, con la superficie S0) in caso di già avvenuto crollo delle rocce sottostanti.
Attitudine all'instabilità per scorrimento planare di blocchi discendenti dall'interferenza tra i giunti attinenti alle classi K7 e K3.Gli ultimi due cinematismi sono probabilmente la causa della maggior parte delle frane avvenute nella grotta delle Felci.Di seguito, inoltre, una tabella dei dati geomeccanici e delle caratteristiche potenziali di instabilità:
Gli scavi condotti nel corso degli anni nella grotta hanno portato alla luce 549 oggetti tra manufatti fittili e resti scheletrici umani, oltre che animali, testimoniando così la presenza dell'uomo nella cavità nel neolitico. Durante le ricerche effettuate da Cerio, sono stati rinvenuti un punteruolo ottenuto dalla lavorazione di un osso lungo di un animale e un sostegno di terracotta a forma di clessidra alto 10 cm, appartenente probabilmente all'età del Bronzo (II millennio a.C.); questo secondo Cerio era «un rocchetto, presumibilmente adibito, similmente ai rocchetti lignei, alla tessitura delle reti dei pescatori», mentre Ugo Rellini, che rinvenne anch'egli spatole e massicci punteruoli, lo considerò un sostegno per capeduncole.È stato anche rinvenuto un frammento superiore di un'olletta di argilla di forma ovoidale, con labbro aggettante e di colore nero lucido; alto 16 cm, il vaso, risalente probabilmente alla fine del Bronzo Medio, presenta sulla spalla un'ampia zona decorata a meandri, che, al momento del ritrovamento, erano «riempite di pasta bianca, per dare maggiore risalto al disegno». Un secondo frammento di olla, anch'esso risalente all'età del Bronzo, mostra invece una decorazione, effettuata mediante la cosiddetta tecnica dell'excisione, con un motivo a volute formato da quattro solchi e sormontato da un nastro formato da intagli triangolari.Tra gli altri reperti trovati nella grotta vi sono vasi di terracotta, dei dischi forati di differente diametro, adibiti per la tessitura e privi di decorazioni, un boccale realizzato con un impasto nerastro, di forma ovoidale e con il bordo arrotondato e l'ansa verticale, un rocchetto fittile a forma di clessidra e un nucleo prismatico in ossidiana.Uno dei resti di maggiore importanza rinvenuti nella cavità è una mascella inferiore umana lunga circa 10 centimetri, appartenuta ad un bambino affetto da rachitismo con un'età pari a 7-8 anni. Molti dei reperti scheletrici animali sono stati descritti da Abele De Blasio, allievo di Giustiniano Nicolucci, nel 1895 in Gli avanzi preistorici della grotta delle Felci nell'isola di Capri; tra questi vi sono delle corna di un Cervus elaphus e un frammento della mascella inferiore di una capra.
La grotta è raggiungibile solo a piedi. È possibile tuttavia arrivare con i trasporti pubblici capresi, quali autobus o taxi, fino all'inizio di via Grotta delle Felci, dopo la quale bisogna proseguire senza utilizzo di mezzi.
Per raggiungere la grotta a piedi è necessario incamminarsi lungo la strada provinciale per Marina Piccola e intraprendere via Grotta delle Felci, ossia la strada asfaltata a destra subito dopo la casa del Solitario. La strada dopo un tratto si restringe fino a diventare un sentiero ingombro di cespugli, pietre e rovi che termina alla cosiddetta grotta dell'Arco; a questo punto bisogna salire lungo il pendio e scendere a sinistra per arrivare nella grotta delle Felci.
 Abele De Blasio, Gli avanzi preistorici della grotta delle Felci nell'isola di Capri, 1895, ISBN non esistente.
 Arvid Andrén, Capri - dall'età paleolitica all'età turistica, Roma, Fondazione San Michele, 1991, ISBN non esistente.
 Carmen Santagata, La preistoria di Capri. Cronaca delle ricerche all'epoca di Ignazio Cerio, Capri, La Conchiglia, 1999, ISBN non esistente.
 Eduardo Federico, Elena Miranda, Capri antica: dalla preistoria alla fine dell'età romana, La Conchiglia, 1998, ISBN 88-86443-60-9.
 Romana De Angelis Bertolotti, Capri. La natura e la storia, Zanichelli, luglio 1990, ISBN 88-08-09123-6.
 Salvatore Borà, I nomi di Capri. Origine e storia di strade, corti e dintorni, La Conchiglia, 1992, ISBN non esistente.
 Salvatore Borà, Itinerari storici e monumentali di Capri ed Anacapri, la Conchiglia, 2002, ISBN 88-86443-52-8.
La grotta di Matermania è una caverna situata sul versante sud-orientale dell'isola di Capri, in Campania.
Trasformata in epoca romana in un lussuoso ninfeo del quale oggi rimangono pochi resti murari, la grotta venne dedicata dagli stessi Romani alla dea Cibele, la loro Mater Magna, da cui probabilmente ha origine il suo nome.
Nella zona sono stati portati alla luce numerosi reperti archeologici. L'area ospita, inoltre, molte specie faunistiche (ad esempio il coniglio selvatico) e floristiche (come l'agave).
Il nome della grotta è dovuto alla divinità a cui essa era dedicata, ovvero la dea Cibele (la Mater Magna dei Romani), la dea frigia della natura e degli animali alla quale venivano tributati complesse cerimonie e sacrifici.Il toponimo «Mitromania» ha invece origine dal ritrovamento di un bassorilievo mitriaco nella piana di San Costanzo, il quale ha portato a pensare che la grotta anticamente fosse un tempio dedicato al dio Mitra, un'importante divinità ellenistica e romana. Da qui trae origine anche la locuzione «grotta di Matromania». La cavità è talvolta nota anche come grotta del Matrimonio in quanto le giovani coppie capresi, dopo essersi sposate, andavano nell'antro come rito propiziatorio.Anticamente la caverna era conosciuta anche come «grotta di Matromagna». Tale toponimo venne coniato nel XIX secolo dall'archeologo italiano Giuseppe Feola, che con tale locuzione non si riferiva solo alla grotta ma anche alla zona circostante. L'espressione, sostituita più tardi dal termine «Matermania», cadde in disuso poco tempo dopo.
La grotta, ubicata a mezza costa lungo un canalone terminante in mare nella cala di Matermania, si apre sulle pendici del monte Tuoro.La cavità è costituita di roccia calcarea incoerente e non stratificata, di formazione apparentemente diversa dal vicino promontorio della Campanella. Inoltre, secondo le indagini condotte dal dottor Gennaro Arcucci, la roccia della grotta (e, più generalmente, di Capri stessa) non sarebbe altro che uno scisto calcareo micaceo con mescolanza di terra selicea.La cavità, inoltre, è classificata dagli speleologi come secondaria, ovvero prodotta, per fenomeni distruttivi, in un momento consecutivo alla formazione della roccia madre.La grotta di Matermania, si è formata per erosione delle acque che hanno causato lo sfaldamento degli strati superiori; difatti essa è l'eccedenza dello sventramento di un'antica caverna sotterranea, formatasi all'interno della massa rocciosa nel corso dei secoli. Infatti, come già accennato, la grotta è dovuta all'erosione della roccia, fessurata e solubile, disgregata a causa delle acque meteoriche che sono penetrate in profondità corrodendo il calcare in bicarbonato solubile, dando origine così alla cavità.
La grotta di Matermania, caratterizzata da una forma semicircolare, si addentra per circa trenta metri con una larghezza massima di venti metri, nel centro dell'antro, e un'altezza media di dieci metri.La cavità è suddivisa in due sezioni. L'ambiente più ampio, quello che comprende la parte sinistra della cavità, ha una pianta rettangolare absidata, larga 5,90 m e lunga 8,50 m.Il vano destro è di dimensioni più ridotte: lo stesso, lungo 5 m e largo 4 m, costituisce infatti il 40% della sezione principale. Lo spazio antistante la grotta, invece, è in gran parte crollato.Sul fondo della cavità l'andamento absidato del perimetro è sottolineato dall'esistenza di due podi, costruiti in età romana. Quello inferiore, alto 1,26 m, è a sagoma semicircolare; al contrario quello superiore, arretrato rispetto al primo, è alto 1,40 m ed è di forma ovale.
In età augustea o tiberiana la grotta è stata adattata a ninfeo. L'antro diventò infatti una cavità il cui scopo era quello di offrire un soggiorno fresco e gradevole, in un ambiente reso lussuoso e comodo per potervi facilmente banchettare o riposare.A tale scopo venne scavata all'interno della grotta una sala rettangolare absidata, ai lati della quale venne posizionato un letto triclinare di legno o, perfino, un letto in muratura rivestito di marmo. Vennero inoltre costruiti due podi semicircolari sovrapposti, oggi parzialmente ricoperti di intonaco. Tra gli stessi è stata rinvenuta una piccola scala che, secondo l'archeologo Amedeo Maiuri, conduceva ad una cavità grazie alla quale era possibile raccogliere l'acqua proveniente dallo stillicidio delle pareti oppure da una vena sorgiva oggi estinta.Poiché vi era un costante pericolo di caduta massi vennero apportate ulteriori modifiche alla grotta. La minaccia venne ovviata costruendo una muratura a tutto sesto e livellando il suolo della caverna (prima fortemente inclinato) con un'opera di riempimento; sempre per le stesse ragioni venne anche consolidata la zona prospiciente l'ingresso con un muro di terrazzamento.La grotta era consacrata alla divinità frigia Cibele, la Mater Magna romana; infatti venne costruito un altare a lei dedicato ed è stata rinvenuta una statuetta di terracotta rappresentante la dea. Il ninfeo, inoltre, era anche un tempio dedicato a Mitra, in lingua latina Magnum Mitræ, il dio del sole induista e romano.
Dopo la prima età imperiale, la grotta di Matermania conobbe un lungo periodo d'abbandono. L'interesse risorse alla fine del XVIII secolo, quando la cavità apparse in alcune cartoline e fu interessata da vari interventi di scavo.Nei primi anni dell'Ottocento si data un intervento diretto da Norbert Hadrawa, che svuotò completamente la grotta col recupero dei reperti mobili e fece rimuovere i marmi policromi presenti nella cavità. Questi devastanti scavi furono autorizzati dal regnante borbonico Ferdinando I, allo scopo di recuperare marmi e sculture antiche da riutilizzare nei suoi palazzi.Ulteriori interventi di scavo furono effettuati nel 1929 a cura della Soprintendenza delle antichità, durante i quali vennero ripulite e consolidate le strutture murarie restanti. I risultati delle indagini condotte nel 1929 costituiscono una delle più esaustive documentazioni archeologiche sulla grotta di Matermania.Nella seconda metà del XX secolo la cavità fu oggetto di numerose indagini. Durante queste ultime si chiarì in particolar modo che in passato la grotta era stata adibita a ninfeo; non vennero tuttavia appurati alcuni aspetti della cavità, ancora oggi non completamente chiari, tra cui rientrano l'etimologia della caverna e la presenza della sorgente nel suo fondo. In questo periodo si interessarono alla grotta archeologi di fama internazionale, quali Amedeo Maiuri, Rosario Mangoni o Karl Julius Beloch.
Gustavo Giulio Ottone Dobrich, meglio conosciuto come Miradois, era un monaco eremita che arrivò a Capri poco dopo il termine della prima guerra mondiale. Miradois occupò la grotta, che diventò quindi la sua abitazione, e vi si stanziò nutrendosi esclusivamente di erbe, radici e latte di capra. Quando lasciò l'isola "donò" la cavità al comune di Capri con un inventario che enumerava «quattro letti in pietra, otto cuscini in sabbia e calcare, quattro mura ed il sole».Un'altra personalità legata alla caverna era il barone francese Jacques d'Adelswärd-Fersen. Fersen, nella notte del 25 agosto 1910, allestì nella cavità un tableau vivant alla presenza di alcuni suoi amici e domestici. L'antro, illuminato dalla luce delle fiaccole, venne disseminato di tappeti e cuscini; al centro dello stesso, inoltre, venne sistemato un piccolo altare. La rappresentazione si protrasse per tutta la nottata fino all'alba, momento in cui sopraggiunsero i carabinieri che arrestarono i presenti; questi ultimi erano stati avvisati dagli abitanti della contrada, che da qualche giorno avevano notato uno strano movimento attorno alla grotta. Fersen, per evitare l'onta dell'espulsione, si allontanò dall'isola andando a soggiornare a Napoli dalla sorella.
Come già accennato, nella grotta sono stati portati alla luce numerosi reperti.
Per esempio è stata rinvenuta all'interno della cavità, poco prima del 1740, una lastra di marmo scalpellata su ogni lato. L'epigramma è alto 28 cm e spesso 5,5 cm; inoltre esso sembra aver fatto parte di un'antica necropoli, che comprendeva anche l'antro estendendosi su tutta la valle di Matermania.Portata a Napoli subito dopo il suo ritrovamento, l'epigrafe venne affidata a Matteo Egizio, personaggio di spicco tra i circoli letterari dell'epoca che, dopo averla tradotta in lingua latina, la donò ai Padri Filippini, gli attuali Girolamini.Di seguito l'iscrizione della lastra:
Sempre nella grotta sono stati rinvenuti un rilievo in marmo rappresentante un'iconografia del dio Mitra, oggi conservato al museo archeologico nazionale di Napoli, e una statuetta di terracotta rappresentante la dea Cibele. Inoltre, nei vari interventi di scavo avvenuti nel XIX e XX secolo, sono stati portati alla luce una notevole quantità di marmo pavimentale e numerose teste e arti facenti parte di statue varie.
La zona circostante la grotta è ricoperta dalla vegetazione della macchia mediterranea, che comprende piante quali lentisco, mirto, erica, euforbie e ginestre. Nel complesso è possibile trovare anche qualche agave, chiamata dai capresi con sarcasmo affettuoso mmiria (invidia), poiché si vuole che le sue foglie respingano la gelosia.Il terreno della zona, arido nei mesi estivi, rinverdisce da ottobre a maggio, offrendo una copiosa fioritura di orchidee selvatiche nei mesi di novembre e dicembre. Nell'area, inoltre, si è notevolmente estesa la crescita dei pini marittimi.Per quanto riguarda la fauna, nella zona si raccolgono lumache e chiocciole, che già Plinio il Vecchio citò come due delle prelibatezze dell'isola. Nell'area è possibile trovare anche conigli selvatici.
 Pagina web del Centro Caprense Ignazio Cerio nella quale si approfondisce sui vari ninfei capresi, su centrocaprense.org.
Groucho Marx, pseudonimo di Julius Henry Marx (New York, 2 ottobre 1890 – Los Angeles, 19 agosto 1977), è stato un attore, comico e scrittore statunitense.
Terzo dei cinque Fratelli Marx, esordì nel mondo dello spettacolo fin dal primo decennio del Novecento, affrontando una lunga gavetta nel vaudeville che lo portò a recitare con i fratelli nei teatri di varietà di tutti gli Stati Uniti. Fu durante questo lungo tirocinio teatrale negli anni dieci e venti che Groucho poté affinare la comicità che lo ha reso celebre nel mondo, basata sulla veloce parlantina, sulla battuta fulminea e sul ricorso ai giochi di parole, con scanzonata irriverenza nei confronti dell'ordine costituito e con un malcelato disprezzo per le convenzioni sociali.
Il suo senso dell'umorismo corrucciato e sarcastico, sintetizzato nel suo soprannome d'arte Groucho ("brontolone", "musone"), si coniugò sulle scene con un'eccentrica maschera comica dai tratti divenuti inconfondibili, quali i vistosi baffi e sopracciglia dipinti, lo sguardo ammiccante, il sigaro perennemente tra i denti o fra le dita e la frenetica andatura. Il successo giunse per Groucho nel 1924 con la commedia teatrale I'll Say She Is, cui seguì – l'anno successivo – The Cocoanuts, che venne rappresentato a Broadway per un anno e poi riproposto in una lunga tournée tra il 1927 e il 1928.
L'esordio di Groucho sul grande schermo risale al 1929 con Noci di cocco, trasposizione cinematografica del precedente successo teatrale The Cocoanuts, cui fece seguito Animal Crackers (1930), tratto anch'esso da uno spettacolo di Broadway dei Marx. Dopo il dissacrante La guerra lampo dei fratelli Marx (1933), Groucho e i fratelli passarono dalla Paramount alla MGM, recitando in due dei loro più celebri film, Una notte all'opera (1935) e Un giorno alle corse (1937). Con il declino del trio all'inizio degli anni quaranta, Groucho proseguì l'attività cinematografica con sporadiche apparizioni in commedie brillanti, intraprendendo invece una carriera di successo dal 1947 come conduttore radiofonico dello show a quiz You Bet Your Life, adattato in seguito per la televisione e andato in onda con vasto consenso di pubblico fino al 1961.
Il graffiante humour di Groucho è noto al pubblico anche grazie alla sua attività di scrittore, di cui va ricordata la raccolta epistolare Le lettere di Groucho Marx (1967). A coronamento della sua longevità artistica, nel 1974 Groucho fu premiato con un Oscar alla carriera.
La famiglia Marx visse nel turbolento quartiere newyorkese dell'Upper East Side, nel periodo tra la fine dell'Ottocento e il primo Novecento, come tante altre povere famiglie ebree immigrate dall'Europa in quegli anni. Samuel Marx (detto Frenchie) nacque il 23 ottobre 1859 a Mertzwiller, in Francia, da una famiglia ebraica ed emigrò nel 1883 a New York, dove fece prima l'attore di vaudeville, poi il maestro di danza, diventando infine sarto. Minnie Marx nacque come Miene Schönberg il 9 novembre 1864 a Dornum, in Germania, figlia di ebrei tedeschi artisti del varietà, emigrati negli Stati Uniti alla fine dell'Ottocento. Sam e Minnie si sposarono il 18 gennaio 1885 e dal loro matrimonio sarebbero nati sei figli: Manfred (nato nel 1886 e morto a pochi mesi di età), Leonard (Chico) nel 1887, Adolph, che cambiò poi il proprio nome in Arthur (Harpo), nel 1888, Julius Henry (Groucho) che nacque il 2 ottobre 1890, Milton (Gummo) nel 1897 e Herbert (Zeppo) nel 1901.
Nonostante le precarie condizioni economiche, i Marx furono sempre molto uniti. Il carattere solare di Sam e Minnie, il loro affetto per i figli e la loro intraprendenza nell'affrontare la condizione di povertà della famiglia, resero meno triste e difficoltosa l'infanzia dei cinque fratelli. Minnie Marx, donna energica, amabile e dotata di grande spirito di iniziativa, ebbe un'influenza decisiva nella formazione artistica dei figli. Grazie alla sua grande forza di volontà, alla sua determinazione e al suo grande amore per il mondo dello spettacolo, fu lei la vera artefice del futuro successo di Groucho: «Il suo piano era semplicissimo: spingere i suoi cinque figli, e suo fratello minore, sul palcoscenico, e assicurar loro il successo». Al Shean (Adolph Schoenberg), fratello di Minnie, divenne molto popolare nel vaudeville negli anni del primo Novecento, con il duo comico Gallagher & Shean. Secondo quanto raccontò Groucho nella propria autobiografia, quando Shean si recava in visita alla famiglia Marx, soleva gettare monetine ai bimbi abbandonati del quartiere, così che quando bussava alla porta era circondato da bambini come fossero fan adoranti. Shean collaborò in seguito alla stesura di alcuni sketch che Groucho e i fratelli rappresentarono durante il loro lungo apprendistato nel vaudeville.
Al contrario dei due fratelli maggiori che, per contribuire al magro bilancio familiare, iniziarono prestissimo a lavorare con impieghi quasi sempre precari, Groucho amava la lettura, in particolare i racconti di Horatio Alger. In un primo momento fantasticò di intraprendere la professione medica, ma poi la sua ambizione fu quella di diventare scrittore. Nel frattempo imparò a cantare durante le serate musicali che si tenevano frequentemente in famiglia, ed entrò a far parte come soprano nel coro della chiesa episcopale di Madison Avenue. Nonostante il suo amore per i libri, a tredici anni Groucho decise comunque di abbandonare la scuola subito dopo il suo Bar mitzvah, la cerimonia di confermazione nella fede ebraica, trovando un primo impiego come ragazzo d'ufficio, da cui però fu quasi subito licenziato.
Minnie convinse l'amico Ned Wayburn a procurare a Groucho un lavoro nello spettacolo di attori bambini di Gus Edwards, dopodiché riuscì a rimediargli una scrittura da corista, per quattro dollari la settimana più vitto e alloggio, con il Leroy Trio, una scalcinata compagnia itinerante che aveva in programma una serie di esibizioni nel Michigan e in Colorado. Giunti nella località di Cripple Creek, l'impresario scomparve con tutti i guadagni di Groucho, che fu costretto a vendere il costume di scena e a trovare un breve impiego come garzone in un emporio di alimentari, per potersi pagare il viaggio di ritorno a New York. Dopo una serie di ingaggi come cantante in birrerie all'aperto, fu l'intraprendente Minnie, in continua corsa da un'agenzia teatrale all'altra, a procurare a Groucho una nuova scrittura di sei settimane come cantante nella compagnia di una sedicente celebre attrice londinese, Irene Furbelow, in partenza per una tournée nel Texas e nell'Arkansas. A detta di Groucho, dopo l'ultima rappresentazione nella cittadina texana di Waco, l'attrice fuggì con il domatore di leoni della compagnia e, durante il ritorno a New York, Groucho scoprì di essere stato nuovamente derubato dei suoi guadagni.
Poiché anche gli altri figli continuavano ad arrangiarsi senza successo con impieghi saltuari, a un certo punto Minnie «giunse alla conclusione che il modo migliore di sfondare in teatro era non lanciare un figlio alla volta, ma fare un lancio all'ingrosso». La signora Marx riunì Groucho, Gummo e la giovane cantante Mabel O'Donnell, abbigliati in completi di tela bianca acquistati a una liquidazione presso i magazzini Bloomingdale's, nel trio canoro The Three Nightingales (I tre usignoli), che debuttò ad Atlantic City il 24 giugno 1907. L'anno seguente la cantante lasciò il gruppo e fu sostituita da Harpo, a cui si aggiunse l'amico Lou Levy (Leo Levin), cosicché il trio diventò The Four Nightingales («"I quattro avvoltoi" sarebbe stato più appropriato», commenterà anni dopo Groucho). Per un certo periodo il gruppo si chiamò anche Le sei mascotte, quando la stessa Minnie e sua sorella Hannah si unirono temporaneamente alla compagnia.
Gli anni dieci furono un periodo di intenso lavoro, in cui Groucho e i fratelli affrontarono una lunga gavetta nel vaudeville, girovagando per gli Stati Uniti ed esibendosi in spettacoli musicali spesso rappresentati in teatri di varietà di second'ordine in cittadine sperdute, davanti a rozze platee di spettatori ignoranti e provinciali. Groucho rievocò spesso il suo lungo e difficile apprendistato artistico, con il suo pittoresco contorno di impresari disonesti, ingaggi miserrimi, scomodi viaggi da una località all'altra dei circuiti teatrali, soggiorni in squallide pensioni di infimo livello. Fu però un tirocinio fondamentale, poiché permise a Groucho di arricchire il proprio personaggio, di sviluppare un repertorio che i Marx avrebbero poi mantenuto per decenni, e di passare da un tipo di spettacolo fondato inizialmente soprattutto sulle canzoni e sulla presenza di avvenenti ballerine in sottofondo, ad un genere artistico di impostazione prevalentemente comica.
Groucho iniziò ad affinare la sua particolare tecnica di improvvisazione e si specializzò nella caricatura di Herr Teacher, un professore universitario dall'aspetto austero e inflessibile e dal forte accento tedesco, in una parodia di ambiente scolastico, Fun in Hi Skule (che debuttò nell'estate del 1910), in cui per la prima volta indossò pastrano, finanziera e baffoni neri. In seguito, trovando spesso difficoltà nel reperire baffi adatti, si limitò a dipingerseli in faccia come definitiva soluzione di scena.
A detta di Groucho, l'episodio che rivelò le vere potenzialità comiche e la grande capacità di improvvisazione dei Marx, va fatto risalire al 1912, durante un'esibizione a Nacogdoches, un piccolo centro agricolo texano. Mentre i Marx stavano eseguendo il loro numero musicale all'Opera House, all'esterno ci fu l'improvvisa fuga di un mulo che costrinse gli spettatori, tutti contadini del luogo, ad abbandonare la platea e a lanciarsi all'inseguimento dell'animale. Al ritorno del pubblico in sala, Groucho e i fratelli, visibilmente contrariati, iniziarono a parodiare il loro spettacolo, improvvisando una serie di battute sarcastiche indirizzate alla cittadina e ai suoi abitanti ("Nacogdoches is full of roaches" e "The jackass is the finest flower of Tex-ass"). Il pubblico si divertì, invece di irritarsi per la presa in giro, e Groucho e i fratelli si resero conto che la strada definitiva da percorrere era quella della commedia, piuttosto che quella delle esibizioni canore.
Sempre nel 1912, i Marx iniziarono a rappresentare Mr. Green's Reception, il seguito ideale di Fun in Hi Skule, nel quale debuttò anche Chico, cui seguì Home Again (1914). Entrambi gli sketch, scritti dallo zio Al Shean, ebbero un grande successo e fecero dei fratelli Marx gli astri nascenti del vaudeville, consentendo loro di esibirsi finalmente nei più famosi teatri dell'epoca. Groucho iniziò a servirsi del sigaro come strumento di scena e continuò a coltivare il gusto per l'improvvisazione, per i bisticci di parole e per gli equivoci grammaticali. A questo periodo (1915) risale anche l'invenzione dei celebri soprannomi dei fratelli, durante una partita a poker a Galesburg (Illinois), probabilmente per opera di Art Fisher, un artista del vaudeville che diede a Groucho il soprannome “Grouch” ("brontolone", "musone", "accigliato") per via del suo carattere bisbetico. Anche la caratteristica andatura caracollante di Groucho, con le ginocchia piegate e le ampie falcate, nacque casualmente in questi anni.
Nel 1915, dopo aver recitato come comici di giro in almeno trecento città diverse, i fratelli Marx vennero ingaggiati dall'impresario del vaudeville E.F. Albee e debuttarono a New York nei celebri teatri Royal e Palace. Il pubblico e la critica apprezzarono il loro ormai consolidato stile comico e per i Marx iniziò un altro lungo periodo di tournée teatrali.
Il 28 settembre 1918, Groucho e i fratelli debuttarono a Grand Rapids (Michigan) con lo spettacolo The Street Cinderella, che risulterà essere uno dei pochissimi autentici insuccessi nella carriera dei Marx. La coincidenza con il propagarsi, proprio in quel periodo, della Spagnola, una delle più gravi epidemie influenzali della storia, contribuì a far chiudere i battenti allo spettacolo dopo poche rappresentazioni, a causa delle procedure restrittive che colpirono i luoghi pubblici, a tutela della salute collettiva.
Il successivo spettacolo di successo fu On the Mezzanine Floor, che debuttò nel febbraio del 1921 e che i fratelli Marx portarono in una breve tournée in Inghilterra l'anno successivo. Il debutto londinese della pièce, ribattezzata definitivamente The Balcony, avvenne al teatro Coliseum il 19 giugno 1922. All'inizio, il pubblico dimostrò di non apprezzare il particolare humour dei Marx e rispose gettando monetine da un penny sul palcoscenico. Groucho così si rivolse alla platea: «Scusate signori, ma dato che siamo venuti appositamente dall'America per divertirvi, non potreste tirare almeno qualche scellino?». La battuta improvvisata piacque molto e i Marx continuarono con un buon riscontro di pubblico il loro impegno europeo, rispolverando la pièce Home Again ed esibendosi anche a Bristol e Manchester, prima di far ritorno a New York il 29 luglio.
Dopo il rientro negli Stati Uniti, i Marx ruppero il sodalizio con l'impresario Albee e attraversarono un breve periodo di difficoltà in cui non trovarono più ingaggi, a causa dello strapotere del sindacato United Booking Office, che controllava praticamente tutto il giro del vaudeville.
Grazie al finanziamento da parte di Herman Broody, un industriale della Pennsylvania che possedeva un teatro a Filadelfia, i fratelli Marx si misero in proprio e andarono in scena con uno spettacolo in economia, The Thrill Girl (poi ribattezzato I'll Say She Is), realizzato con scenari e arredi provenienti da parecchi fallimenti teatrali. Il musical era un amalgama dei loro vecchi numeri familiari, e fu portato in tournée negli Stati Uniti per oltre un anno e mezzo, prima di debuttare al Casino Theatre di Broadway il 19 maggio 1924. Per un colpo di fortuna, una rappresentazione più importante programmata per la stessa sera venne rimandata, e i maggiori critici di New York, tra cui Alexander Woollcott, si recarono ad assistere a I'll Say She Is, salutandolo con entusiastiche recensioni. Lo spettacolo, a cui collaborò il vignettista Will B. Johnstone, conteneva già tutti gli elementi che avrebbero caratterizzato la futura carriera di Groucho: i giochi di parole, i doppi sensi, le assurdità e le frenetiche scaramucce comiche con i fratelli.
Lo spettacolo successivo fu The Cocoanuts, su musica di Irving Berlin e testi del commediografo George S. Kaufman, che andò in scena l'8 dicembre 1925. Le repliche a Broadway durarono dodici mesi, cui seguirono due anni di tournée negli Stati Uniti. Il terzo grande successo fu Animal Crackers, prodotto alla fine del 1928, che consolidò ulteriormente la spontaneità e il gusto dell'improvvisazione con cui Groucho stava ponendo le basi dei suoi futuri successi cinematografici.
Durante le repliche di Animal Crackers scoppiò la crisi economica del 1929, a causa della quale Groucho, che aveva accumulato una discreta fortuna negli anni di Broadway, subì forti perdite in Borsa e iniziò a soffrire di insonnia cronica, disturbo che lo avrebbe tormentato per il resto della vita, ma che gli avrebbe fornito diversi spunti comici e letterari negli anni a venire.
Stando alle biografie, Groucho ebbe un primo approccio alla cinematografia già nel 1921, quando apparve con i fratelli in un film muto girato in economia, dal titolo Humorisk. La pellicola, in cui Groucho interpretò la parte del "cattivo", fu proiettata un'unica volta a una matinée al Bronx e pare sia poi sparita definitivamente dalla circolazione.
Nel 1929 la Paramount Pictures, alla ricerca di nuovi talenti da lanciare a Hollywood, propose ai fratelli Marx un contratto per tre film, il primo dei quali fu la trasposizione di The Cocoanuts, le cui riprese vennero realizzate negli studi newyorkesi di Astoria (Long Island), per permettere ai fratelli di continuare a recitare la sera in teatro nelle repliche di Animal Crackers. In Noci di cocco (1929), Groucho è abbigliato con i suoi ormai caratteristici accessori di scena, giacca a finanziera, sigaro sempre in mano e lussureggianti mustacchi. Il suo ruolo è quello di Mr. Hammer, il direttore di un improbabile hotel in Florida, caduto in disgrazia a causa della sua totale incapacità negli affari, nascosta dietro l'elegante aspetto. Tentando di scongiurare il proprio fallimento, Hammer prova a vendere all'asta dei lotti di terreno senza valore e a sedurre la ricca cliente Mrs. Potter, impersonata dall'attrice Margaret Dumont, che qui riprese il medesimo ruolo già interpretato nella versione teatrale.
Il film ebbe un grande successo e fece dei fratelli Marx delle stelle del cinema di prima grandezza. Fu anche l'unico film dei figli che Minnie Marx riuscì a vedere: l'infaticabile artefice di tanto successo morì improvvisamente di infarto il 13 settembre 1929, all'età di sessantatré anni. Sam "Frenchie" Marx la seguì quattro anni più tardi, il 10 maggio 1933. Groucho così si espresse ricordando i genitori: «Sam era un cuoco eccellente, mentre Minnie non sapeva far nulla senza mio padre. Solo come agente Minnie era insuperabile. Senza di lei, saremmo rimasti delle nullità. È stata la donna più importante della mia vita».
Con il successivo Animal Crackers (1930), trasposizione cinematografica della commedia già interpretata a teatro dai Marx, Groucho si produce in una delle sue più spettacolari entrate in scena sullo schermo, nella parte del famoso esploratore africano Jeffrey T. Spaulding: adagiato su una portantina sorretta da autentici indigeni africani, Spaulding giunge nel lussuoso palazzo di Mrs. Rittenhouse (Margaret Dumont), abbigliato con un'improbabile tenuta da esploratore, completa di casco coloniale bianco. Il film resta memorabile anche per la scena in cui Groucho fa il verso a Eugene O'Neill, recitando pomposamente un monotono soliloquio ispirato a Strano interludio, per la canzone Hooray for Captain Spaulding (le cui note avrebbero spesso aperto i futuri programmi radiofonici e televisivi di Groucho), e per le scaramucce verbali con Margaret Dumont, ormai partner ideale sullo schermo come lo era già stata in teatro, e "vittima" prediletta delle taglienti battute di spirito di Groucho.
La trionfale prima di Animal Crackers si tenne a New York il 25 agosto 1930; nel febbraio successivo, i fratelli Marx partirono per la California, ormai pronti per misurarsi con Hollywood e per cercare il materiale inedito e gli sceneggiatori adatti in grado di far fruttare il loro patrimonio comico. Il talento dissacrante di Herman J. Mankiewicz, uno degli uomini più anticonformisti di Hollywood e futuro sceneggiatore del classico di Orson Welles Quarto potere (1941), contribuì alla realizzazione di Monkey Business - Quattro folli in alto mare (1931), che riconfermò il talento di Groucho per la comicità verbale e i torrenziali giochi di parole. Nel successivo Horse Feathers - I fratelli Marx al college (1932), una satira sul mondo accademico, Groucho interpretò il ruolo del pomposo professor Quincy Adams Wagstaff, preside dello sfortunato Huxley College, l'unica università la cui squadra non ha mai vinto un campionato di football dal 1888. Già dalla prima scena, abbigliato con toga e tocco, si rivolge al corpo insegnanti e dimostra il proprio totale disprezzo per le regole della vita accademica. In entrambi i film Groucho ebbe come spalla femminile la bionda e affascinante Thelma Todd, che prese temporaneamente il posto di Margaret Dumont nei duetti comico-romantici.
Grazie a Horse Feathers, il 15 agosto 1932 Groucho conquistò la copertina di Time, un evento che segnava la misura del successo nazionale dei Fratelli Marx.
Groucho ha definito La guerra lampo dei Fratelli Marx (1933), noto in Italia anche con il titolo Zuppa d'anitra, il migliore dei film realizzati dai fratelli Marx alla Paramount. Diretto da Leo McCarey (regista di alcuni dei migliori film muti di Laurel & Hardy), è una commedia satirica e surreale, piena di taglienti allusioni al sistema governativo, ai politicanti corrotti e agli intrighi diplomatici. Groucho, nei panni di Rufus T. Firefly, il neo eletto primo ministro del "non" libero Stato di Freedonia, è il mattatore di questa energica satira nei confronti del potere, che lo vede protagonista di esilaranti sequenze in cui presiede una surreale seduta nel parlamento di Freedonia, canta a ritmo di blues noi vogliamo la guerra, sottopone Mrs. Teasdale (nuovamente Margaret Dumont) a un continuo e serrato corteggiamento («Vi amo, volete sposarmi? Se rispondete di sì non mi vedrete mai più»), e si scontra ripetutamente con Trentino (Louis Calhern), l'ambasciatore dello Stato rivale di Sylvania.
La guerra lampo dei Fratelli Marx, che conteneva diverse allusioni politiche riferite all'ascesa di Hitler in quegli anni, ebbe un successo modesto e ottenne recensioni abbastanza tiepide, che evidenziavano come il film fosse molto folle e chiassoso ma meno divertente dei precedenti, e che la satira non fosse del tutto riuscita a mettere alla berlina i lati comici del potere dittatoriale. In un'intervista concessa nel 1946, Groucho dichiarò poi: «Il cinema non vuole ammettere che al mondo ci sono problemi seri. Non si può fare dello spirito sul fatto che c'è qualcosa che non va nell'esistenza di un Franco. Il povero pubblico è sommerso da tonnellate di sbobba».
Scaduto il contratto con la Paramount, i fratelli Marx passarono alla Metro-Goldwyn-Mayer sotto l'ala protettiva del potente produttore Irving Thalberg, che pensava di dare una svolta stilistica alla loro comicità in film con trame e vicende ben disegnate, e con l'inserimento di una storia d'amore quale indispensabile elemento romantico. Thalberg offrì inoltre ai Marx la possibilità di sottoporre all'esame diretto del pubblico, durante le loro tournée teatrali, il materiale dei film che avrebbero dovuto girare, per verificare le reazioni degli spettatori di fronte alle trovate comiche, ancor prima di iniziare le riprese del film, che si intitolò Una notte all'opera (1935), per la regia di Sam Wood. Fu durante il rodaggio nelle rappresentazioni teatrali che nacquero molte scene irresistibili del film, in particolare la sequenza del contratto in cui Groucho, nei panni dell'intrigante e arruffone Otis B. Driftwood, dialoga con Chico (nel ruolo di Fiorello, ennesimo personaggio maneggione) e insieme fanno scempio del linguaggio legale e del suo frasario pretenzioso.
Da ricordare anche la scena nella cabina del transatlantico, destinata a diventare un pezzo da antologia per tutti i fan dei fratelli Marx. Lo stesso Groucho ne rivendicherà il merito, sostenendo di aver ispirato le battute e le gag. Originariamente si trattava di una sequenza a due tra Groucho e la fedele partner Margaret Dumont (qui nei panni della ricca Mrs. Claypool, amante dell'opera lirica e aspirante al bel mondo) ma, con il susseguirsi delle prove, le dimensioni della scena crebbero fino al pandemonio, poiché nell'angusto spazio finiscono per ammassarsi, oltre a Groucho con il suo voluminoso bagaglio, anche Chico e Harpo, il giovane tenore Allan Jones, due cameriere incaricate di rifare il letto, un idraulico e il suo assistente, la donna delle pulizie, una manicure, una passeggera in cerca di sua zia Minnie, tre camerieri con i vassoi per il pranzo. Groucho, con la sua inarrestabile parlantina e con ironico senso dell'ospitalità, fa accomodare benevolmente tutti i visitatori, mentre Harpo - che dorme durante tutta la sequenza - viene continuamente sballottato dai difficoltosi movimenti degli altri occupanti la cabina.
Dopo il grande successo del film, con incassi clamorosi che raggiunsero i tre milioni di dollari, Thalberg esaminò e scartò almeno diciotto diversi soggetti prima di ritenere soddisfacente quello di Un giorno alle corse (1937). Nel consueto rodaggio teatrale prima della trasposizione sullo schermo, furono nuovamente valutate idee e battute, e parecchio materiale comico fu potenziato e migliorato, ma anche eliminato subito, come ad esempio la canzone di Groucho Dr. Hackenbush, che però il pubblico amava molto e che entrò comunque nel repertorio extracinematografico di Groucho.
Sulla paternità della sceneggiatura ci furono lunghe controversie, e ne furono coinvolti nuovamente Al Boasberg e George S. Kaufman, anche se gli autori ufficiali risultarono poi essere George Seaton, Robert Pirosh e George Oppenheimer. Quest'ultimo ebbe a dichiarare: «A me Groucho è simpatico ma mi fa impazzire. Era capace di chiamarmi alle sette e mezzo del mattino per dirmi che una data scena andava benissimo e, poco più tardi, decidere di cambiare tutto».
Malgrado l'improvvisa morte di Thalberg durante la lavorazione, le riprese continuarono nel rispetto del suo stile creativo, con ricorso a scenografie sontuose e all'immancabile elemento amoroso, fornito dal tenore Allan Jones (come nel film precedente) e da Maureen O'Sullivan. Groucho interpretò la parte del dottor Hugo Z. Hackenbush, medico di fiducia della ricca ipocondriaca Emily Upjohn (Margaret Dumont), la quale lo fa chiamare alla clinica Standish ignorando che in realtà Hackenbush è un veterinario («Non sapevo di avere dei disturbi finché non ho incontrato lui»). Malgrado i sospetti del direttore Whitmore, Hackenbush si spaccia per un medico illustre e riesce a prendere le redini della clinica, che si trova in difficoltà e che rischia di essere convertita dal nuovo proprietario (padrone anche di una scuderia di cavalli) in una sala da gioco. I duetti verbali con l'immancabile Margaret Dumont furono come sempre spumeggianti.
"Hackenbush" diventò uno dei soprannomi preferiti da Groucho, che lo utilizzò negli anni successivi per firmare molte delle proprie lettere e per presentarsi ironicamente in apertura di conversazioni telefoniche.
Esaurito il contratto con la MGM, i fratelli Marx passarono alla RKO come protagonisti di Servizio in camera (1938), adattamento di una commedia che era andata in scena con grande successo a Broadway. Malgrado i Marx dovessero adattarsi a gag e situazioni non create da loro e non espressamente concepite per i loro personaggi, la commedia risultò divertente e le recensioni furono buone. Al fianco di Lucille Ball e Ann Miller, future star della commedia e del musical, Groucho recitò la parte di Gordon Miller, uno sbrindellato produttore di una compagnia teatrale nei guai, che si introduce in un albergo per cercare di rimediare i finanziamenti necessari a mettere in scena l'opera prima di un giovane autore teatrale. I suoi tentativi di non farsi cacciare dall'albergo diventano il pretesto per inserire le tipiche situazioni comiche e la consueta anarchia dei Marx.
Con il film successivo, Tre pazzi a zonzo (1939), i Marx tornarono alla MGM ma non ottennero la facoltà di compiere la consueta tournée teatrale di prova. Di fatto, il film è considerato uno dei più deboli della carriera dei fratelli, anche se non mancano le occasioni comiche e le scene divertenti. Groucho, nei panni dell'avvocato J. Cheever Loophole, si esibisce nel suo tipico repertorio farsesco e ritrova come partner la fedele Margaret Dumont (Mrs. Dukesbury) che perseguita amorosamente, ricordando una passione passata, esistita solo nella sua fantasia. Tra i numeri musicali, va ricordato Lydia the Tattooed Lady, scritta dal compositore Harold Arlen e cantata da Groucho con i suoi caratteristici toni nasali. Il motivo divenne un'altra delle "sigle" più popolari e riproposte di Groucho.
Nonostante la severità delle recensioni, la MGM mise subito in produzione il film successivo, I cowboys del deserto (1940). Malgrado una serie di iniziali rinvii, la pellicola fu realizzata e accolta favorevolmente dal pubblico, che apprezzò scene comiche come quella di apertura, ambientata in una stazione ferroviaria, dove Chico e Harpo tentano di imbrogliare Groucho, qui nei panni di S. Quentin Quale. Da ricordare anche la sequenza dell'incontro di Groucho con un cowboy ubriaco («Non ci siamo già incontrati a Montecarlo, quella sera in cui lei si fece saltare le cervella?»). Il film ottenne recensioni contrastanti, anche se migliori di quelle della pellicola precedente, ma lasciò i Marx comunque stanchi e disarmati di fronte all'insolubile problema di confrontarsi con un passato glorioso e con un presente fatto di film non troppo riusciti e di disperata difficoltà a immettere nuova linfa nelle loro storie.
Nel successivo Il bazar delle follie (1941), Martha Phelps (Margaret Dumont), proprietaria di un grande magazzino, assume il detective Wolf J. Flywheel (Groucho) per proteggere il nipote in pericolo (Tony Martin). Tra un gran numero di gag divertenti, compreso un inseguimento finale con biciclette e pattini a rotelle, Groucho duettò ancora una volta amabilmente con Margaret Dumont, secondo le sue sperimentate tecniche adulatorie.
Il bazar delle follie venne annunciato come il canto del cigno dei Marx prima del loro ritiro dalle scene. Poco prima della distribuzione, Groucho aveva infatti confermato l'intenzione di lasciare il cinema: «Quando dico che noi siamo stanchi del cinema, voglio dire, in realtà, che il pubblico sta per stancarsi di noi. Ritirandoci adesso, ci limitiamo a precedere, di un soffio, la volontà degli spettatori. Il nostro materiale è vecchio. E noi anche». La volontà di staccarsi definitivamente dal suo storico personaggio, spinse inoltre Groucho a dichiarare: «Non mi piazzerò mai più dietro quei baffi fasulli. Ho chiuso con tutta la baracca».
Dopo alcuni anni di lontananza dal cinema, nel 1946 Groucho ritornò sul grande schermo con i fratelli nella commedia Una notte a Casablanca. Si ipotizza che questo ritorno fosse in realtà dovuto alla volontà di Groucho e Harpo di aiutare il fratello Chico, in continue ristrettezze finanziarie causate dalla sua insanabile passione per il gioco d'azzardo. Sulla scia del grande successo di Casablanca (1942), il nuovo soggetto parodiava la trama e l'ambientazione del classico con Humphrey Bogart e Ingrid Bergman, tanto che i fratelli Warner, titolari della casa produttrice Warner Bros., cercarono di opporsi all'intera operazione, ritenendo che il titolo fosse di loro proprietà. Questo atteggiamento fornì lo spunto a Groucho per una serie di esilaranti missive che egli scrisse e inviò ai fratelli Warner e che in seguito vennero pubblicate nella celebre raccolta Le lettere di Groucho Marx.
Prodotto sotto l'etichetta della United Artists e ambientato in Marocco, Una notte a Casablanca vide il debutto fra gli sceneggiatori del futuro regista brillante Frank Tashlin. Groucho interpretò Ronald Kornblow, il nuovo direttore di un grande albergo in cui avvengono misteriosi delitti (le vittime sono appunto i suoi predecessori alla direzione dell'hotel). I recensori non fecero mancare apprezzamenti favorevoli, pur facendo notare l'assenza di Margaret Dumont quale spalla ideale per i tipici corteggiamenti di Groucho, mentre il critico James Agee definì Groucho l'autore satirico più divertente del secolo.
Dopo il discreto successo di Una notte a Casablanca, i fratelli Marx si separarono nuovamente. Nel 1947 Groucho fu coinvolto nel film Copacabana, accanto alla star del musical Carmen Miranda. Nella parte di Lionel Deveraux, un agente teatrale male in arnese, Groucho apparve in alcune gag comiche, ma il film fu sostanzialmente un fallimento, che egli così commentò: «Ero un frutto di seconda scelta sul cappello di Carmen Miranda».
Due anni dopo i fratelli Marx si riunirono ancora una volta sul set di Una notte sui tetti (1949), un film voluto soprattutto da Harpo, in cui Groucho mantenne una presenza più marginale, nei panni del detective privato Sam Grunion, narratore della vicenda in cui una preziosa collana di diamanti è ambita da uno stuolo di cattivi, tra i quali Raymond Burr e la femme fatale Ilona Massey. Il film è anche ricordato per una delle prime apparizioni sullo schermo di Marilyn Monroe, nel ruolo di una potenziale cliente che si presenta nell'ufficio del detective Grunion-Groucho, lamentandosi che tutti gli uomini non fanno che correrle dietro, e che suscita l'ammirazione di Groucho con la sua andatura sinuosa.
Nel 1948, Groucho girò per la RKO il film commedia Questi dannati quattrini, nella parte di Emil J. Keck, in cui fece da spalla a Frank Sinatra e a Jane Russell. Il film fu bloccato per due anni dal produttore Howard Hughes, e uscì poi nel 1951. Nel frattempo Groucho fece una breve apparizione nel ruolo di sé stesso nel musical della Paramount Assedio d'amore (1950), accanto a Bing Crosby, cui seguì un'altra commedia per la RKO, Una ragazza in ogni porto (1952), nella parte del marinaio Benjamin Linn, accanto a William Bendix e a Marie Wilson. Dopo queste pellicole minori, che nulla aggiunsero alla sua carriera cinematografica, Groucho comparve per l'ultima volta sul grande schermo con i fratelli (anche se i tre non recitarono nelle stesse scene) in L'inferno ci accusa (1957), un libero adattamento de La storia dell'umanità di Hendrik Willem van Loon, in cui interpretò la figura del colonizzatore Peter Minuit. Nello stesso anno i fratelli si esibirono nella produzione televisiva The Great Jewel Robbery e il solo Groucho fece la sua ennesima apparizione cinematografica, nei panni di George Schmidlap, nel finale del film commedia La bionda esplosiva (1957), accanto a Jayne Mansfield e Tony Randall.
L'ultima apparizione cinematografica di Groucho risale al 1968, nel film satirico Skidoo, diretto da Otto Preminger, in cui interpreta il breve ruolo di "Dio" ("Geova" nella versione italiana), il capo di un'anonima assassini che si converte alla filosofia hippie.
Nell'autunno del 1932, Groucho Marx e il fratello Chico debuttarono alla radio, su una delle due reti della NBC, in una serie di radiocomiche dal titolo Beagle, Shyster & Beagle, Attorneys at law. Il primo episodio, rigorosamente in diretta come era costume allora, venne trasmesso la sera del 28 novembre 1932. Poco dopo il debutto della trasmissione, arrivarono le proteste di un avvocato newyorkese di nome Beagle, il quale costrinse i produttori a cambiare il titolo della serie che, a partire dal quarto episodio, si chiamò Flywheel, Shyster & Flywheel.
Il tema di alcune puntate della serie era strettamente basato sugli eventi del momento, mentre in altri episodi veniva sperimentato nuovo materiale comico o venivano ripresi vecchi numeri che avevano riscosso particolare successo nei film. I due protagonisti della serie, l'avvocato truffaldino Waldorf T. Flywheel (Groucho) e il suo inetto braccio destro di origine italiana Emmanuel Ravelli (Chico) dettero vita a copioni farseschi, ricchi di battute fulminanti e di sketch comici.
Dopo ventisei puntate, il 22 maggio 1933, la serie si interruppe per le vacanze estive e non venne più ripresa. I motivi più plausibili potrebbero essere ricondotti all'orario infelice di messa in onda, che non raccoglieva un pubblico di ascoltatori sufficientemente numeroso da giustificare i duemila dollari di stipendio dei Marx, alla concorrenza di altri programmi con più alti indici di ascolto e dall'intenzione di Groucho e Chico di ritornare al cinema. Groucho commentò più tardi con il suo consueto humour: «Le vendite del prodotto da noi reclamizzato erano aumentate vertiginosamente. I profitti della società raddoppiarono in breve volgere di tempo, e la Esso si sentiva un po' in colpa per tutti quei soldi. Quindi ci mollò, dopo ventisei puntate. Era l'epoca dei Rimorsi Aziendali, che oggi non ci sono più».
Nel marzo del 1934, Groucho ritornò in radio con Chico per The Marx of Time, uno spettacolo domenicale di satira sull'attualità, che andò in onda per un breve periodo in coda a un giornale radio della CBS. Dopo alcune altre apparizioni radiofoniche quale ospite d'onore, Groucho venne scritturato nel 1939 per The Circle, un programma di varietà che però non ebbe molto seguito, probabilmente perché di taglio troppo intellettuale per il pubblico radiofonico di massa.
Nell'estate 1942 Groucho si esibì nuovamente alla radio, senza la partecipazione del fratello, comparendo in diverse puntate del programma radiofonico per la NBC di Rudy Vallee. Dopo una serie di altre apparizioni, sempre in qualità di ospite, Groucho iniziò a desiderare di condurre uno spettacolo tutto suo. All'epoca, uno show radiofonico necessitava di una formula adatta alla personalità del presentatore e gradita a una vasta fascia di pubblico, ma soprattutto della sponsorizzazione di un importante marchio commerciale. All'inizio del 1943, Groucho firmò un contratto con la Pabst Birra Blue Ribbon per un varietà radiofonico settimanale della CBS, che debuttò il 27 marzo 1943, ma la sua partecipazione fu di breve durata e, dopo la puntata del 17 giugno 1944, lo sponsor decise di non rinnovargli il contratto e di rimpiazzarlo con il comico Danny Kaye, nonostante gli ascolti fossero soddisfacenti. Non trovando altri sponsor che desiderassero promuovere un programma con lui, Groucho si dedicò agli spettacoli di intrattenimento per le truppe. Insieme a Fay McKenzie (con la quale aveva condotto lo show radiofonico Blue Ribbon), al compositore Harry Ruby e al chitarrista José Oliveira, visitò molti ospedali per sostenere i soldati feriti al fronte, raccogliendo denaro per diverse cause benefiche.
Nella primavera del 1945, Groucho iniziò ad apparire con una certa regolarità come ospite nello show radiofonico della cantante Dinah Shore, e la sua ultima esibizione in tale veste andò in onda il 16 maggio 1946. La svolta giunse nella primavera del 1947, quando Groucho fece un'apparizione al Walgreen Show, una produzione annuale ad alto budget sponsorizzata dalla catena di supermercati Walgreen, a cui partecipavano molti nomi famosi dello spettacolo. Il suo duetto radiofonico con Bob Hope fu strepitoso, poiché entrambi abbandonarono ben presto le battute previste dal loro copione e proseguirono la trasmissione improvvisando, rivoluzionando così lo show accuratamente preparato. Gran parte del dialogo tra Groucho e Hope, durato circa 25 minuti, sarebbe stato censurabile ma fu impossibile perché lo sketch non avrebbe più avuto senso logico. Mannie Manheim e Charles Isaacs, produttori dello show, ricordarono poi che in vent'anni di radio non avevano mai assistito a nulla di più divertente.
Il giovane produttore radiofonico John Guedel, dopo aver assistito allo sketch con Bob Hope, propose a Groucho il progetto di You Bet Your Life ("Ci scommetti la vita?"), uno show a quiz con il quale Guedel pensava che Groucho potesse rilanciare la propria carriera, facendo uso delle sue doti migliori di improvvisatore e intrattenitore.
Groucho fu inizialmente scettico all'idea di condurre un programma a quiz, ma finì per accettare, ponendo comunque due condizioni: la prima, che il quiz fosse assolutamente leale e privo di qualsiasi aiuto o suggerimento ai concorrenti; la seconda, quella che il programma fosse sempre pre-registrato, in modo da evitare di incappare in qualunque maglia censoria causata da battute imprevedibili o considerate sconvenienti. Lo show, scelto dallo sponsor Elgin-American Watch Case Company per i costi contenuti, andò in onda per la prima volta il 27 ottobre 1947, riscuotendo un enorme successo che sorprese per primo lo stesso Groucho.
La formula del programma risultò molto congeniale all'umorismo sarcastico di Groucho, che seppe muoversi nel modo migliore, punzecchiando abilmente gli ospiti prima di dar loro la possibilità di vincere. La sua consumata abilità di uomo di spettacolo e di cerimoniere gli permise di arricchire la formula del quiz, intrattenendo bonariamente i concorrenti e concedendo esilaranti battute e comici complimenti a tutti i partecipanti.
Il 5 ottobre 1950 lo show venne trasferito anche in televisione, sulla rete NBC, senza subire cambiamenti rispetto alle messe in onda radiofoniche. La produzione riconfermò lo stesso annunciatore, George Fennemann, e Groucho mantenne la propria postazione su uno sgabello davanti a una scrivania, con i quiz e le domande per le interviste scritti in un notes di fronte a lui.
Dopo aver vinto il Peabody Award nell'aprile del 1949 per il miglior show comico radiofonico, Groucho fu fotografato per la copertina di Time per la seconda volta nella sua carriera e, il 23 gennaio 1951, fu premiato con l'Emmy Award quale miglior personaggio televisivo del 1950. Lo show continuò ad andare in onda per tutti gli anni cinquanta e chiuse i battenti il 21 settembre 1961.
Tra le altre apparizioni televisive di Groucho, va ricordata la sua partecipazione all'adattamento dell'operetta Il Mikado (1960), nel ruolo di Ko Ko, personaggio creato da Gilbert e Sullivan, il duo di compositori di opere comiche di cui Groucho fu sempre un fervente ammiratore, e dei quali amava strimpellare i pezzi alla chitarra durante il suo tempo libero.
Fin dall'infanzia e per tutta la sua lunga esistenza, Groucho fu un lettore instancabile e autodidatta, compensando in tal modo la mancanza di istruzione dovuta al suo prematuro ritiro dalla scuola. L'inizio della sua attività di scrittore risale quindi già agli anni venti, quando - con la firma di Julius H. Marx - cominciò a pubblicare motti di spirito per settimanali comici e per le rubriche dei principali columnist dell'epoca, fra i quali Franklin P. Adams, la cui popolare rubrica The Conning Tower, pubblicata sul New York World, nel 1924 iniziò a dare spazio agli scritti di Groucho, tra cui scenette brevi e pezzi umoristici basati su argomenti di attualità e di costume.
Nella primavera del 1925 Groucho iniziò a pubblicare con regolarità i suoi contributi umoristici sulla neonata rivista The New Yorker, sul St. Louis Post Dispatch e su College Humor, continuando però a rifiutare tutte le offerte rivoltegli allo scopo di tenere una sua rubrica fissa; malgrado questa decisione, i suoi scritti apparvero con crescente frequenza e regolarità sulle riviste, caratterizzati da uno stile letterario ormai consolidato e frutto della felice combinazione tra il suo personaggio sul palcoscenico e l'influenza stilistica esercitata su Groucho dai suoi scrittori umoristici preferiti. All'inizio del 1930, Groucho cominciò a collaborare con Arthur Sheekman, autore umoristico ed ex columnist del Chicago Times, inaugurando un'amicizia e un sodalizio artistico che sarebbero durati per decenni, con reciproco sostegno nella revisione e pubblicazione dei rispettivi libri e articoli, e con l'intervento di Sheekman in qualità di sceneggiatore e di autore dei testi in svariate produzioni dei fratelli Marx.
Tra le altre collaborazioni artistiche di Groucho, va ricordata quella con lo sceneggiatore Norman Krasna. Nel 1937, Groucho e Krasna furono gli autori della sceneggiatura del film musicale Il re e la ballerina, diretto da Mervyn LeRoy e interpretato dall'attore brillante di origine belga Fernand Gravey. Successivamente, all'inizio degli anni quaranta e in coincidenza con il rallentamento della sua attività artistica, Groucho iniziò a lavorare alla stesura di un'opera teatrale, sempre in collaborazione con Krasna. L'impegno, continuamente interrotto e ripreso, si protrasse per alcuni anni e approdò alla definitiva versione intitolata Time for Elizabeth, che debuttò a Broadway il 27 settembre 1948. Groucho vi interpretò il ruolo di Ed Davis, ma la pièce fu un insuccesso e le rappresentazioni durarono appena una settimana. Il ruolo fu poi rilevato dall'attore Otto Kruger, e Groucho tornò a interpretarlo solo diversi anni più tardi, in allestimenti teatrali estivi e in una versione televisiva dell'aprile 1964 sulla NBC, all'interno dello show Polvere di stelle.
Letti (Beds) fu l'opera prima di Groucho in campo letterario, e venne pubblicata nell'autunno del 1930. È una raccolta di pezzi che descrivono scherzosamente il rapporto che la gente ha con il proprio letto, e in cui Groucho si diverte a dissertare di sonno (e di problemi di insonnia) con la sua tipica ironia. Fu però un parziale insuccesso, che venne proposto in seconda edizione solo quattro decenni più tardi, nel 1976.
All'inizio degli anni quaranta, in coincidenza con il ritiro dalle scene dei fratelli Marx, Groucho ampliò la sua attività di scrittore, spaziando nei suoi articoli anche in argomenti di stretta attualità e legati all'impegno bellico degli Stati Uniti nella seconda guerra mondiale, e pubblicando i suoi scritti su This Week, inserto del New York Herald Tribune, su Variety e sul Saturday Evening Post. Nel 1941 uscì il secondo libro di Groucho, Many Happy Returns. Scritto in collaborazione con Arthur Sheekman, venne proposto come una sorta di guida all'evasione fiscale e di parodia in cui venne preso di mira l'Ufficio Imposte. Il titolo originale, traducibile in italiano nella formula augurale "Cento di questi giorni", giocò in realtà sull'espressione tax return, ovvero la dichiarazione dei redditi. Come nel caso di Beds, le recensioni furono tiepide e i critici sostennero come il lavoro scritto di Groucho non fosse divertente quanto lo era lui in persona. La vendita fu di sole cinquemila copie, tanto che Groucho in seguito commentò: «Io scrivo solo prime edizioni».
Alla fine degli anni quaranta, la carriera di Groucho aveva ripreso vigore con il grande successo nel quiz radiofonico You Bet Your Life, quindi le sue pubblicazioni negli anni seguenti divennero più sporadiche e generalmente limitate alla promozione del suo spettacolo, anche dopo il suo passaggio alla televisione. Fu solo nella primavera del 1957 che Groucho intraprese il suo progetto letterario più ambizioso, la stesura della propria autobiografia. Memore dei precedenti insuccessi con Letti e Many Happy Returns, e scettico su questa sua nuova fatica letteraria, Groucho diede finalmente alle stampe Groucho e io (Groucho and Me), pubblicato dalla casa editrice Random House, nell'autunno del 1959, ottenendo ottime recensioni e un buon successo di vendita. Con stile narrativo brillante e con profonda autoironia, Groucho rievocò la propria infanzia tra povertà e spensieratezza, gli anni giovanili del vaudeville, il periodo del successo cinematografico e altri divertenti episodi autobiografici attraverso gustosi aneddoti e nostalgici ricordi.
L'anno 1963 coincise con un periodo di pausa professionale per Groucho, che venne contattato dal proprio editore, Bernard Geis, attratto dall'idea di dare alle stampe una raccolta di scritti divertenti che Groucho aveva prodotto per varie riviste. La raccolta fu intitolata Memorie di un irresistibile libertino (Memoirs of a Mangy Lover) e raggruppò una serie di storielle umoristiche nelle quali Groucho filosofeggia sui temi dell'amore, del sesso, della seduzione, del matrimonio, alternando le sue dissertazioni con racconti di gioventù e aneddoti tra realtà e fantasia sugli anni trascorsi dai fratelli Marx nel vaudeville, all'insegna di uno scanzonato libertinismo.
Nel 1964 Groucho venne interpellato da un funzionario della Library of Congress, la Biblioteca del Congresso degli Stati Uniti, che era venuta a conoscenza della corrispondenza intrattenuta per diversi anni dal poeta e drammaturgo inglese Thomas Stearns Eliot con Groucho. Alla richiesta di depositare presso la prestigiosa istituzione i suoi carteggi epistolari dei decenni precedenti, Groucho si sentì onorato e accettò con entusiasmo. Tenuto conto che si era sempre considerato "uno scrittore part-time e ai margini" e che non aveva mai completato la propria istruzione scolastica, la richiesta della Library of Congress costituì per lui un particolare motivo di orgoglio e una delle maggiori soddisfazioni raccolte nella sua lunga carriera, sia in campo letterario che nel mondo dello spettacolo.
La pubblicità creatasi intorno all'evento riaccese l'interesse del pubblico per gli scritti di Groucho e portò alla pubblicazione, nel febbraio del 1967, de Le lettere di Groucho Marx, a cura della casa editrice Simon & Schuster. La raccolta comprende sia le lettere scritte da Groucho che quelle a lui inviate da corrispondenti altrettanto brillanti, fra i quali erano annoverati artisti e letterati tra i più famosi e arguti del mondo. Le recensioni furono contrastanti, ma il successo di pubblico fu assicurato, e il libro ha ottenuto negli anni diverse ristampe ed è tuttora in circolazione in diverse lingue. In Italia è stato pubblicato dalla casa editrice Adelphi, con la brillante traduzione di Davide Tortorella.
L'organizzazione del libro non segue un ordine cronologico nella successione delle lettere, ma una divisione per argomenti che all'uscita suscitò qualche critica. La raccolta presenta, tra le altre, lo scambio di lettere tra Groucho e l'ufficio legale della Warner Bros. all'epoca del film Una notte a Casablanca, le paterne missive di Groucho indirizzate al figlio Arthur, ai fratelli Harpo e Gummo, e ad altri componenti della famiglia Marx. Non mancano i duetti epistolari con altre personalità del mondo dello spettacolo, come i comici Eddie Cantor e Fred Allen e gli scrittori e sceneggiatori Arthur Sheekman e Goodman Ace. Ma il carteggio più celebre è quello intercorso tra Groucho e il poeta Thomas S. Eliot tra la fine degli anni cinquanta e l'inizio degli anni sessanta. Il loro cordiale scambio di lettere rimane una delle pagine più notevoli della raccolta, grazie al garbato umorismo, alla freschezza della prosa e all'intesa umana e intellettuale instauratasi amichevolmente tra i due corrispondenti. Groucho ed Eliot riusciranno a incontrarsi personalmente per la prima e unica volta nel giugno del 1964, durante una cena nella residenza londinese del poeta, solo pochi mesi prima della morte di Eliot.
Nel 1919, all'epoca delle rappresentazioni di Home Again, Groucho conobbe la ballerina di origine svedese Ruth Johnson, che era entrata nella compagnia teatrale dei Marx come partner di danza di Zeppo. Groucho e la diciannovenne Ruth si sposarono il 4 febbraio 1920 a Chicago, durante le repliche di Home Again al Mc Vicar's Theater.
Il 21 luglio 1921 nacque il primo figlio di Groucho, Arthur Marx, che in gioventù diventerà un discreto giocatore professionista di tennis (fece parte della squadra di Coppa Davis Junior nel 1939), poi autore teatrale, televisivo e commediografo di successo, nonché autore di una famosa biografia del padre, intitolata Life with Groucho, pubblicata per la prima volta a puntate sul Saturday Evening Post nei primi anni cinquanta. Il 19 maggio 1927 nacque Miriam, la secondogenita di Groucho e Ruth. Il matrimonio con Ruth durò 22 anni e si concluse con il divorzio il 15 luglio 1942.
Il 21 luglio 1945 Groucho sposò in seconde nozze la ventunenne attrice Kay Marvis Gorcey, che reciterà con lui in un piccolo ruolo nel film Copacabana. Dal loro matrimonio, il 14 agosto 1946, nacque la figlia Melinda, che apparirà spesso accanto a Groucho nello show televisivo You Bet Your Life. Anche questo secondo matrimonio si concluse con un divorzio il 12 maggio 1950.
Il 17 luglio 1954, all'età di 64 anni, Groucho si risposò in terze nozze con la ventiquattrenne Eden Hartford, aspirante attrice e cognata del regista Howard Hawks. Secondo quanto racconta Arthur Marx, i primi anni di matrimonio con Eden furono felici, e Groucho conobbe un periodo di serenità familiare grazie al buon carattere di Eden e alla sua capacità di essere una buona madre per Melinda che, dopo il divorzio di Groucho e Kay Marvis, dal 1956 era stata affidata al padre. L'unione con Eden entrò però in crisi negli anni sessanta e si concluse con un burrascoso divorzio, pronunciato il 4 dicembre 1969, quando Groucho aveva ormai 79 anni.
Dopo il divorzio da Eden Hartford, nel 1970 Groucho subì un peggioramento delle proprie condizioni di salute, dovuto a prolungati disturbi alle adenoidi, per cui dovette essere sottoposto a un intervento chirurgico che ebbe comunque successo. Nel 1971 fu colpito da un leggero ictus che rallentò le sue articolazioni vocali e provocò una lieve compromissione della sua attività cerebrale. Nell'agosto dello stesso anno, durante una cena in casa di amici, Groucho conobbe la ventinovenne Erin Fleming, un'aspirante attrice di origine canadese, e dopo pochi giorni l'assunse come segretaria. La Fleming esercitò subito una notevole influenza su Groucho, diventandone la manager e spingendolo a riprendere l'attività artistica, malgrado la salute instabile. In quel periodo Groucho fece frequenti apparizioni, spesso a fianco della Fleming, nel talk show televisivo condotto dal presentatore Dick Cavett e nella situation comedy The Bill Cosby Show.
Nel maggio del 1972, Groucho apparve in un recital alla Carnegie Hall di New York, nel quale riscosse un enorme successo e ottenne ottime recensioni da parte dei critici. Solo pochi giorni più tardi, Groucho si recò a Cannes, dove fu la star del Festival del Cinema, ritrovando in parte la sua antica verve sarcastica sul palco e nelle interviste, e dove venne insignito della commenda des Arts et Lettres, tardivo ma meritato tributo alla comicità dei leggendari Fratelli Marx. Tra il 1973 e il 1974 la salute di Groucho si deteriorò ulteriormente, ma la sua popolarità ebbe un nuovo impulso grazie alla riproposta televisiva di una serie di vecchie puntate del quiz You Bet Your Life, raggruppate in una serie ribattezzata The Best of Groucho, che riscosse grande successo. Nello stesso tempo la Universal Studios, dopo vent'anni di oblio e di controversie legali, mise nuovamente in circolazione il film Animal Crackers, che fu accolto trionfalmente anche dalle giovani generazioni di spettatori. A coronamento di questi eventi, l'Academy of Motion Picture Arts and Sciences decise di conferire a Groucho un Oscar onorario per "la brillante attività e per i risultati ineguagliabili ottenuti dai fratelli Marx nell'arte della commedia cinematografica". Visibilmente invecchiato e fragile, Groucho ritirò il premio a nome dei fratelli Chico e Harpo, e della storica co-interprete Margaret Dumont, da tempo deceduti.
Nei due anni successivi l'influenza di Erin Fleming sulla vita di Groucho ebbe il sopravvento, allontanandogli progressivamente i familiari, in particolar modo il figlio Arthur, secondo il quale la Fleming assunse il pieno controllo del ménage quotidiano e degli affari di Groucho in qualità di sua segretaria, manager e compagna di vita, nonché l'arbitraria sorveglianza sulla sua salute sempre più precaria, isolandolo da vecchi amici e conoscenti, e giungendo a tentare di farsi adottare da lui come figlia. La situazione familiare peggiorò, sfociando in una lunga battaglia legale in cui Erin Fleming e Arthur Marx, che si era riavvicinato affettivamente al padre all'inizio del 1977, si contesero il ruolo di tutore permanente di Groucho, le cui condizioni di avanzata senilità si erano nel frattempo aggravate al punto di non consentirgli più alcun tipo di gestione della propria vita. L'iter giudiziario portò alla nomina del vecchio amico e collaboratore Nat Perrin quale tutore temporaneo, e successivamente di Andy Marx, figlio di Arthur, nel luglio 1977.
Nel frattempo, il 22 giugno 1977, Groucho fu ricoverato per una polmonite all'ospedale Cedar Sinai di Los Angeles, dove trascorse gli ultimi giorni in stato di semi-incoscienza e morì il pomeriggio del 19 agosto 1977, all'età di 86 anni, assistito da Arthur, dalla nuora Lois e dal nipote Andy. La notizia della sua morte fu in un certo senso "oscurata" dal clamore suscitato dalla prematura scomparsa di Elvis Presley, avvenuta solo tre giorni prima, il 16 agosto, evento che monopolizzò l'attenzione della stampa americana e mondiale.
Le ceneri di Groucho riposano all'Eden Memorial Park Cemetery di Los Angeles, sotto una semplice lapide che reca il suo nome, la data di nascita e di morte, e la stella di David.
Il ricorso al nonsense, alle storpiature linguistiche e al non sequitur ha caratterizzato la comicità verbale di Groucho Marx, basata sulla grande capacità di improvvisazione, sull'uso funambolico della parola e delle sue infinite possibilità di applicazione. La sua torrenziale conversazione in scena, sempre interrotta ma mai veramente troncata dagli impotenti interlocutori, è una sorta di forza distruttrice che si fa beffe delle convenzioni sociali e della morale, concetti riservati ai mediocri e agli imbecilli.
Il fine supremo della comicità di Groucho, così come quella dei Fratelli Marx, è la catastrofe. Pur rivestendo quasi sempre cariche ufficiali nei suoi ruoli, Groucho si rivela subito votato a prendere il comando delle situazioni e a rovesciare ironicamente il sistema. Durante la sua lunga carriera teatrale e cinematografica, Groucho ha infatti interpretato una lunga serie di personaggi con mestieri onorevoli e gratificanti, ma sempre al limite della legalità e della moralità: il direttore d'albergo fallito, l'esploratore millantatore, il dissoluto rettore di università, l'uomo politico corrotto, l'avvocato imbroglione, il finto medico opportunista, l'impresario teatrale maneggione, il detective amorale, ruoli caratterizzati sempre da un unico denominatore comune, l'incontenibile sfrontatezza nei confronti della società, rappresentata dai malcapitati che restano vittime delle sue irriverenti mascalzonate, e dalle partner femminili, che egli corteggia con romantica insistenza per poi disorientarle con i suoi impudenti sberleffi.
Con la loro comicità frenetica e dissacrante, i Fratelli Marx fecero del nonsense e della sarabanda anarchica i motivi di una commedia dell'arte unica nel suo genere e movimentata, nella quale Groucho si contraddistingueva - oltre che per la maschera buffa - per la parlantina continua ed inarrestabile, per il graffiante senso dell'umorismo, per l'irriverenza nei confronti del potere costituito e per il gusto quasi sadico per la battuta di spirito.
Dal graffito comparso a Parigi, il gioco dei nomi che rievoca un altro Marx (Karl) è diventato un cliché surreale, spesso rievocato dagli anni settanta, quando la carica anarchica e antisistema della comicità dei fratelli Marx, e di Groucho in particolare, fu riscoperta dal pubblico in epoca di ribellioni e contestazioni.
La comicità surreale ed effervescente di Groucho è stata inoltre fonte d'ispirazione per numerosi comici successivi di matrice ebraica, da Woody Allen a Mel Brooks, mentre la maschera comica da lui creata (occhiali dalla montatura tonda, sopracciglia folte, baffoni dipinti e sigaro) è diventata un popolare stereotipo, ripreso in parecchie produzioni, vignette e caricature. Citazione emblematica, ad esempio, è la carota che Bugs Bunny ha costantemente tra i denti.
Tra gli omaggi di Woody Allen, sono da ricordare il film Prendi i soldi e scappa (1969), strutturato con la tecnica del falso documentario, nel quale i genitori del protagonista Virgil Starkwell (Allen), mentre rispondono alle domande di un cronista, indossano maschere con le fattezze di Groucho. In Hannah e le sue sorelle (1986), il nevrotico e depresso personaggio di Mickey Sachs (Allen) capita in un cinema durante la proiezione de La guerra lampo dei fratelli Marx e - vedendo Groucho piroettare spensierato sullo schermo - trova le giuste motivazioni per continuare a vivere. In Tutti dicono I Love You (1996), sempre diretto da Allen, nella scena della festa i partecipanti sono tutti camuffati con il sigaro e i baffoni di Groucho. Un'altra citazione di Groucho Marx è presente in Terror Train, un film slasher canadese in cui il killer compie i suoi delitti indossando una maschera con le caricaturali fattezze di Groucho.
In Italia, dal 1986 il personaggio di Groucho è stato inserito da Tiziano Sclavi come fedele assistente di Dylan Dog, l'indagatore dell'incubo protagonista del fumetto di successo della editrice Bonelli. Il personaggio tuttavia non compare nella versione cinematografica del fumetto, realizzata nel 2009 negli Stati Uniti, in quanto gli eredi di Groucho Marx non hanno concesso l'uso del nome e delle sembianze per il personaggio.
L'anarchica e travolgente forza distruttiva della comicità marxiana ha influenzato generi come il teatro dell'assurdo di Eugène Ionesco, il quale dichiarò pubblicamente di aver tratto ispirazione dai soverchiamenti dell'ordine e delle convenzioni che i Marx proposero nelle loro opere teatrali e cinematografiche.
Il re e la ballerina (The King and the Chorus Girl), regia di Mervyn LeRoy (1937) (solo co-sceneggiatura)
Una ragazza in ogni porto (A Girl in Every Port), regia di Chester Erskine (1952)
La bionda esplosiva (Will Success Spoil Rock Hunter?), regia di Frank Tashlin (1957)
La comicità di Groucho Marx, basata sulla veloce parlantina e sul ricorso serrato ai giochi di parole e agli equivoci grammaticali, ha sempre presentato difficoltà di traduzione al momento del doppiaggio.
Stefano Sibaldi in Una notte all'opera, Un giorno alle corse, Tre pazzi a zonzo, I cowboys del deserto, Il bazar delle follie, Una notte a Casablanca, Copacabana, Una notte sui tetti
Giorgio Lopez in Noci di cocco, Animal Crackers - Matti da legare, Monkey Business - Quattro folli in alto mare, Un giorno alle corse (ridoppiaggio), Servizio in camera, Tre pazzi a zonzo (ridoppiaggio), I cowboys del deserto (ridoppiaggio), Una ragazza in ogni porto
Oreste Lionello ne La guerra lampo dei fratelli Marx, Una notte a Casablanca (1º ridoppiaggio)
Gerolamo Alchieri ne Il bazar delle follie (ridoppiaggio), Una notte a Casablanca (ridoppiaggio 2004)
 Scheda di Groucho su marx-brothers.org, su marx-brothers.org. URL consultato il 9 marzo 2010.
 Rassegna Stampa - Dead of Night, MyMovies. URL consultato il 26 febbraio 2010.
 Sito internet dedicato a Groucho, su groucho-marx.com. URL consultato il 10 marzo 2010.
 Sito sui Fratelli Marx, su marx-brothers.org. URL consultato il 10 marzo 2010.
 Dialogo tra Groucho e Woody Allen, La Repubblica. URL consultato il 24 marzo 2010.
Un gruppo diciclico, nella teoria dei gruppi, è un gruppo non abeliano di ordine 4n, usualmente denotato con Dicn, per qualche n>1, che nasce dall'estensione tramite un gruppo ciclico di ordine 2, Cn, di un altro gruppo, solitamente anch'esso ciclico.
Il gruppo Mediaset è un gruppo di società di cui la holding è Mediaset S.p.A., il principale operatore televisivo privato italiano e spagnolo. 
In realtà Mediaset S.p.A. è una sub-holding di Fininvest S.p.A., holding fondata nel 1978 da Silvio Berlusconi.
Mediacinco Cartera S.L. 25%: EDAM Acquisition Holding I Cooperatief U.A. 33,3%, Endemol Group B.V. 100%

Gruzovce (in ungherese Gorzó, in tedesco Wollenhau) è un comune della Slovacchia facente parte del distretto di Humenné, nella regione di Prešov.
Fu citato per la prima volta in un documento storico nel 1347, quando qui la giustizia veniva amministrata secondo il diritto germanico. Appartenne ai due fratelli György e Antal del casato dei Drugeth. Successivamente passò ai Wandernath, ai Sennyey, ai Szirmay e infine agli Andrássy.
