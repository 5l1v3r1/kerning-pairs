
L'Amatori Wasken Lodi (IPA: [amaˈtori ˈvasken ˈlɔːdi]; Amatori Hockey Lodi dal 1965 al 1996, Hockey Amatori Sporting Lodi dal 1999 al 2014), meglio noto come Amatori Lodi, è una società italiana di hockey su pista con sede a Lodi. I suoi colori sociali, ispirati allo stemma cittadino, sono il giallo e il rosso.
Costituito nel 1965, il club sospese l'attività nel 1996 e venne rifondato tre anni più tardi da un nuovo sodalizio che – pur non avendo legami formali con la vecchia compagine societaria – ne raccolse di fatto l'eredità, rilevandone il settore giovanile e adottandone la denominazione. Nel 2014 l'associazione confluì nella polisportiva lodigiana Club Wasken Boys, nata nel 1952; al nome della squadra fu aggiunta pertanto la parola «Wasken» (pronuncia: [ˈvasken]), alterazione del termine dialettale «vàsco», traducibile come «forte», «abile», «sagace».
Seppur tra alterne vicende, la formazione giallorossa è stata a lungo protagonista dell'hockey nazionale, aggiudicandosi tre scudetti (1980-1981, 2016-2017 e 2017-2018) nonché tre Coppe Italia, due Supercoppe e una Coppa di Lega; a livello europeo ha conquistato una Coppa CERS (1986-1987) e una Coppa delle Coppe (1993-1994), disputando nel complesso sette finali di coppa e diventando l'unica squadra italiana ad aver raggiunto l'atto conclusivo di ciascuna delle quattro maggiori competizioni continentali per club. La figura più rappresentativa nella storia della società è Aldo Belli, attaccante capace di realizzare più di 1 300 reti in oltre vent'anni di carriera, il quale ha dato il proprio contributo pure come tecnico e dirigente, ricoprendo per alcune stagioni il doppio ruolo di atleta e allenatore; fra i giocatori che hanno vestito la maglia dell'Amatori Lodi si annovera anche il portoghese António Livramento, considerato uno degli hockeisti più talentuosi e influenti di ogni epoca.
Seguito assiduamente da una tifoseria calorosa e appassionata, fra le più numerose in Europa nell'ambito delle discipline rotellistiche, il sodalizio giallorosso rappresenta – per titoli vinti e coinvolgimento popolare – la principale realtà sportiva della città di Lodi e del suo territorio, disponendo inoltre di un ampio settore giovanile che ha conseguito trofei e riconoscimenti su scala locale e nazionale.
L'Amatori Hockey Lodi nacque nel 1965 per iniziativa di un gruppo di giovani appassionati di pattinaggio a rotelle e hockey su pista, coordinati dal cavalier Angelo Bajoni e dal professor Luigi Oliva; quest'ultimo fu prescelto quale presidente del nuovo sodalizio, che adottò il giallo e il rosso dello stemma cittadino come propri colori sociali. La squadra – iscrittasi al torneo regionale di Serie C, all'epoca il terzo e ultimo livello del campionato italiano – inizialmente si configurava come una sorta di succursale giovanile del più antico Hockey Club Lodi, che dal 1961 militava nella massima divisione nazionale con risultati incostanti. Il primo quintetto titolare dell'Amatori era composto dal portiere Giuseppe Asti, il quale aveva già maturato alcune esperienze nelle file dell'Hockey Club, e dagli esterni Paracchini, Postini, Carini e Viotti. L'attività agonistica di ambedue le compagini lodigiane si svolgeva presso la pista di pattinaggio all'aperto situata nel quartiere Revellino, a poca distanza dal ponte sull'Adda, che fu trasformata in arena coperta nel 1968 con il nome di PalaRiboni.
Trascorse alcune stagioni di apprendistato, la formazione giallorossa conseguì due promozioni consecutive, guadagnando l'accesso al campionato di Serie A nel 1969. Frattanto i bianconeri dell'Hockey Club Lodi – dopo avere raggiunto la finale dell'edizione inaugurale della Coppa Italia, persa contro il Novara – erano retrocessi in Serie B nel 1966, dando inizio a una lunga fase di declino: l'Amatori divenne dunque il principale sodalizio rotellistico della città.
I primi due tornei di massima divisione disputati dai ragazzi lodigiani nel 1970 e nel 1971, entrambi conclusi con una differenza reti ampiamente negativa, videro i giallorossi classificarsi nell'ultima posizione utile a garantire la permanenza in categoria, seppur con un vantaggio rassicurante sulle inseguitrici. Il secondo anno di Serie A conobbe anche un avvicendamento alla conduzione del club: il fondatore Luigi Oliva lasciò il posto ad Aurelio Gasparini, che in seguito diventò noto tra i tifosi come «il Presidente» per antonomasia. Nelle stagioni successive – malgrado la nuova dirigenza avesse ingaggiato alcuni giocatori affermati, quali Gualtiero Bortolini, Sergio Franchi, Maurizio Righi e Franco Mora – la squadra stentò a migliorare, restando lontana dalle formazioni di vertice. Fece eccezione il campionato 1973, nel quale l'Amatori Lodi ottenne il 4º posto finale alle spalle di Novara, Laverda Breganze e Monza; i più accreditati biancorossi brianzoli, in particolare, per la seconda volta consecutiva uscirono sconfitti dal PalaRiboni con l'identico punteggio di 5-3. L'anno seguente fu invece più travagliato per i lodigiani: la formazione di Gasparini conseguì infatti la salvezza soltanto all'ultima giornata, in virtù del pareggio interno per 1-1 nello scontro diretto con il Centro Giovani Calciatori Viareggio. In quel periodo esordì il combattivo difensore Marino Severgnini, soprannominato «Hombre», che fu protagonista di una lunga carriera in giallorosso, diventando una "bandiera" del club al pari di Oliviero Dalceri; quest'ultimo fu il portiere titolare e il capitano della squadra per gran parte degli anni settanta, nonché uno dei primi esponenti dell'Amatori a essere convocato in nazionale con una certa continuità.
Una svolta significativa ebbe luogo nella primavera del 1976, a campionato in corso, quando il trentatreenne portoghese António Livramento – considerato uno degli atleti più forti e carismatici nella storia dell'hockey – scelse la compagine laudense per compiere una nuova esperienza agonistica in Italia, dopo le due stagioni disputate con la maglia del Monza agli inizi del decennio; il giocatore lusitano guidò l'Amatori a un'insperata salvezza in rimonta, che creò le premesse per un'epoca più favorevole ai colori giallorossi. La presenza di Livramento – oltre ad accrescere la reputazione della società nello scenario rotellistico nazionale – attirò infatti sponsorizzazioni e pubblico, contribuendo in misura considerevole a trasformare l'hockey su pista nella disciplina sportiva più popolare fra i lodigiani. L'anno successivo il portoghese fece ritorno temporaneamente a Lisbona, al fine di preparare nella maniera ottimale la rassegna europea ospitata dal suo paese; frattanto i lombardi chiusero all'8º posto un campionato equilibrato e incerto, nel quale debuttò in prima squadra l'attaccante quattordicenne Aldo Belli, già messosi in evidenza con prestazioni convincenti nelle competizioni giovanili e nel torneo riserve.
António Livramento rientrò a Lodi nel 1978 per un'ultima stagione di militanza con la casacca giallorossa. Pur vincendo entrambi i derby con il Monza, in Serie A l'Amatori non fece meglio della 5ª posizione, accusando uno svantaggio di 6 punti dal Trissino scudettato; in Coppa Italia, invece, Dalceri e compagni guadagnarono la finale, contendendo il trofeo all'AFP Giovinazzo dell'emergente Pino Marzella. La gara d'andata, disputata in Puglia, vide i lodigiani portarsi sul doppio vantaggio grazie al portoghese e a Severgnini, per poi farsi raggiungere sul 2-2 nei minuti conclusivi della sfida; nella decisiva partita di ritorno, la formazione del presidente Gasparini si impose per 7-1 al PalaRiboni: una tripletta di Angelo Beltempo, una doppietta di Franchi, una rete di Belli e l'ultima segnatura in giallorosso di Livramento consegnarono all'Amatori Lodi il primo titolo della sua storia e la conseguente qualificazione in Coppa delle Coppe.
Nel 1979 la squadra laudense esordì dunque in ambito internazionale, debuttando nella seconda competizione europea per club con un pareggio interno per 4-4 contro i tedeschi dell'Iserlohn, poi battuti per 2-0 al ritorno; i giallorossi superarono anche i francesi del Coutras, ma dovettero poi cedere il passo in semifinale ai lusitani dell'Oeiras, avviati al terzo successo consecutivo nella manifestazione. In campionato l'Amatori si classificò a metà graduatoria, infliggendo nuovamente una duplice sconfitta al Monza, mentre la Coppa Italia non fu disputata. Nel frattempo la società fu rilevata da Gianni Carminati, il quale ingaggiò il talentuoso attaccante veneto Giulio Fona, proveniente dal Novara.
Nel giugno del 1980 si concluse la prima stagione hockeistica svoltasi a cavallo di due anni solari, sul modello del calcio e degli altri principali sport di squadra; sotto la conduzione tecnica dell'ex giocatore giallorosso Franco Mora, i lodigiani si erano ritrovati per la prima volta a lottare per lo scudetto, terminando il torneo di Serie A in 2ª posizione con 5 lunghezze di ritardo dai biancoverdi dell'AFP Giovinazzo. In previsione dell'annata successiva, nella quale l'Amatori avrebbe dovuto prendere parte anche all'edizione inaugurale della Coppa CERS, la dirigenza rinforzò ulteriormente la squadra con l'estremo difensore della nazionale Francesco Fontana, che raggiunse a Lodi altri atleti quotati come Giancarlo Fantozzi e Fabio Rizzitelli; la coppia d'attacco formata da Aldo Belli e Giulio Fona completava l'organico insieme a Ettore Gasparini, Marino Severgnini, Ersilio Spiranelli, Rinaldo Uggeri e al secondo portiere Vittorio Gasparini, mentre l'incarico di allenatore fu affidato a Francesco Marchesini, noto per le sue approfondite conoscenze tattiche.
Le prime fasi del campionato 1980-1981 non arrisero ai lodigiani: dopo essere stati rimontati in casa sul 3-3 dalla Reggiana di Pino Marzella, il quale si era trasferito in Emilia per puntare al secondo titolo nazionale consecutivo, la compagine giallorossa subì un'inopinata sconfitta a Forte dei Marmi (4-2). I risultati avversi indussero il tecnico Marchesini a rassegnare le proprie dimissioni: al suo posto fu richiamato Mora, che debuttò con una larga affermazione sulla pista del Novara (9-2). Sospinto dalla vena realizzativa dei due attaccanti, l'Amatori Lodi inanellò poi cinque vittorie consecutive al termine del girone di andata, portandosi a un solo punto di distacco dalla Reggiana capolista; il secondo confronto diretto fra le due formazioni, disputato in occasione della prima giornata di ritorno, si concluse nuovamente in parità (2-2) grazie a una rete di Belli a pochi minuti dalla fine. I giallorossi raggiunsero gli emiliani in vetta alla classifica dopo la partita seguente, per poi tornare subito in svantaggio e infine superare i rivali in virtù della vittoria interna per 4-3 sul Laverda Breganze, in cui il diciottenne lodigiano mise a segno una doppietta. Frattanto le due squadre erano impegnate anche in Coppa CERS, dove furono entrambe eliminate in semifinale. Il duello si protrasse sino all'ultima giornata di Serie A: l'Amatori arrivò alla sfida decisiva, in programma a Gorizia contro la formazione locale, con una lunghezza di margine sui reggiani. Davanti a oltre un migliaio di propri sostenitori giunti da Lodi, i giallorossi si imposero per 4-1 con marcature di Belli (doppietta), Fona e Fantozzi, assicurandosi così il loro primo scudetto.
Il titolo italiano offrì al club laudense la possibilità di partecipare alla Coppa dei Campioni 1981-1982: dopo aver battuto gli inglesi del Southsea negli ottavi e gli olandesi del Lichtstad nei quarti, l'Amatori prevalse anche in semifinale sulla compagine catalana del Noia, ponendo rimedio con un 8-4 interno alla sconfitta patita nella gara d'andata. I giallorossi – che affrontarono la stagione con un organico parzialmente rinnovato, a causa della partenza del capitano Giulio Fona – dovettero però soccombere in finale di fronte al Barcellona, che conquistò il trofeo aggiudicandosi entrambe le sfide (4-1 in casa e 6-4 al Revellino). In ambito nazionale, Severgnini e compagni non seppero confermare il rendimento dell'annata precedente: in Serie A i lodigiani si piazzarono al 4º posto, cedendo il tricolore alla Reggiana.
Il campionato 1982-1983 fu contraddistinto dall'introduzione dei play-off; i giallorossi – seppur privi di Aldo Belli, trasferitosi per una sola stagione al più ambizioso Novara – conclusero la fase regolare in 2ª posizione, alle spalle dell'emergente Amatori Vercelli. Le due squadre si ritrovarono nella finale scudetto al meglio delle tre partite: la gara decisiva vide i lombardi condurre per 2-1 sino a trenta secondi dalla fine, quando una rete di Daniel Martinazzo riportò la contesa in parità. Come prescritto dal regolamento dell'epoca, il titolo fu assegnato con un incontro in campo neutro, disputato a Viareggio e vinto nettamente dai vercellesi con il punteggio di 6-1.
Negli anni successivi l'Amatori Lodi consolidò la propria presenza fra le compagini di vertice dell'hockey italiano, qualificandosi con costanza ai play-off scudetto e alla Coppa CERS, senza tuttavia conseguire risultati di eccellenza: fra il 1984 e il 1986 il club del presidente Carminati non raggiunse la finale in alcuna competizione. Nel frattempo la formazione giallorossa visse alcuni avvicendamenti: dopo il ritiro di Severgnini dall'attività agonistica, fu ingaggiato il possente difensore brianzolo Roberto Citterio; in quel periodo arrivarono in città anche Carlos Coria, Jorge Alfredo Luz, il capitano della nazionale portoghese Víctor Rosado e il suo conterraneo Miguel Rocha, valente tiratore dalla distanza, mentre il portiere Fontana fu sostituito da Roberto Saccò.
Il rendimento della squadra migliorò nel 1986-1987: i lodigiani, allenati dall'ex giocatore scudettato Rinaldo Uggeri in veste di tecnico e da Giorgio Granati come preparatore atletico, tornarono infatti a disputare l'atto conclusivo della Coppa Italia dopo quasi un decennio di assenza, venendo però sopraffatti dal Novara. Nella medesima stagione l'Amatori colse inoltre la prima affermazione internazionale della sua storia, aggiudicandosi la Coppa CERS; superati Carhaix, Gazinet-Cestas e Tordera, Aldo Belli e compagni sfidarono in finale il Noia, già battuto cinque anni prima nella massima manifestazione continentale. Dopo essere usciti sconfitti dalla pista di Sant Sadurní con il punteggio di 7-5, contenendo il passivo in virtù di due reti segnate nelle ultime fasi della partita, i giallorossi riuscirono a ribaltare il risultato nella gara di ritorno, imponendosi per 6-3 grazie a una tripletta di Belli, una doppietta di Rocha e una marcatura di Citterio.
Gli spagnoli ottennero la rivincita dodici mesi più tardi, prevalendo sui laudensi nella finale della Coppa delle Coppe 1987-1988. Frattanto l'Amatori aveva chiuso in 10ª posizione il campionato di quell'anno, i cui incontri si erano svolti eccezionalmente sulla durata di 60 minuti effettivi, fallendo per la prima volta l'accesso ai play-off; la stagione seguente vide la squadra di Lodi – ormai separatasi da Rocha, ceduto al Reus Deportiu – classificarsi al 5º posto in Serie A1, prima di essere eliminata dal Seregno ai quarti del torneo per lo scudetto.
Nell'estate del 1989, il nuovo presidente Mazzuccato rilanciò le ambizioni del club – che era in procinto di trasferire la sede dei propri incontri interni presso il più moderno e capiente PalaCastellotti – portando in città l'acclamato attaccante Pino Marzella, due volte campione del mondo con la nazionale azzurra.
Le prestazioni della compagine giallorossa, nel corso dell'annata che si concluse nella primavera del 1990, furono inferiori alle aspettative: l'intesa fra Belli e Marzella, in particolare, non crebbe come auspicato, sicché il giocatore pugliese lasciò l'Amatori alla fine della stagione. In campionato Citterio e compagni, malgrado fossero annoverati fra i principali favoriti per il titolo, furono battuti in semifinale dopo aver terminato la fase regolare in 4ª posizione, mentre in Coppa CERS si fermarono agli ottavi per effetto della disfatta di Novara (10-1), che rese vana la brillante vittoria per 5-0 conseguita nella gara d'andata contro i piemontesi.
Nel 1990-1991, in virtù del ritorno in Serie A1 dell'Hockey Club Lodi, in città furono disputati i primi due derby a livello di massima divisione, che furono entrambi appannaggio dei giallorossi. Nel complesso i risultati dell'Amatori non si dimostrarono migliori rispetto a quelli della stagione antecedente: la formazione del presidente Mazzuccato, infatti, uscì agli ottavi in Coppa CERS e ai quarti nei play-off scudetto. L'anno successivo vide Belli e compagni concentrare le proprie energie sulla terza competizione europea: dopo aver eliminato Montreux e Mönchengladbach, i lodigiani giunsero in semifinale, dove furono nuovamente sconfitti dai novaresi. In quel periodo l'organico giallorosso conobbe un deciso rinnovamento grazie agli arrivi di Riccardo Baffelli, Pierluigi Bresciani, Mauro Cinquini, Alessandro Cupisti e Osvaldo Gonella, nonché dei due fratelli Alessandro e Mirko Bertolucci.
La stagione 1992-1993 fu caratterizzata da un lungo e intenso duello fra l'Amatori Lodi e il Novara. Lombardi e piemontesi chiusero la fase regolare di Serie A1 appaiati in vetta alla graduatoria; inoltre le due squadre si incontrarono tanto nell'atto conclusivo della Coppa Italia, disputato in gara unica al PalaCastellotti, quanto nella serie finale dei play-off per il titolo nazionale, appuntamento cui i giallorossi si ripresentarono a dieci anni di distanza dall'unica esperienza precedente: in entrambe le circostanze prevalsero però gli azzurri, lasciando così al sodalizio lodigiano un duplice piazzamento di rincalzo.
A causa del double conseguito dai novaresi, l'Amatori acquisì il diritto di prendere parte alla Coppa delle Coppe 1993-1994. Nei quarti di finale del torneo, la formazione laudense – diretta in panchina da Franco Mora, il tecnico del primo scudetto – fronteggiò il Benfica: usciti sconfitti da Lisbona per 6-4, i giallorossi si imposero al ritorno con il punteggio di 8-2, guadagnandosi il passaggio del turno grazie a una notevole prova corale e a una delle migliori prestazioni in carriera di Aldo Belli, autore di una rete con un «tiro sottogamba». Dopo aver estromesso anche il Walsum con una vittoria interna (6-2) e un pareggio in trasferta (1-1), la squadra di Mora contese il trofeo agli spagnoli del Voltregà: i lodigiani si affermarono per 4-3 a Sant Hipòlit e per 6-2 sulla pista di casa, aggiudicandosi davanti ai propri sostenitori il secondo titolo internazionale della loro storia.
Disputando l'edizione seguente della Supercoppa d'Europa, persa contro l'Igualada, l'Amatori divenne l'unica società italiana ad aver raggiunto la finale di ciascuna delle quattro maggiori competizioni continentali. I giallorossi furono inoltre ammessi alla Coppa delle Coppe 1994-1995 in qualità di detentori, avvicinandosi di nuovo al successo: Belli e compagni superarono dapprima lo Sporting Clube de Portugal allenato da Livramento e poi il Ginevra in virtù di quattro nette vittorie, ma nel confronto decisivo dovettero capitolare dinanzi al Roller Monza. La stagione 1995-1996 vide l'Amatori arrivare per la terza volta consecutiva all'atto conclusivo della seconda manifestazione europea, dove la compagine laudense fu sconfitta dai biancoverdi del Liceo La Coruña soltanto ai tiri di rigore; dopo aver perso per 3-1 anche la finale della Coppa Italia contro il Novara, in campionato i giallorossi si classificarono in 3ª posizione, al pari dell'anno precedente.
Nell'estate del 1996, la Federazione Italiana Hockey e Pattinaggio sanzionò la società con l'esclusione da tutte le competizioni, presumendola oggettivamente responsabile delle inadempienze economiche del comitato lodigiano a cui era stata affidata l'organizzazione dei campionati europei per nazioni disputati al PalaCastellotti nel 1990; contestualmente anche l'Hockey Club Lodi cessò a sua volta la propria attività a causa di difficoltà finanziarie, dopo essere retrocesso nel torneo cadetto. Dalle ceneri dell'Amatori nacque immediatamente un nuovo sodalizio denominato Roller Lodi, il quale ereditò la gestione delle formazioni giovanili giallorosse, concentrando le proprie risorse unicamente sul vivaio.
La società fu rifondata nel luglio del 1999 con il nome di Hockey Amatori Sporting Lodi, a seguito del perfezionamento della fusione fra il medesimo Roller Lodi e lo Sporting 93, un'altra compagine cittadina che dal 1997 militava nel massimo campionato nazionale; Aldo Belli fu uno dei principali artefici della rinascita dell'Amatori insieme a Severino Bianchetti, Raoul Frugoni e Fulvio D'Attanasio, già dirigenti del Roller. La squadra disponeva del diritto di prendere parte al torneo di Serie A2.
Nel 2000, con Belli nelle vesti di tecnico e non più di atleta, i lodigiani fallirono la prima opportunità di fare ritorno nella massima categoria, perdendo lo spareggio promozione contro la Rotellistica Novara. Le tre annate successive videro i giallorossi piazzarsi sempre fra la 2ª e la 3ª posizione del campionato cadetto; nel 2002-2003, in particolare, l'Amatori fu sconfitto dal CGC Viareggio nel play-out interdivisionale che assegnava un posto in Serie A1.
La stagione 2003-2004 si rivelò cruciale. Al termine del girone d'andata la formazione lombarda si trovava in fondo alla graduatoria, rischiando dunque la retrocessione nel torneo di terzo livello; allo scopo di provare a risollevare le sorti della squadra, l'allenatore quarantunenne Aldo Belli decise di riprendere a giocare, imitato dagli ex compagni Roberto Citterio e Osvaldo Gonella. Guidato dal trio di veterani, l'Amatori portò a compimento una faticosa rimonta: oltre a conseguire la salvezza, i lodigiani colsero in extremis la 4ª posizione, guadagnandosi così la possibilità di disputare lo spareggio interdivisionale contro il Gorizia, 11º classificato in Serie A1. La contesa – articolata al meglio delle tre partite – si protrasse sino all'ultima gara, in programma sulla pista di casa dei friulani, dove ventitré anni prima i giallorossi avevano conquistato lo scudetto: grazie a una rete di Gilardoni e alle due doppiette messe a segno da Belli e Gonella, l'Amatori Lodi prevalse per 5-4 ai tempi supplementari, ottenendo la promozione nel massimo campionato dopo otto stagioni di assenza.
In previsione del torneo di Serie A1 2004-2005, la dirigenza decise di affidare la conduzione della squadra a Nino Caricato, allontanando quindi Aldo Belli; la compagine giallorossa – composta prevalentemente da atleti di modesta esperienza, capitanati dal lodigiano Luca Giaroni – conobbe un anno oltremodo tribolato e si assicurò la permanenza in categoria soltanto ai play-out, in forza di una duplice affermazione sul Estrelas Molfetta. Il campionato successivo vide l'Amatori raccogliere solamente 13 punti, classificandosi in ultima posizione sotto la guida tecnica di Andrea Perin, il quale aveva sostituito in corso d'opera l'ex difensore Roberto Citterio; la conseguente retrocessione fu tuttavia annullata per effetto di un ripescaggio determinato dalla necessità di completare il novero delle società iscritte alla massima divisione. Nel 2006-2007 – dopo aver preso parte all'edizione sperimentale della Coppa del mondo per club, svoltasi in Angola – la formazione lombarda concluse la stagione regolare al 9º posto.
L'estate successiva, con l'obiettivo di riavvicinarsi ai vertici dell'hockey nazionale, il sodalizio reclutò Alan Karam, Franco Polverini e il titolato allenatore-giocatore Roberto Crudeli, il quale aveva già indossato la casacca giallorossa nel 1995-1996. I primi risultati furono incoraggianti: la compagine laudense raggiunse la finale della Coppa Italia 2007-2008, soccombendo dinanzi agli ex campioni d'Europa del Follonica; in Serie A1 l'Amatori si piazzò invece in 7ª posizione, ritornando a qualificarsi ai play-off scudetto e alle competizioni continentali dopo oltre un decennio. Nel dicembre del 2008, mentre i lodigiani occupavano l'ultimo posto in classifica, il presidente D'Attanasio si risolse a richiamare Aldo Belli alla direzione della squadra; Crudeli cedette le mansioni di tecnico all'ex attaccante, rimanendo a disposizione come semplice atleta per il resto dell'annata agonistica. Polverini e compagni migliorarono progressivamente il loro rendimento nell'arco della stagione, conseguendo la salvezza all'ultima giornata; in precedenza i giallorossi avevano debuttato in Supercoppa italiana, perdendo ai tempi supplementari contro i maremmani, ed erano stati eliminati al primo turno in Coppa CERS.
Il 2010 vide l'Amatori Lodi – ancora ringiovanito nell'organico – aggiudicarsi un'edizione speciale della Coppa di Lega, promossa con la finalità di sperimentare il nuovo regolamento internazionale dell'hockey su pista, entrato in vigore pochi mesi prima. Dopo un avvio negativo, in Serie A1 la formazione di Belli chiuse la fase regolare con 3 punti di distacco dalla vetta della graduatoria, capitolando poi in semifinale nei play-off scudetto; in ambito europeo, il percorso dei lombardi si fermò agli ottavi del torneo continentale minore, per effetto di una sconfitta di stretta misura patita sulla pista dell'Igualada. Nel 2010-2011 le prestazioni dei giallorossi ricalcarono quelle dell'annata precedente: in particolare, a dispetto del successo interno per 7-5 contro i futuri campioni del Benfica, la squadra non riuscì a oltrepassare il secondo turno della Coppa CERS. In estate la dirigenza dispose un avvicendamento alla conduzione tecnica del club, separandosi nuovamente da Aldo Belli per assegnare l'incarico di allenatore a Pino Marzella.
Nella parte iniziale della stagione successiva, l'Amatori conquistò la Coppa Italia in virtù di otto vittorie in altrettanti incontri. Dopo aver superato il primo gruppo di qualificazione, i giallorossi si affermarono anche nel girone di semifinale sconfiggendo il Breganze, il Forte dei Marmi di Roberto Crudeli e il Marzotto Valdagno detentore della Supercoppa. La doppia sfida conclusiva fra i lodigiani e il Bassano si trasformò in una festa dello sport, grazie anche al gemellaggio che da trent'anni univa le tifoserie delle due squadre: la formazione di Marzella ipotecò il successo già nella gara di andata, imponendosi in trasferta con il punteggio di 7-3 in forza di una buona prova collettiva, coronata dalle quattro reti di Valerio Antezza – miglior realizzatore del torneo – e dalla tripletta di Ariel Romero; nella partita di ritorno, disputata al PalaCastellotti davanti a circa 3 000 spettatori, la compagine laudense confermò la propria superiorità aggiudicandosi il confronto per 5-4. L'Amatori primeggiò pure in campionato, portando a termine la stagione regolare con un cospicuo margine di vantaggio sulle inseguitrici; i giallorossi accusarono tuttavia un crollo inopinato nei play-off, dove furono eliminati in semifinale per mano dei valdagnesi. Nello stesso anno i lombardi presero parte alla principale competizione europea per club: dopo essersi classificato al 2º posto nel raggruppamento che comprendeva anche Benfica, Iserlohn e Vic, prevalendo in tutte le partite interne, il sodalizio lodigiano organizzò la final eight del torneo sulla pista di casa, dove Antezza e compagni soccombettero nei quarti di fronte al Reus Deportiu (3-1).
La stagione 2012-2013, inaugurata dalla sconfitta in Supercoppa italiana contro il Valdagno, segnò l'inizio di un biennio contraddistinto da gravi difficoltà di natura economica, che determinarono numerosi rimaneggiamenti nell'organico della squadra e un drastico ridimensionamento degli obiettivi agonistici. A metà campionato, la società sostituì il tecnico Pino Marzella con Pierluigi Bresciani, il quale condusse la formazione laudense sino alla semifinale dei play-off scudetto. L'annata seguente vide Aldo Belli fare ritorno sulla panchina giallorossa, rifiutando ogni compenso; l'ex attaccante si pose alla guida di un gruppo di giovani atleti capitanato dal nazionale azzurro Domenico Illuzzi, che indossava la casacca dell'Amatori dal 2012. I lombardi colsero la 10ª posizione in Serie A1, mentre in Eurolega furono estromessi nella fase a gironi per la seconda volta consecutiva.
Il sodalizio riacquisì solidità finanziaria nell'estate del 2014, allorché i suoi diritti furono rilevati dalla società polisportiva lodigiana Club Wasken Boys, fondata nel 1952 e già attiva nell'ambito di svariate discipline, tra cui calcio, ciclismo, nuoto, pallanuoto, pallavolo, bocce e scacchi; nella denominazione della squadra entrò pertanto la parola «Wasken» (pronuncia: [ˈvasken]), anglicizzazione del vocabolo dialettale «vàsco», traducibile come «abile», «sagace», «vincente». L'ex giocatore e allenatore giallorosso Roberto Citterio fu designato quale presidente della sezione hockeistica. L'Amatori concluse il campionato seguente al 9º posto, fallendo la qualificazione ai play-off all'ultima giornata; a fine stagione Belli si dimise, succeduto da Paolo De Rinaldis.
La giovane formazione lodigiana conquistò a sorpresa la Coppa Italia 2015-2016, imponendosi nella final eight a eliminazione diretta disputata al PalaForte. Dopo aver battuto le più accreditate CGC Viareggio (4-3) e Breganze (5-3), Illuzzi e compagni prevalsero per 5-2 sul Bassano nell'incontro decisivo: la doppietta di Franco Platero e le reti di Andrea Malagoli, Alessandro Verona e Federico Ambrosio fruttarono all'Amatori la terza coccarda tricolore della sua storia; fra i principali artefici della vittoria si annoverano inoltre il portiere Adrià Català e l'esterno Francesco De Rinaldis, figlio dell'allenatore. I risultati della squadra superarono le aspettative anche in Serie A1: malgrado un avvio incostante, nel girone di ritorno i giallorossi si inserirono nella lotta per il primato, chiudendo la fase regolare in 3ª posizione e raggiungendo poi il favorito Forte dei Marmi nella finale dei play-off, articolata sulla distanza delle cinque partite. La compagine laudense si aggiudicò due delle prime tre sfide, guadagnandosi dunque l'opportunità di vincere il titolo nazionale nel quarto incontro, programmato al PalaCastellotti: sulla pista di casa l'Amatori rimase a lungo in vantaggio prima di subire la rimonta dei versiliesi, completata dalla doppietta di Pedro Gil negli ultimi due minuti di gioco (5-4); in seguito, la quinta gara fu anch'essa appannaggio dei rossoblù toscani, che conseguirono così il loro terzo scudetto consecutivo. La squadra di De Rinaldis partecipò altresì alla Coppa CERS, abbandonando la competizione ai quarti di finale.
L'anno successivo si aprì con l'affermazione in Supercoppa italiana: guidati dal tecnico portoghese Nuno Resende, i giallorossi si imposero nel doppio confronto con il Forte dei Marmi, avvalendosi del contributo dei due nuovi acquisti Giulio Cocco e Giacomo Maremmani nonché delle qualità realizzative di Federico Ambrosio, autore di tre reti fra andata (2-2) e ritorno (5-4). Lodigiani e versiliesi tornarono a duellare anche in campionato alternandosi più volte al comando della classifica, che vide infine primeggiare i rossoblù con un margine esiguo. Dopo essere state entrambe estromesse ai quarti di Eurolega, le due formazioni si incontrarono ancora nell'atto conclusivo dei play-off, dove l'Amatori era giunto uscendo vincitore da un'aspra contesa in semifinale contro il CGC Viareggio ed evitando l'eliminazione grazie a un successo per 6-0 al PalaBarsacchi. La sfida decisiva fra i giallorossi e i fortemarmini ebbe inizio con un 5-4 interno a favore degli uomini di Resende; i toscani si aggiudicarono le due gare seguenti per 6-1 e 3-2, capitolando poi nuovamente a Lodi con il punteggio di 6-1. Si pervenne così alla quinta partita della serie, da disputarsi in Versilia: i padroni di casa si portarono in vantaggio con Enric Torner, ma Alessandro Verona ristabilì rapidamente un equilibrio che si protrasse sino al termine dei tempi supplementari. Allo scopo di dirimere la situazione di parità, si rese necessaria una sequenza di diciotto tiri di rigore: una segnatura di Domenico Illuzzi e una parata di Adrià Català risultarono infine determinanti per consegnare all'Amatori il suo secondo scudetto, a trentasei anni di distanza dall'unico titolo precedente.
Il confronto serrato con i rossoblù proseguì nella stagione 2017-2018: in Supercoppa la vittoria arrise al Forte dei Marmi, mentre i giallorossi – in virtù del successo riportato nello scontro diretto, previsto all'ultima giornata del torneo – conseguirono il primato nella fase regolare della Serie A1. Dopo aver eliminato HRC Monza e CGC Viareggio, battute rispettivamente per 10-3 e 11-3 nei due incontri decisivi, la formazione di Resende guadagnò la finale dei play-off, dove i lodigiani ritrovarono Torner e compagni per la terza annata consecutiva: prevalendo dapprima per 5-3, poi per 2-1 e infine ancora per 5-3 ai tempi supplementari, l'Amatori chiuse la serie in tre partite e si confermò campione d'Italia. Alla nuova affermazione della squadra fornì il proprio apporto anche il difensore lusitano Luís Querido insieme ai giovani attaccanti Francesco Compagno, Mattia Gori e Gonçalo Pinto, i quali erano stati chiamati a rimpiazzare Ambrosio, Platero e Maremmani. Nella massima competizione europea i giallorossi non oltrepassarono il girone di qualificazione ai quarti di finale, malgrado la vittoria interna per 7-4 contro lo Sporting CP di Pedro Gil.
Ceduti Català, Cocco e Pinto, i lodigiani avviarono la stagione seguente regolando il Follonica nella doppia sfida che assegnò la Supercoppa italiana 2018. Dopo aver concluso la fase regolare del campionato in vetta alla classifica e senza alcuna sconfitta, gli uomini di Resende – penalizzati dall'infortunio occorso ad Alessandro Verona – 
cedettero il passo ai viareggini nella semifinale dei play-off; in ambito internazionale, il cammino di Illuzzi e compagni si arrestò ai quarti di Eurolega di fronte ai biancoverdi di Lisbona, futuri vincitori del titolo continentale.
Sin dalla sua fondazione, l'Amatori Lodi è contraddistinto dai colori dello stemma cittadino, vale a dire il giallo e il rosso. La canonica divisa di gioco è composta da una maglia a strisce verticali giallorosse di uguale larghezza, abbinata a calzoncini e calzettoni rossi o bianchi. La tenuta di riserva – che nell'hockey su pista viene spesso impiegata nelle partite casalinghe, in segno di ospitalità nei confronti degli avversari – prevede di norma una casacca bianca caratterizzata da una banda verticale giallorossa o da altri elementi che richiamano i colori sociali; occasionalmente i giocatori lodigiani hanno indossato uniformi di altre tinte (grigio ardesia, blu reale o nero con ampi inserti giallorossi).
L'emblema dell'Amatori Hockey Lodi – in uso dal 1965 al 1996 – era un monogramma formato dalle iniziali della denominazione societaria, inscritte in un cerchio di colore nero con bordo bianco. Le lettere «A» e «H» erano rispettivamente rossa e gialla, mentre la «L» – che completava inoltre il nome della città di Lodi, riportato in basso a destra in caratteri bianchi – era stilizzata come un bastone da hockey su pista, anch'esso bianco.
Nel 1999 – contestualmente alla rifondazione del sodalizio sportivo – fu creato un nuovo logo, che ritraeva una formica giallorossa con sembianze antropomorfe ed equipaggiamento hockeistico; la dicitura «1993» presente nella parte inferiore dello stemma si riferiva all'anno di costituzione dello Sporting 93, una delle due associazioni cittadine che contribuirono alla rinascita dell'Amatori.
Dal 2014 l'emblema del club consiste in uno scudo pentagonale suddiviso in due sezioni lungo una delle diagonali: a sinistra è raffigurata la silhouette di un giocatore di hockey su uno sfondo a strisce verticali giallorosse, mentre a destra si trova il Torrione del Castello Visconteo, uno dei simboli più rappresentativi della città, sulla sommità del quale sventola la bandiera di Lodi. In basso, un cartiglio nero con profili rossi reca il nome della società in caratteri tondi di colore giallo.
Il sodalizio dispone di un inno ufficiale, intitolato Due colori, che dal 2005 viene diffuso al PalaCastellotti in occasione di tutte le gare casalinghe della prima squadra, nel momento in cui la formazione giallorossa entra in pista: il brano, ispirato a uno dei cori da stadio più popolari fra la tifoseria, è interpretato e arrangiato dal gruppo pop rock/hard rock/rock progressivo Asfodelo Band, originario della città di Lodi. La musica è stata composta dal bassista Rodolfo Oliva, mentre il testo è opera del cantante Andrea Oppizi; gli altri membri stabili del complesso sono i chitarristi Roberto Placenti e Simone Prestini.
Il primo campo da gioco e da allenamento dell'Amatori Lodi fu la pista da pattinaggio all'aperto del quartiere Revellino, situata in prossimità della riva sinistra dell'Adda, all'interno di un piccolo centro sportivo che comprendeva anche una piscina. Dal momento che le competizioni rotellistiche si svolgevano esclusivamente fra la primavera e l'estate, nei mesi più freddi la superficie piastrellata del terreno di gioco veniva ricoperta da uno strato di lolla di riso, allo scopo di proteggerla dal gelo e dalle intemperie. L'impianto, che era stato realizzato agli inizi degli anni cinquanta con il contributo della Banca Popolare di Lodi, fu convertito in arena coperta nel 1968, assumendo la denominazione di PalaRiboni; i suoi spalti potevano accogliere approssimativamente 2 000 persone.
Nel 1986 fu intrapresa la costruzione di un nuovo palazzetto, posto in località Faustina al pari di altre strutture sportive; l'impianto – intitolato al pilota automobilistico lodigiano Eugenio Castellotti, vincitore della Mille Miglia del 1956 con la Ferrari – fu formalmente inaugurato nel febbraio del 1989, in occasione di un incontro amichevole di hockey su pista fra le nazionali di Italia e Germania Ovest. Il PalaCastellotti è dotato di una pavimentazione in parquet e dispone di una capienza massima di circa 3 000 spettatori.
Dati aggiornati alla stagione 2018-2019, tratti dal sito internet ufficiale della Federazione Italiana Sport Rotellistici.
A dispetto della diffusione piuttosto modesta di cui l'hockey su pista gode a livello nazionale, l'Amatori Lodi è seguito con costanza da una tifoseria calda e appassionata, annoverata fra le più numerose in Europa nel contesto degli sport rotellistici.
Un nutrito gruppo di simpatizzanti cominciò a interessarsi alle vicende della squadra nel 1976, allorché il presidente Aurelio Gasparini ingaggiò l'esperto attaccante portoghese António Livramento, considerato uno dei giocatori più noti e talentuosi di tutti i tempi: l'arrivo dell'atleta lusitano, oltre a giovare al rendimento della formazione giallorossa, fu determinante nel rendere l'hockey su pista la disciplina agonistica più popolare in città. Alla fine degli anni settanta fu stretto un gemellaggio con i sostenitori del Bassano, mentre esistono accese rivalità con il CGC Viareggio, il Novara e il Valdagno 1938.
Il settore del PalaCastellotti in cui abitualmente prendono posto i tifosi più calorosi è intitolato alla memoria del dirigente Severino Bianchetti, morto nel maggio del 2001 per un malore occorso durante una trasferta; molti lodigiani appoggiano attivamente anche la nazionale italiana, viaggiando al seguito della selezione azzurra in occasione dei campionati europei e mondiali. Nel 2011, allo scopo di rendere omaggio all'affezione della cittadinanza per l'hockey, l'amministrazione comunale e la società giallorossa promossero la realizzazione di una statua bronzea raffigurante un giocatore nell'atto di eseguire un tiro o un passaggio; l'opera, creata dall'artista lombardo Hervé Barbieri, fu collocata nel piazzale della stazione ferroviaria.
 Campionato italiano: 31980-1981, 2016-2017, 2017-2018 Coppa Italia: 31978, 2011-2012, 2015-2016 Supercoppa italiana: 22016, 2018 Coppa di Lega: 12009-2010
Dati aggiornati alla stagione 2018-2019, tratti dal sito internet ufficiale della Federazione Italiana Sport Rotellistici.
A livello giovanile, l'Amatori Lodi ha conquistato uno scudetto nella categoria «promesse» (negli anni settanta), uno scudetto «juniores» (1990-1991), quattro titoli nazionali nella categoria «allievi» (nelle stagioni 1988-1989, 1996-1997, 1999-2000 e 2000-2001) e una Coppa Italia Under-20 (nel 2017-2018).
Guida ai campionati italiani di hockey su pista 2015-2016, Milano, Lega Nazionale Hockey, 2015, ISBN non esistente.
 Eugenio Lombardo, Le associazioni ricreative, in Ercole Ongaro (a cura di), Il Lodigiano nel Novecento. La cultura, Milano, FrancoAngeli, 2006, ISBN 978-88-464-7142-0.
 Aldo Negri e Stefano Blanchetti, Amatori tricolore 2. Il libro ufficiale dello scudetto giallorosso, Milano, Growing Consulting & Media, 2017, ISBN 978-88-942813-0-9.
 Aldo Negri e Stefano Blanchetti, Amatori tricolore 3. Momenti in giallo e rosso, Milano, Growing Consulting & Media, 2018, ISBN 978-88-942813-1-6.
 Bruno Pezzini, Dizionario del dialetto lodigiano, Lodi, Il Cittadino, 2000, ISBN 88-85237-13-4.
 Mario Spini et al., Amatori tricolore. Speciale scudetto 1980-81, Milano, Il Provinciale, 1981, ISBN non esistente.
 Paolo Virdi, 50 minuti di gloria. Gli anni moderni dell'hockey pista. Volume 1, Lodi, Lodinotizie, 2012, ISBN 978-88-908803-0-8.
 Paolo Virdi, 50 minuti di gloria. Gli anni moderni dell'hockey pista. Volume 2, Lodi, Lodinotizie, 2013, ISBN 978-88-908803-1-5.

Amazing Stories è stata una rivista di fantascienza statunitense ideata nel 1926 da Hugo Gernsback e pubblicata fino al 2005. È stata la prima rivista in lingua inglese dedicata e rivolta unicamente alla fantascienza, tanto che la data di nascita del genere stesso viene convenzionalmente fatta coincidere con l'uscita del primo numero (10 marzo 1926). Infatti, nonostante sia possibile trovare precedenti opere di fantascienza sia a livello letterario, sia all'interno di altre riviste pulp, con essa è stato dato un confine e una definizione precisa al nuovo genere letterario.
Gernsback credeva che la fantascienza potesse istruire i lettori e il suo intento iniziale fu di mescolare educazione e intrattenimento. Il suo pubblico comunque mostrò presto di preferire le avventure implausibili; il movimento di allontanamento dall'idealismo di Gernsback accelerò quando la rivista cambiò proprietà, alla fine degli anni trenta. Nonostante ciò, Gernsback ebbe un enorme impatto sul genere fantascientifico: la creazione di una rivista specializzata generò un'intera industria editoriale dedicata alla fantascienza. La colonna dei lettori su Amazing permise agli appassionati di entrare in contatto tra di loro e consentì la creazione del fandom fantascientifico che a sua volta ebbe una forte influenza sullo sviluppo del genere. Tra gli autori pubblicati per la prima volta su Amazing vi sono Isaac Asimov, Howard Fast, Ursula K. Le Guin, Roger Zelazny e Thomas M. Disch.
Oltre che la prima, è stata anche la più longeva rivista di fantascienza; è stata infatti pubblicata con saltuarie interruzioni per quasi ottant'anni, nonostante la sua vita editoriale sia stata piuttosto travagliata.
Intorno alla fine dell'Ottocento iniziarono a comparire regolarmente sulle riviste di narrativa popolare storie incentrate su invenzioni scientifiche e storie ambientate nel futuro. Il mercato per queste storie brevi si prestava a racconti d'invenzione nella tradizione di Jules Verne. Riviste come Munsey's Magazine e The Argosy, edite per la prima volta rispettivamente nel 1889 e 1896, pubblicavano qualche racconto di fantascienza ogni anno. Alcune riviste patinate come McClure's, che pagavano bene ed erano indirizzate a un pubblico più letterario, pubblicavano anch'esse narrativa a sfondo scientifico, tuttavia nei primi anni del Novecento la fantascienza — sebbene non avesse ancora ricevuto questo nome — veniva pubblicata ben di più sulle riviste pulp che su quelle patinate.Nel 1908 Hugo Gernsback pubblicò il primo numero di Modern Electrics, una rivista indirizzata agli hobbisti scientifici. Fu un successo immediato e Gernsback iniziò a includere articoli sull'uso immaginativo della scienza, come Wireless on Saturn (dicembre 1908). Nell'aprile 1911 Gernsback iniziò a pubblicare a puntate il suo romanzo fantascientifico Ralph 124C 41+, ma nel 1913 vendette la sua parte della rivista al suo socio e lanciò una nuova rivista, Electrical Experimenter, che ben presto iniziò a pubblicare fantascienza. Nel 1920 Gernsback cambiò il nome della rivista in Science and Invention e nel corso dei primi anni venti pubblicò molta fantascienza, insieme ad articoli scientifici.
Nel 1921 Gernsback iniziò a pubblicare un'altra rivista, Practical Electrics. Nel 1924 ne mutò il nome in The Experimenter, e inviò una lettera a 25.000 persone per valutare l'interesse del pubblico verso una ipotetica rivista dedicata alla fantascienza. Secondo le sue parole, «la risposta fu tale che l'idea venne abbandonata per due anni.» Nel 1926 decise di procedere comunque e cessò le pubblicazioni di The Experimenter per fare spazio nel suo calendario di pubblicazione ad una nuova rivista. Il curatore editoriale di The Experimenter, T. O'Conor Sloane, divenne il curatore di Amazing Stories. Il primo numero apparve il 10 marzo 1926, con una data di copertina di aprile 1926.
La rivista venne pubblicata con saltuarie interruzioni per quasi ottant'anni, nonostante la sua vita editoriale sia stata piuttosto travagliata. Il primo numero fu pubblicato il 5 aprile 1926 da Hugo Gernsback il quale già nel 1929 dovette cedere il controllo della rivista, a causa di una bancarotta. Acquistata nel 1938 dalla Ziff-Davis, come curatore editoriale fu ingaggiato Raymond A. Palmer, che risollevò le vendite della rivista, nonostante le critiche: nella seconda metà degli anni quaranta iniziò a pubblicare le storie della serie "Shaver Mystery", incentrate su un clamoroso mito legato a un'antica civiltà sotterranea; le storie venivano presentate come fatti reali e portarono a un aumento drastico della circolazione della rivista, ma anche a coprirla di ridicolo. Palmer venne rimpiazzato nel 1949 da Howard Browne, che per un breve periodo pianificò di alzare il livello della pubblicazione, senza riuscirci; Amazing passò comunque ad un formato digest nel 1953, dopo la fine dell'era delle riviste pulp. Seguì un breve periodo con Paul W. Fairman alla guida, quindi dalla fine 1958 con Cele Goldsmith la quale fu capace di infondere nuova vita nella rivista, tanto che il suo periodo viene considerato uno dei più creativi di Amazing. Non riuscì comunque ad arrestare il declino delle vendite e la rivista venne ceduta alla Universal Publishing Company di Sol Cohen nel 1965.
Nel periodo di Cohen Amazing fu riempita quasi completamente con ristampe di storie. Cohen si trovò in conflitto con l'appena costituita Science Fiction Writers of America dato non pagava agli autori i diritti per le ristampe. Tale conflitto costò alla rivista, alla fine degli anni sessanta, due curatori editoriali di seguito, Harry Harrison e Barry N. Malzberg. Ted White, succeduto a Malzberg, eliminò le ristampe e ridiede alla rivista un nome rispettato: durante la sua gestione Amazing venne candidata per tre volte al Premio Hugo. Nel 1983 divenne proprietà della TSR, che nei vent'anni successivi tentò ad intermittenza di creare un'incarnazione moderna della rivista, quindi nel 1997 della Wizards of the Coast. Un ultimo tentativo di ridarle vita venne fatto dalla Paizo Publishing alla fine del 2004, ma la pubblicazione venne sospesa con il numero di marzo 2005 (distribuito solo in formato digitale). Nel marzo 2006 la casa editrice comunicò l'intenzione di cessarne definitivamente la pubblicazione.
Il lavoro editoriale venne svolto in gran parte da Sloane, ma Gernsback aveva l'ultima parola sul contenuto dei racconti. Due consulenti, Conrad A. Brandt e Wilbur C. Whitehead, furono assunti per aiutarlo a trovare racconti da ristampare. Frank R. Paul, che aveva lavorato con Gernsback già dal 1914 producendo molte illustrazioni per i racconti in The Electrical Experimenter, divenne l'artista delle copertine. Amazing venne pubblicato nel grande formato bedsheet (8,5 × 11,75 pollici, 216 × 298 mm), la stessa dimensione delle riviste tecniche. Fu un successo immediato e presto raggiunse la rispettabile tiratura di 100.000 copie. Gernsback vide che c'era un pubblico entusiasta per quella che chiamava scientifiction (il termine "science fiction" venne coniato solo in seguito): nel 1927 pubblicò Amazing Stories Annual, che andò esaurita, e nel gennaio 1928 lanciò una nuova rivista trimestrale, Amazing Stories Quarterly, come compagna regolare di Amazing. Venne pubblicata con una cadenza abbastanza regolare per 22 numeri.Gernsback era lento a pagare i suoi autori e creditori: la vastità dei suoi investimenti ne limitava la liquidità. Il 20 febbraio 1929 il suo stampatore e fornitore di carta aprì una procedura di bancarotta contro di lui. Si è suggerito che Bernarr Macfadden, un altro editore di riviste, avesse manovrato per forzare la bancarotta perché Gernsback non voleva vendere le sue riviste a Macfadden, ma ciò non è stato provato. Experimenter Publishing venne dichiarata in bancarotta nel giro di pochi giorni; Amazing sopravvisse con il suo personale, ma Hugo e suo fratello Sidney erano stati estromessi come direttori. Arthur H. Lynch divenne redattore capo, sebbene Sloane continuasse ad avere il controllo effettivo dei contenuti della rivista. Il gestore della bancarotta, Irving Trust, vendette ben presto la rivista a B.A. Mackinnon e nell'agosto 1931 Amazing venne acquistata dalla Teck Publications, una sussidiaria della Macfadden Publishing di Bernarr Macfadden. Le ingenti risorse finanziarie della Macfadden aiutarono a isolare Amazing dalle difficoltà finanziarie causate dalla grande depressione. Le uscite di Amazing Stories Quarterly iniziarono a diventare irregolari, ma Amazing non mancò un numero nei primi anni trenta. Divenne comunque poco profittevole pubblicarla negli anni successivi. La tiratura cadde a poco più che 25.000 copie nel 1934 e nell'ottobre 1935 divenne bimestrale.Per il 1938, con la tiratura ridotta a sole 15.000 copie, la Teck Publications stava avendo problemi finanziari. Nel gennaio 1938 la Ziff-Davis rilevò la rivista; il numero di aprile venne assemblato da Sloane, ma pubblicato dalla Ziff-Davis. Bernard Davis, che curava il dipartimento editoriale della Ziff-Davis, tentò di assumere Roger Sherman Hoar come curatore; Hoar rifiutò il posto ma suggerì Raymond A. Palmer, un attivo fan locale di fantascienza. Palmer venne assunto quel febbraio, assumendo i doveri di curatore con il numero di giugno 1938. Ziff-Davis lanciò Fantastic Adventures, un compagno fantasy ad Amazing, nel maggio 1939, sempre con Palmer come curatore. Palmer riuscì rapidamente a migliorare la tiratura di Amazing's e nel novembre 1938 la rivista tornò nuovamente a una periodicità mensile, anche se questo non durò per tutto il periodo di Palmer: tra il 1944 e il 1946 la rivista fu bimestrale e poi trimestrale per un certo periodo, prima di tornare ad essere mensile.
Nel settembre 1943 Richard S. Shaver, un lettore di Amazing, iniziò una corrispondenza epistolare con Palmer, che ben presto gli chiese di scrivere storie per la rivista. Shaver rispose con una storia intitolata I Remember Lemuria pubblicata nel numero di marzo 1945, che venne presentata da Palmer come un misto di realtà e finzione. La storia, incentrata su civiltà preistoriche, potenziò enormemente le vendite di Amazing e Palmer pubblicò una nuova storia di Shaver in ogni numero, culminando in un numero speciale nel giugno 1941 completamente dedicato allo "Shaver Mystery", come veniva chiamato. Amazing si attirò ben presto il ridicolo per queste storie. Un articolo sarcastico di William S. Baring-Gould nel numero di settembre 1946 su Harper's spinse William Ziff a dire a Palmer di limitare il materiale di Shaver presente nella rivista; Palmer si adattò, ma i suoi interessi (e forse la sua credulità) in questo tipo di materiale era ora significativa e ben prestò iniziò a pensare di lasciare la Ziff-Davis. Nel 1947 fondò la Clark Publications, lanciando Fate l'anno successivo e nel 1949 si ritirò dalla Ziff Davis per dedicarsi a questa e altre riviste.Howard Browne, che era in congedo dalla Ziff-Davis per scrivere narrativa, assunse l'incarico di curatore e iniziò buttando via un repertorio di 300.000 parole che Palmer aveva acquisito prima di andarsene. Browne aveva l'ambizione di alzare il livello di Amazing e le sue motivazioni vennero rafforzate dalla Street & Smith, uno degli editori più vecchi ed autorevoli, che chiuse tutte le sue riviste pulp nell'estate del 1949. I pulp stavano morendo — in gran parte a causa del successo dei tascabili — e la Street & Smith decise di concentrarsi sulle sue riviste patinate. Alcuni pulp lottarono per alcuni anni ancora, ma Browne riuscì a persuadere la Ziff and Davis che il futuro era nei patinati, convincendoli ad aumentare il budget a sua disposizione da 1 centesimo a un massimo di cinque per parola. Browne riuscì a farsi promettere nuove storie da molti autori di fama, compresi Isaac Asimov e Theodore Sturgeon. Produsse una bozza di rivista nell'aprile 1950 e pianificò di lanciare la nuova incarnazione di Amazing nell'aprile 1951, il venticinquesimo anniversario del primo numero. Comunque l'impatto economico della guerra di Corea, che scoppiò nel 1950, condusse a tagli finanziari. I piani vennero cancellati e la Ziff-Davis non riprese mai più l'idea.
L'interesse di Browne in Amazing declinò a causa della sospensione del progetto di trasformarla in una rivista patinata. Anche se rimase coinvolto con Fantastic Adventures, un'altra rivista della Ziff-Davis, cedette il suo incarico di curatore di Amazing a William Hamling e Lila Shaffer. Nel dicembre 1950, quando la Ziff-Davis spostò gli uffici da Chicago a New York, Hamling rimase a Chicago e Browne rinnovò il proprio coinvolgimento nella rivista.Nel 1952 Browne convinse la Ziff-Davis a tentare di lanciare una nuova rivista fantasy in formato digest (un formato di rivista minore di quello convenzionale, ma più grande di un tascabile, generalmente di circa 14x30 mm). Fantastic, che comparve nell'estate di quell'anno, era di tema fantasy piuttosto che di fantascienza ed ebbe un successo tale da persuadere la Ziff-Davis a spostare Amazing dal formato pulp al formato digest all'inizio del 1953 (passando al contempo a una periodicità bimestrale). Comunque le vendite calarono marcatamente e i successivi tagli al budget limitarono la qualità delle storie, sia di Amazing che di Fantastic. Fantastic iniziò a pubblicare anche fantascienza e le vendite aumentarono, ma Browne, che non era più appassionato di fantascienza come una volta, perse nuovamente interesse per le riviste.Paul W. Fairman rimpiazzò Browne come curatore nel settembre 1956. All'inizio della gestione Fairman, Bernard Davis decise di tentare di inviare una serie di romanzi collegati intitolati Amazing Stories Science Fiction Novels. Le lettere dei lettori in Amazing indicavano un desiderio di romanzi, che Amazing non aveva spazio per ospitare. La serie di romanzi non durò; ne fu pubblicato solo uno, A 30 milioni di Km. dalla Terra (20 Million Miles to Earth) di Henry Slesar. Ad ogni modo, in risposta all'interesse dei lettori per narrativa più lunga, la Ziff-Davis espanse Amazing di 16 pagine a partire con il numero di marzo 1958 e la rivista iniziò ad ospitare romanzi completi.Alla fine del 1958 Fairman si trasferì all'Ellery Queen's Mystery Magazine e il suo ruolo venne assunto da Cele Goldsmith. Goldsmith era stata assunta nel 1955 come segretaria e divenne vice curatore l'anno successivo, per aiutare con il lavoro aggiuntivo creatosi quando la Ziff-Davis lanciò due riviste che ebbero vita breve, Dream World e Pen Pals. La Ziff-Davis non aveva fiducia nelle capacità di Goldsmith come curatrice, così quando Fairman se ne andò assunse un consulente per affiancarla. Goldsmith comunque lavorò bene e in breve il coinvolgimento di Lobsenz divenne minimo.
Goldsmith è ben considerata tra gli storici della fantascienza per le sue innovazioni e per l'impatto che ebbe sul principio della carriera su molti scrittori come Ursula K. Le Guin e Roger Zelazny, ma durante la sua gestione le vendite ristagnarono. Nel 1964 la tiratura di Fantastic era ridotta a 27.000 copie e quella di Amazing era di poco migliore. Il marzo seguente entrambe le riviste furono vendute alla Ultimate Publishing Company, gestita da Sol Cohen e Arthur Bernhard. A Goldsmith venne data la possibilità di scegliere se continuare a seguire le riviste o rimanere alla Ziff-Davis; scelse di rimanere alla casa editrice e Cohen assunse Joseph Wrzos come curatore a partire dal numero di agosto-settembre 1965. Wrzos usò il nome di "Joseph Ross" sul colophon per evitare problemi di lettura del suo nome. Entrambe le riviste divennero immediatamente bimestrali.Cohen aveva acquistato i diritti per ristampare le storie comparse sui numeri arretrati, anche se Wrzos ottenne da lui il permesso di pubblicare una storia inedita per numero. Cohen pubblicava altre riviste di ristampe come Great Science Fiction e Science Fiction Classics, ma non pagava gli autori per le ristampe. Ciò lo portò in conflitto con la Science Fiction Writers of America (SFWA), un'organizzazione di scrittori professionisti formatasi nel 1965. Ben presto la SFWA dichiarò il boicottaggio delle riviste della Ultimate fino a che Cohen non si fosse accordato per pagare per le ristampe. Cohen accettò di pagare una tariffa fissa per tutte le storie e quindi nell'agosto 1967 una tariffa graduale in base alla lunghezza della storia. Harry Harrison aveva accettato di agire come intermediario nelle trattative con Cohen e, quando Wrzos se ne andò nel 1967, Cohen chiese a Harrison di prenderne il posto. Quest'ultimo si dichiarò disponibile, dato che SF Impulse, la rivista di cui era il curatore, aveva chiuso nel febbraio 1967. Ottenne da Cohen la promessa che la politica di pubblicare quasi solo ristampe sarebbe stata gradualmente abbandonata entro la fine dell'anno e divenne curatore a partire dal numero di settembre 1967.Nel febbraio 1968 Harrison decise di andarsene, dato che Cohen non mostrava segni di abbandonare le ristampe. Diede le dimissioni e suggerì a Cohen Barry N. Malzberg come possibile successore. Cohen conosceva Malzberg dal suo lavoro alla Scott Meredith Literary Agency e pensò che sarebbe stato più morbido di Harrison riguardo alla politica sulle ristampe. Malzberg assunse l'incarico nell'aprile 1968, ma immediatamente entrò in conflitto proprio riguardo alle ristampe, minacciando di licenziarsi nell'ottobre dello stesso anno per un disaccordo su una copertina da lui commissionata. Cohen contattò l'allora presidente della SFWA Robert Silverberg e gli disse — mentendo — che Malzberg si era effettivamente licenziato. Silverberg raccomandò Ted White come rimpiazzo. Cohen assunse White e licenziò Malzberg; White assunse il controllo con il numero di maggio 1969.
Quando White assunse l'incarico di curatore editoriale, le vendite di Amazing erano di circa 38.500 copie, di cui solo il 4% per gli abbonati (rispetto alle vendite in edicola). Era una percentuale molto bassa: per confronto Analog vendeva circa il 35% della sua tiratura agli abbonati. La moglie di Cohen inviava i numeri della rivista da casa sua e Cohen non voleva aumentare gli abbonati per non aumentare il carico di lavoro della moglie. White lavorò duramente per aumentare la tiratura, nonostante la mancanza di supporto di Cohen, ma ottenne un successo limitato. Uno dei primi cambiamenti fu di ridurre la dimensione tipografica dei caratteri di stampa per poter inserire più storie. Per finanziare la modifica aumentò il prezzo di copertina di Fantastic e Amazing a 60 centesimi, ma questo ebbe un forte impatto negativo sulla tiratura, che cadde circa del 10% tra il 1969 e il 1970.Nel 1972 White cambiò il titolo in Amazing Science Fiction, distanziando leggermente la rivista dalle connotazioni pulp di Amazing Stories. Lo stipendio di White era basso e spesso i suoi amici leggevano i manoscritti gratuitamente, ma nonostante i suoi sforzi la tiratura continuò a scendere. Dalle circa 40.000 di quando White iniziò a lavorare alla rivista, la tiratura cadde fino a circa 23.000 nell'ottobre 1975. White era contrario a continuare con i finanziamenti limitati che Cohen forniva e rassegnò le dimissioni nel 1975. Cohen riuscì a convincere White a rimanere; questi promise di restare per un altro anno, ma in realtà mantenne il ruolo di curatore fino alla fine del 1978.Amazing elevò il prezzo di copertina da 75 centesimi a 1 dollaro con il numero di novembre 1975. La periodicità divenne trimestrale con il numero di marzo 1976, pertanto il numero del 50º anniversario ebbe la data di copertina di giugno 1976. Nel 1977 Cohen annunciò che Amazing e Fantastic erano in perdita di 15.000 dollari, sebbene la tiratura di Amazing (di circa 26.000 copie) fosse costante da anni. Cohen cercò un nuovo editore a cui vendere le riviste, ma nel settembre dell'anno seguente vendette la sua metà della casa editrice al suo partner Arthur Bernhard. White aveva occasionalmente suggerito a Cohen che Amazing avrebbe tratto beneficio da nuovi investimenti e da una reimpostazione; ripropose gli stessi suggerimenti a Bernhard ad inizio ottobre. Secondo White, Bernhard non solo rispose negativamente, ma gli disse che non sarebbe stato pagato fino a che l'edizione successiva non fosse stata consegnata. White si licenziò e restituì tutti i manoscritti in suo possesso ai suoi autori, anche quelli che erano stati sottoposti a revisione ed erano pronti per la pubblicazione. White affermò che era stato istruito in questo senso da Bernhard, sebbene questi lo abbia negato.
Elinor Mavor assunse il ruolo di curatore editoriale ad inizio 1979. Lavorava già per Bernhard come illustratrice e nel reparto produzione di diverse sue riviste, sebbene non per Amazing. Era anche stata curatrice di Bill of Fare, una rivista commerciale per ristoranti. Mavor aveva letto molta fantascienza ma non sapeva nulla del mondo delle riviste di fantascienza quando assunse l'incarico. Poiché dubitava che una donna sarebbe stata accettata come redattrice di una rivista di fantascienza, inizialmente usò lo pseudonimo di "Omar Gohagen", sia per Amazing che per Fantastic, abbandonandolo alla fine del 1980. La tiratura continuò a cadere e Bernhard rifiutò di considerare la richiesta di intraprendere una campagna di abbonamenti, che avrebbe potuto essere d'aiuto. Alla fine del 1980 Bernhard decise invece di fondere le due riviste. L'ultimo numero indipendente di Fantastic fu quello di ottobre 1980, successivamente le due riviste combinate tornarono a una periodicità bimestrale. Allo stesso tempo il titolo venne cambiato in Amazing Science Fiction Stories. Bernhard ridusse il salario di Mavor dopo la fusione, dato che curava una sola rivista. Nonostante questo, Elinor rimase con Amazing, ma non riuscì a impedire che la tiratura continuasse a cadere fino a sole 11.000 copie vendute nelle edicole nel 1982.Poco dopo la fusione, Bernhard decise di ritirarsi e contattò, tra gli altri, Edward Ferman, il curatore di Fantasy and Science Fiction, e Joel Davis della Ziff-Davis, per la possibile vendita di Amazing. Jonathan Post, dell'Emerald City Publishing, convinto di avere concluso un accordo con Bernhard, iniziò a fare pubblicità per gli abbonamenti, ma le trattative fallirono. Bernhard contattò anche George H. Scithers, che declinò, ma lo mise in contatto con Gary Gygax della TSR. Il 27 maggio 1982 venne conclusa la vendita e la TSR acquisì i trademark e i copyright di Amazing Stories. Scithers venne assunto dalla TSR come curatore a partire dal numero di novembre 1982. Venne rimpiazzato da Patrick Lucien Price nel settembre 1986, e quindi da Kim Mohan nel maggio 1991. La TSR cessò la pubblicazione di Amazing con il numero dell'Inverno 1995. ma poco dopo che la TSR venne acquisita dalla Wizards of the Coast nel 1997, la rivista venne nuovamente rilanciata con Mohan come curatore editoriale. Questa versione durò per soli dieci numeri, anche se incluse all'inizio del 2000 un numero speciale per commemorare la seicentesima uscita. Il giornale commerciale della fantascienza Locus commentò in una delle prime recensioni che la distribuzione della rivista pareva debole. Amazing si dimostrò in effetti incapace di sopravvivere: l'ultimo numero di questa versione fu datato Estate 2000. La testata venne successivamente acquisita in licenza dalla Paizo Publishing, che lanciò una nuova versione mensile nel settembre 2004. Il numero di febbraio 2005 fu l'ultimo stampato; venne distribuito un numero datato marzo 2005 in formato PDF e nel marzo 2006 la Paizo annunciò che non avrebbe più pubblicato Amazing.La Hasbro (proprietaria della Wizard of the Coast) ha lasciato scadere il marchio e nel settembre 2011 è stato acquistato da Steve Davidson che ha annunciato il progetto di pubblicarne un'edizione online. Davidson ha creato un gruppo di consiglio editoriale che comprende quattro dei precedenti curatori editoriali di Amazing Stories.
L'editoriale di Gernsback nel primo numero affermò che «Non solo questi racconti stupefacenti sono letture tremendamente interessanti: sono anche istruttivi.» Aveva sempre creduto che la "scientifiction" ("narrativascientifica"), come chiamava queste storie, avesse un potere educativo, ma ora comprendeva che la narrativa doveva anche intrattenere oltre che istruire. Il suo continuo credere nel valore istruttivo della fantascienza non era in sintonia con atteggiamento generale del pubblico verso le riviste pulp, che erano viste come "spazzatura".Il primo numero di Amazing conteneva solo ristampe, iniziando con una pubblicazione a puntate de Le avventure di Ettore Servadac (o Attraverso il mondo solare) di Jules Verne. In sintonia con il nuovo approccio di Gernsback questo era uno dei racconti di Verne meno scientificamente plausibili. Erano anche inclusi Il nuovo acceleratore di H. G. Wells e La verità sul caso del Signor Valdemar di Edgar Allan Poe; Gernsback mise i nomi di tutti e tre gli autori sulla copertina. Ristampò anche tre storie più recenti, due dalla sua rivista Science and Invention: L'uomo venuto dall'atomo (The Man from the Atom) di G. Peyton Wertenbacker e La «cosa» venuta da... fuori (The Thing from—'Outside') di George Allan England. La terza fu L'uomo che salvò la Terra (The Man Who Saved the Earth) di Austin Hall, che era già comparsa in All-Story Weekly.Nel numero di giugno 1926 Gernsback annunciò un concorso per la composizione di una storia breve basata sulla copertina disegnata dall'illustratore Frank R. Paul, con un primo premio di 250 dollari. Il concorso attrasse oltre 360 partecipanti, sette dei quali furono infine pubblicati su Amazing. Il vincitore fu Cyril G. Wates, che vendette altre tre storie a Gernsback alla fine degli anni venti. Altri due partecipanti diventarono in seguito scrittori di successo. Una fu Clare Winger Harris, la cui storia Il fato del «Poseidonia» (The Fate of the Poseidonia) si classificò al terzo posto nel concorso e venne pubblicata nel numero di giugno 1927 come "Mrs. F.C. Harris". L'altro partecipante degno di nota fu A. Hyatt Verrill, con The Voice from the Inner World, che venne pubblicata nel luglio 1927.
Comparve ben presto una rubrica delle lettere dei lettori intitolata "Discussions", che divenne una caratteristica regolare con il numero di gennaio 1927. Molti lettori di fantascienza vivevano isolati in piccole località e non conoscevano nessuno a cui piacesse lo stesso tipo di narrativa. L'abitudine di Gernsback di pubblicare gli indirizzi completi di tutta la corrispondenza permise ai fan di corrispondere direttamente tra loro. Il fandom della fantascienza fa risalire i suoi inizi alla colonna delle lettere in Amazing e dei suoi concorrenti, e uno storico del settore, Lester del Rey, ha commentato che l'introduzione della rubrica delle lettere «può essere stato uno degli eventi più importanti in tutta la storia della fantascienza.»Per il primo anno Amazing pubblicò principalmente ristampe. Attirare materiale nuovo di buona qualità si dimostrò difficile e la lentezza di Gernsback nel pagare i suoi autori non fu di aiuto. Scrittori come H.P. Lovecraft, H.G. Wells e Murray Leinster evitavano Amazing a causa dei tempi prolungati di pagamento di Gernsback. La lentezza nel pagare era probabilmente nota a molti degli autori di storie pulp, il che limitava ulteriormente le opere proposte. Comparvero nuovi scrittori, ma la qualità delle loro opere fu spesso scadente.Gernsback scoprì che il pubblico che aveva attratto era meno interessato alle invenzioni scientifiche che alle avventure fantastiche. Il romanzo Il pozzo della luna (The Moon Pool) di A. Merritt, pubblicato a puntate a partire dal maggio 1927, fu uno dei primi successi; aveva poche o nessuna base scientifica, ma fu molto popolare tra i lettori di Amazing. Le copertine, tutte dipinte da Paul, erano sgargianti e giovanili, spingendo alcuni lettori a lamentarsi. Raymond Palmer, che in seguito sarebbe diventato curatore della rivista, scrisse che un amico era stato obbligato a smettere di comprare Amazing «a causa dell'opinione negativa che i suoi genitori avevano delle copertine». Gernsback sperimentò l'uso di una copertina più sobria nel settembre 1928, ma le vendite furono scarse e così le copertine chiassose continuarono. La combinazione di narrativa di scarsa qualità con copertine sgargianti portarono alcuni critici a commentare che Gernsback creò un "ghetto" per la fantascienza, sebbene sia stato anche sostenuto che la creazione di un mercato specializzato permise alla fantascienza di svilupparsi e maturare come genere.Alla fine degli anni venti, tra gli altri scrittori regolari di Amazing ce n'erano diversi influenti e popolari all'epoca, come David H. Keller e Stanton Coblentz, e alcuni la cui popolarità durò più a lungo, principalmente Edward Elmer Smith e Jack Williamson. L'Allodola dello spazio (The Skylark of Space) scritta tra il 1915 e il 1920 da Smith fu un'opera germinale della space opera, ma non trovò un mercato disponibile quando Argosy cessò di pubblicare fantascienza. Quando Smith vide una copia dell'aprile 1927 di Amazing, la propose a Sloane, e comparve nei numeri di agosto-ottobre 1928. Fu un tale successo che Sloane chiese un seguito prima ancora che la seconda puntata venisse pubblicata. Fu inoltre nel numero di agosto 1928 che comparve Armageddon 2419, di Philip Francis Nowlan: fu la prima apparizione di Buck Rogers sulla carta stampata.
Sloane prese il pieno controllo del contenuto di Amazing quando Gernsback se ne andò nel 1929. La sua lentezza nel rispondere ai manoscritti gli aveva dato una cattiva fama e quando nel gennaio 1930 venne lanciata Astounding Stories, che offriva tariffe migliori e più rapidi tempi di risposta redazionali, alcuni degli autori di Sloane defezionarono rapidamente. Durante la gestione di Sloane vennero pubblicate poche opere di qualità, anche se la prima storia di Howard Fast fu edita nel numero di ottobre 1932 e The Lost Machine, una delle prime opere di John Wyndham, venne pubblicata nell'aprile 1932, con il vero nome di Wyndham, John Beynon Harris.
Raymond Palmer, che assunse l'incarico nel 1938, era meno interessato di Sloane alle potenzialità educative della fantascienza. Voleva che la rivista fornisse intrattenimento e non era interessato all'accuratezza scientifica. Le sue sintetiche istruzioni – «Dammi un Bang-Bang» – a un autore pulp riassumono il suo approccio. Palmer si liberò di praticamente tutto l'inventario accumulato da Sloane, acquisendo invece storie da scrittori locali di Chicago che conosceva mediante i suoi contatti con il fandom della fantascienza. Aggiunse anche colonne come l'"angolo della corrispondenza" (Correspondence Corner) e l'angolo del Collezionista" (Collectors' Corner) per attrarre i fan. Introdusse inoltre la colonna "Incontra gli autori" ("Meet the Authors"), sebbene in almeno un'occasione l'autore presentato fosse uno pseudonimo i cui dettagli biografici erano inventati. Provò a introdurre un retro copertina illustrato e ciò divenne rapidamente una caratteristica regolare. Nel 1939 Palmer acquistò il primo racconto venduto da Isaac Asimov, Naufragio al largo di Vesta (Marooned off Vesta).
Negli anni quaranta diversi scrittori diventarono contributori stabili e regolari di Amazing. Tra questi David Wright O'Brien ed William P. McGivern, che scrissero un'enorme quantità di materiale per la Ziff-Davis, la maggior parte della quale sotto pseudonimi come Alexander Blade. John Russell Fearn divenne un contributore prolifico, usando pseudonimi come "Thornton Ayre" e "Polton Cross". Palmer incoraggiò anche autori di fantascienza già noti, come gli scrittori pulp Ed Earl Repp ed Eando Binder. Questa politica non incontrò sempre l'approvazione dei lettori di Amazing i quali, nonostante una chiara preferenza per le storie di avventura e azione, non potevano sopportare le opere di alcuni dei primi scrittori di pulp come Harry Bates.
Nel numero di marzo 1945 fu pubblicata la prima storia del cosiddetto Shaver Mystery, I Remember Lemuria, di Richard S. Shaver. Shaver affermava che tutti gli incidenti e i disastri del mondo fossero causati da un'antica razza di "robot nocivi" che vivevano in città sotterranee. Questa fantasiosa spiegazione dei mali del mondo giungeva verso la fine della seconda guerra mondiale e toccò le corde dei lettori di Amazing. Palmer ricevette oltre 2500 lettere invece delle solite 40 o 50, procedendo a stampare una storia di Shaver in ogni numero. Il numero di giugno 1947 fu completamente dedicato allo Shaver Mystery. A partire dal marzo 1948, su insistenza della Ziff-Davis, lo Shaver Mystery venne abbandonato come caratteristica regolare della rivista. Palmer se ne andò l'anno seguente e Browne, il suo successore, «fu determinato nell'assicurarsi che i pazzi non fossero più i direttori del manicomio», nelle parole dello storico della fantascienza Mike Ashley.Browne acquisì del materiale di buona qualità pianificando il lancio di una nuova versione patinata di Amazing e quando il piano venne abbandonato tale materiale apparve nella versione pulp. Tra di esso vi era Operation RSVP di H. Beam Piper e Soddisfazione garantita di Isaac Asimov. Nonostante la modifica dei piani sul passaggio a un formato patinato, la comunità degli scrittori aveva ricevuto le voci di un cambiamento della linea di Amazing e Browne iniziò a ricevere materiale molto migliore di quello che Palmer era stato capace di pubblicare. Lo staff esistente di scrittori di Amazing, come Rog Phillips e Chester S. Geier, venne rimpiazzato da scrittori come Fritz Leiber, Fredric Brown e Clifford D. Simak. Browne scoprì anche diversi nuovi scrittori che avrebbero avuto successo nel settore, pubblicando le prime storie di Walter M. Miller, Mack Reynolds, John Jakes, Milton Lesser e Charles Beaumont, tutto nel giro di nove mesi tra l'ultima parte del 1950 e la prima del 1951. Browne comunque, per il disappunto provocato dalla decisione di cancellare la programmata versione patinata, ritornò in parte alla politica di Palmer di pubblicare narrativa sensazionalistica. Ad esempio nel 1952 pubblicò a puntate l'anonimo Master of the Universe, che sosteneva di raccontare la storia del futuro dal 1975 al 2575.Con il passaggio al formato digest nel 1953, Browne tentò ancora una volta di utilizzare narrativa di alta qualità. Il primo numero, datato aprile-maggio 1953, comprendeva storie di Ray Bradbury, Robert A. Heinlein, Richard Matheson, Theodore Sturgeon e Murray Leinster. Altre storie ben considerate apparvero nel corso del 1953, tra cui Spedizione sulla Terra (Encounter in the Dawn) di Arthur C. Clarke e La polizia dello Spazio (Or Else) di Henry Kuttner. Successivamente, a causa di una riduzione del budget, Browne non fu più in grado di mantenere questo livello. Come negli anni quaranta Amazing guadagnò un gruppo stabile di scrittori che comparivano frequentemente, con la differenza che questi autori erano di qualità migliore (tra gli altri, vi erano Harlan Ellison, Robert Silverberg e Randall Garrett) e non pubblicavano solo nelle riviste della Ziff-Davis. La situazione rimase tale anche sotto la gestione di Paul Fairman dopo la partenza di Browne nel 1956.
La gestione di Cele Goldsmith iniziò con l'opportunità di esibire due scrittori molto conosciuti: E. E. Smith e Isaac Asimov. The Galaxy Primes di Smith iniziò ad essere pubblicato a puntate sul numero di marzo 1959. Nel numero di marzo 1959 Goldsmith ristampò la prima storia pubblicata da Asimov, Naufragio al largo di Vesta (Marooned Off Vesta), insieme a un seguito e ai commenti di Asimov sulla storia. Ben presto iniziò a pubblicare alcuni dei migliori esordienti. Pubblicò nel numero di aprile L'astronave d'oro (Golden the Ship Was—Oh! Oh! Oh!) di Cordwainer Smith ed entro l'anno successivo ottenne delle storie da Robert Sheckley, Alan E. Nourse, Fritz Leiber, Gordon R. Dickson, Robert Bloch e James Blish. Questi cambiamenti furono sufficienti a far riabbonare Heinlein, che dopo avere letto il numero di giugno 1961 commentò che "mi fece pensare che mi stavo perdendo qualcosa."
Nel numero di settembre 1960 Amazing iniziò a pubblicare la serie di profili di autori di Sam Moskowitz, che era iniziata nella rivista sorella Fantastic. Il mese successivo la copertina e il logo vennero ridisegnati. Nel numero di aprile 1961, quello del 35º anniversario, Goldsmith pubblicò diverse ristampe, includendo storie di Ray Bradbury ed Edgar Rice Burroughs. Goldsmith aveva poca esperienza con la fantascienza e, invece di conformarsi alla nozione di quello che la fantascienza avrebbe dovuto essere, pubblicava quello che gli piaceva. Il risultato fu il debutto di più scrittori significativi sulla sua rivista che su altre dell'epoca. Tra gli altri pubblicò le prime storie di Ursula K. Le Guin, Roger Zelazny, Piers Anthony e Thomas M. Disch. Tra i racconti vincitori di premi pubblicati durante la sua gestione c'è Signore dei sogni (He Who Shapes) di Zelazny, una storia sull'uso della terapia dei sogni per curare le fobie. Comparve sui numeri di gennaio e febbraio 1965 e l'autore commentò in una lettera a Goldsmith che «La maggior parte di quello che ho imparato è stato stimolato da quelle prime vendite, e in seguito ho imparato, e forse imparato anche di più, da alcuni dei rifiuti successivi». Anche Disch e Le Guin hanno riconosciuto l'influenza di Goldsmith sull'inizio delle proprie carriere.Alla fine degli anni cinquanta le copertine per Amazing erano in gran parte opera di Ed Valigursky, ma all'inizio degli anni sessanta comparvero diversi nuovi artisti, tra cui Alex Schomburg, Leo Summers ed Ed Emshwiller. Frank Paul, che aveva dipinto tutte le copertine dei primi anni di Amazing, contribuì con un sovraccopertina per il numero di aprile 1961 (l'anniversario del 35º numero), che fu l'ultima sua copertina per una rivista di fantascienza.Per via dell'approccio aperto di Goldsmith, sia Amazing che Fantastic pubblicarono autori che non si adattavano ad altre riviste. Le vendite di Philip K. Dick ad altre riviste erano precipitate, ma le sue opere cominciarono a comparire regolarmente su Amazing e Goldsmith pubblicò regolarmente le storie di Moderan (un mondo i cui abitanti erano in parte umani e in parte di metallo) di David R. Bunch. Le storie di Bunch, descritte come «stupefacenti, esotici dipinti di parole» da Mike Ashley, non riuscivano a vendere regolarmente su alcun'altra rivista.
Quando Sol Cohen acquistò sia Amazing che Fantastic all'inizio del 1965, decise di massimizzare i profitti pubblicando praticamente solo ristampe. Cohen aveva acquisito dalla Ziff-Davis i diritti di ristampa di tutte le storie che erano state pubblicate su entrambe le riviste e anche nelle riviste sorelle come Fantastic Adventures. Il nuovo curatore Joseph Wrzos persuase Cohen a pubblicare almeno una storia nuova in ogni numero; l'inventario di storie inedite rimasto dalla gestione Goldsmith era sufficiente per farlo senza acquistare nuovo materiale. Inizialmente i lettori apprezzarono la nuova politica, dato che rendeva nuovamente disponibili opere dei decenni precedenti che non erano state ristampate da nessun'altra parte. Entrambi i successori di Wrzos, Harry Harrison e Barry Malzberg, non riuscirono a convincere Cohen a pubblicare una quantità maggiore di materiale inedito.Ted White assunse l'incarico a condizione che le ristampe venissero gradualmente abbandonate. Per questo occorse del tempo: sia Amazing che Fantastic continuarono a includere una ristampa in ogni numero. Con il numero di maggio 1972 la trasformazione venne infine completata e tutte le storie erano inedite. Oltre a eliminare le ristampe, White introdusse nuove caratteristiche, come una colonna delle lettere, una dedicata ai fan, recensioni librarie e una serie di articoli scientifici curati da Gregory Benford. Rinnovò anche l'aspetto della rivista rendendola «molto più moderna e sofisticata», nelle parole di Mike Ashley.White era disponibile a stampare una varietà di narrativa, sia storie tradizionali che materiale più sperimentale influenzato dalla New Wave o dall'arte psichedelica degli anni sessanta. A partire dal numero di maggio 1971 pubblicò a puntate La falce dei cieli (The Lathe of Heaven) di Ursula K. Le Guin, riguardo a un uomo i cui sogni possono modificare la realtà. James Tiptree, Jr. venne molto influenzata da questo e anni dopo scrisse che «dopo aver frugato nelle prime pagine dell'Amazing del 1971 nelle quali Lathe venne pubblicato, mi si arricciarono le unghie dei piedi e rizzarono i peli sulla schiena». La disponibilità di White a sperimentare portò Amazing a pubblicare più storie con contenuti sessuali di altre riviste. Una di queste storie, dello stesso White, Growing Up Fast in the City, venne denunciata come pornografica da alcuni lettori. Altre storie come Two of a Kind di Rich Brown, sullo stupro violento di una donna di colore e la successiva morte dei suoi stupratori, sollevò a sua volta delle controversie. White pubblicò anche materiale più convenzionale, spesso di alta qualità. La rivista venne candidata al Premio Hugo per il miglior curatore per tre volte durante la sua gestione (1970, 1971 e 1972), classificandosi ogni volta al terzo posto.La capacità di White di attrarre nuovi scrittori era limitata dalle basse tariffe che poteva pagare, un centesimo per parola, rispetto ai tre o cinque centesimi dei concorrenti. Per compensare ciò White coltivò nuovi scrittori il cui lavoro sperimentale non era acquistato altrove. Nel 1971 White strinse un accordo con Gordon Eklund, che, per via dei rischi finanziari, esitava a diventare uno scrittore a tempo pieno. White accettò di comprare tutto quello che Eklund avrebbe scritto a condizione che Eklund stesso fosse convinto che era una buona storia. Il risultato fu che negli anni successivi la maggior parte delle opere di Eklund comparve su Amazing e Fantastic.Amazing aveva la reputazione di pubblicare fantascienza scarsamente originale fin quasi dagli inizi, ma White riuscì a portare la rivista a standard qualitativi migliori di ogni altro curatore, con l'eccezione di Cele Goldsmith, conferendo ad Amazing una posizione rispettabile. I suoi successori non riuscirono però a mantenere il livello di qualità che aveva raggiunto.
All'inizio del 1979, quando Elinor Mavor assunse l'incarico di curatrice editoriale non aveva alcuna esperienza di riviste di fantascienza e non era consapevole della cattiva reputazione nella comunità fantascientifica causata dalle basse tariffe pagate per le ristampe. Ebbe a disposizione un budget limitato e aveva poche storie disponibili con cui iniziare, pertanto i primi numeri che pubblicò contenevano diverse ristampe. Mavor nel primo anno provò alcune nuove idee, come iniziare una storia sull'ultima pagina della rivista per agganciare i lettori e convincerli ad acquistare la copia successiva per completare il racconto. Iniziò anche una storia a puntate in formato grafico, che sfruttava i suggerimenti dei lettori per continuare la sua trama; non fu un successo e secondo Mike Ashley "fortunatamente" venne interrotta dopo solo tre episodi.Con il tempo Mavor fu parzialmente in grado di invertire la percezione negativa di Amazing tra gli autori stabili, ma all'inizio fu obbligata a lavorare principalmente con nuovi scrittori. Tra le sue prime scoperte vi sono Michael P. Kube-McDowell, John E. Stith e Richard Paul Russo. In un avviso pubblicato nel suo primo numero chiedeva l'aiuto dei lettori per mettere assieme notizie, recensioni e informazioni per i fan e ben presto aggiunse delle colonne per coprire questi argomenti. Nel 1981 Robert Silverberg iniziò a pubblicare una colonna di opinioni. Le copertine furono di alta qualità, comprese le opere di Stephen Fabian e più tardi di David Mattingly.Dopo la fusione con Fantastic, Mavor continuò ad attrarre scrittori conosciuti alla rivista, inclusi Orson Scott Card, George R. R. Martin e Roger Zelazny. Sul numero di marzo 1982 pubblicò Moon of Ice di Brad Linaweaver, che fu candidato a un Premio Nebula; Unsound Variations di Martin, comparso nel numero precedente, venne candidato sia per il Nebula che per l'Hugo.La valutazione di James Gunn del periodo degli anni ottanta di Amazing fu che Mavor, Scithers e Price non furono in grado di mantenere lo standard qualitativo raggiunto da White negli anni settanta. Al contrario Brian Stableford commenta che sia Scithers che Price tentarono di pubblicare buon materiale, e che dal 1991 in avanti fu forse la rivista di fantascienza meglio confezionata di ogni altra.Nel 1998, con il rilancio da parte della Wizards of the Coast, con Kim Mohan come curatore editoriale, i contenuti furono più orientati verso altri media. Il piano iniziale fu di pubblicare due o tre storie per numero ispirate a film, programmi televisivi o giochi. Nel 600º numero all'inizio del 2000 vi era una storia di Harlan Ellison, così come nel 100º, 200º, ecc. fino al 500º numero. Anche Pamela Sargent contribuì con una storia.Nel 2004 il rilancio della Paizo fu ancora più focalizzato sui media di quanto non fosse stata la versione della Wizards of the Coast, con molto più spazio dedicato a film e fumetti piuttosto che a racconti di fantascienza. Sul primo numero comparvero diversi autori noti tra cui Harlan Ellison, Bruce Sterling e Gene Wolfe. La Paizo gestì anche un blog della rivista. I racconti ricevettero recensioni positive, ma ben presto la rivista venne sospesa e infine cancellata definitivamente l'anno successivo.
Amazing Stories fu influente semplicemente per essere stata la prima del suo genere. Nelle parole del critico e scrittore fantascientifico Damon Knight, la rivista fu un «disturbo nel fiume della storia, a partire dalla quale un'increspatura a forma di "V" si è diffusa ad alterare prima dozzine, poi centinaia di vite». Molti dei primi fan di fantascienza iniziarono a comunicare tra loro sulla colonna delle lettere e a pubblicare fanzine amatoriali che aiutarono a stabilire ulteriori connessioni tra gli appassionati in tutti gli Stati Uniti. Molti di questi a loro volta divennero autori di successo: scrittori come Ray Bradbury, Arthur C. Clarke e Isaac Asimov provengono proprio dal fandom la cui nascita è diretta conseguenza della creazione di Amazing Stories. Dopo i primi anni, in cui non vi era poca o nessuna concorrenza, Amazing Stories non ricoprì più il ruolo guida agli occhi dei critici e dei fan. Nonostante la sua lunga storia contribuì solo raramente alla fantascienza, a parte la creazione iniziale del genere, sebbene Gernsback stesso venga commemorato nello "Hugo", che è il nome quasi universalmente utilizzato per lo Science Fiction Achievement Award. Gernsback è stato anche definito il "Padre della fantascienza" per il suo ruolo nella creazione di Amazing Stories.
I bibliografi non sempre concordano su chi dovrebbe essere indicato come curatore editoriale (editor) di uno specifico numero di Amazing. Per esempio, Gernsback fu al controllo per i primi tre anni, ma Sloane esercitò tutti gli incarichi correlati alla narrativa e viene a volte indicato come curatore editoriale. Analogamente i curatori successivi furono a volte sotto la supervisione di direttori di redazione. La tabella sotto e quelle più sopra generalmente seguono i colophon delle riviste, con l'aggiunta di alcune brevi note. Ulteriori dettagli vengono dati nella sezione sulla storia editoriale sopra, concentrata sui curatori che ebbero effettivamente il controllo dei contenuti della rivista, invece di quelli il cui nome era indicato sul colophon.
Hugo Gernsback (aprile 1926 – aprile 1929). Sloane svolgeva praticamente tutto il lavoro correlato alla narrativa.
Arthur Lynch (maggio 1929 – ottobre 1929). Come sotto Gernsback, Sloane era in effetti il curatore durante la gestione di Lynch.
Howard Browne (gennaio 1950 – agosto 1956). Fairman assunse l'incarico di curatore editoriale a partire dal maggio o giugno 1956.
Cele Goldsmith Lalli (dicembre 1958 – giugno 1965). Norman Lobsenz venne introdotto come curatore, ma in realtà era Cele Goldsmith a svolgere tutto il lavoro redazionale. Dopo il matrimonio usò il nome da sposata di Cele Lalli.
Elinor Mavor (maggio 1979 – settembre 1982). Dal maggio 1979 – agosto 1981 Mavor usò lo pseudonimo Omar Gohagen; successivamente usò il suo vero nome.
Amazing fu pubblicato in formato bedsheet (circa 24,7 x 30,5 cm) fino all'ottobre 1933, quando passò al formato pulp (circa 17,8 x 25,4 cm). Con il numero di aprile/maggio 1953 passò al formato digest (circa 17,8 x 25,4 cm). Sette numeri dal novembre 1980 al novembre 1981 furono mezzo pollice (1,27 cm) più alti del normale formato digest, ma successivamente la rivista tornò alla dimensione digest normale. Nel maggio 1991 la rivista tornò ad un formato patinato grande, ma solo fino al numero di inverno 1994 e i tre numeri successivi furono nuovamente in formato digest. Quando ricomparve nel 1998 fu in formato patinato e così rimase fino alla fine. L'ultimo numero, marzo 2005, fu distribuito solo in formato PDF da scaricare, non come rivista fisica. La numerazione in volumi contiene alcune irregolarità: il sistema di numerazione nelle tabelle sopra riportate pare errato nel periodo 1979 al 1983, ma in realtà i dati sono corretti. Notare anche che il volume 27 numero 8 fu un numero singolo, non due come sembra dalla tavola, venne datato dicembre 1953/gennaio 1954.La tavola che segue mostra quali numeri sono stati pubblicati dai vari editori.
Nel Regno Unito furono pubblicate due differenti serie di ristampe. La prima fu un numero non datato dalla Ziff-Davis nel novembre 1946. Nel giugno 1950 la Thorpe & Porter iniziò una seconda serie di ristampe che durò fino al 1954, totalizzando 32 numeri. Il numero della Ziff-Davis e i primi 24 numeri della Thorpe e Porter erano in formato pulp, gli ultimi otto in formato digest. I numeri della Thorpe & Porter non erano datati, ma quelli in formato pulp erano numerati da 1 a 24 e inizialmente pubblicati bimestralmente. Comunque, il numero di marzo 1951 fu seguito da quello di aprile e novembre e nel 1952 fu pubblicato a febbraio, marzo, aprile, giugno, luglio, settembre e novembre. Nel 1953 furono pubblicati nove numeri in formato pulp, saltando solo marzo e maggio; con dicembre arrivò il cambio al formato digest e le otto susseguenti uscite furono numerate da 1 a 8.La Teck Publication pubblicò un'edizione canadese che durò 24 numeri dal settembre 1933 all'agosto 1935. Questi erano identici all'edizione statunitense, eccettò che sulla copertina era sovrimpressa la scritta "Printed in Canada on Canadian Paper" ("Stampato in Canada su carta canadese").
In Giappone venne pubblicata una serie di sette numeri a metà degli anni cinquanta, che conteneva una selezione di storie da Fantastic Adventures così come da Amazing.Sono state pubblicate diverse antologie di storie pubblicate su Amazing, tra cui:
Il regista Steven Spielberg acquistò la licenza del titolo per usarlo per la serie televisiva Storie incredibili che venne trasmesso dal 1985 al 1987.Tra il 1998 e il 2000, Amazing Stories pubblicò una serie di racconti brevi basati sul franchise di Star Trek. Nel 2002 tali storie vennero ripubblicate dalla Pocket Books nella collezione Star Trek: The Amazing Stories.Nella rivista Topolino, Paperino Paperotto e i suoi amici sono assidui lettori di Amazing Papers, parodia di Amazing Stories.
Brian Aldiss, Wingrove, David, Trillion Year Spree:The History of Science Fiction, London, Gollancz, 1986, ISBN 0-575-03943-4.
 Mike Ashley, The Time Machines:The Story of the Science-Fiction Pulp Magazines from the beginning to 1950, Liverpool, Liverpool University Press, 2000, ISBN 0-85323-865-0.
 Mike Ashley, Transformations:The Story of the Science-Fiction Magazines from 1950 to 1970, Liverpool, Liverpool University Press, 2005, ISBN 0-85323-779-4.
 Mike Ashley, Gateways to Forever:The Story of the Science-Fiction Magazines from 1970 to 1980, Liverpool, Liverpool University Press, 2007, ISBN 978-1-84631-003-4.
 Paul A. Carter, The Creation of Tomorrow: Fifty Years of Magazine Science Fiction, New York, Columbia University Press, 1977, ISBN 0-231-04211-6.
 John Clute e Peter Nicholls (a cura di), The Encyclopedia of Science Fiction, Gollancz, 1993.
 Lester del Rey, The World of Science Fiction: 1926–1976: The History of a Subculture, New York, Ballantine Books, 1979, ISBN 0-345-25452-X.
 Donald Franson e Howard DeVore, A History of the Hugo, Nebula and International Fantasy Awards, Dearborn, Michigan, Misfit Press, 1978, ISBN non esistente.
 James Gunn, The New Encyclopedia of Science Fiction, New York, Viking, 1988, ISBN 0-670-81041-X.
 Damon Knight, The Futurians, New York, John Day, 1977, ISBN 978-0-381-98288-1.
 Amazing Stories Checklist, Stephen G. Miller and William T. Contento. URL consultato il 1º settembre 2008.
 Sam Moskowitz, Hugo Gernsback: Father of Science Fiction, New York, Criterion, 1959, ISBN non esistente.
 Sam Moskowitz, Seekers of Tomorrow, World Publishing, 1966, ISBN 0-88355-129-2.
 Mark Richard Siegel, Hugo Gernsback: Father of Modern Science Fiction, Borgo Press, 1988, ISBN 0-89370-274-9.
 Donald H. Tuck, The Encyclopedia of Science Fiction and Fantasy: Volume 3, Chicago, Advent: Publishers, 1982, ISBN 0-911682-26-0.
(EN) Edizioni di Amazing Stories, su Internet Speculative Fiction Database, Al von Ruff. 
(EN)  I primi numeri della rivista, interamente consultabili online in pulpmags.org
(EN)  Lista di controllo dei numeri di Amazing Stories, con scansioni delle copertine.
(EN)  Archivi dell'University of Wisconsin-Parkside, contiene 73 degli oltre 300 numeri stampati tra il 1926 e il 1951.
American Beauty è un film del 1999 scritto da Alan Ball e diretto da Sam Mendes, vincitore di numerosi riconoscimenti: cinque Premi Oscar, tre Golden Globe e ben sei Bafta nel 2000.
La pellicola narra i turbamenti e le ossessioni generati da una adolescente su un impiegato di mezza età, interpretato da Kevin Spacey, specchio del padre di famiglia medio dell'America contemporanea. Il film è stato descritto dalla critica cinematografica come una satira sugli obiettivi e sul concetto stesso di bellezza del ceto medio americano; tali analisi riscontrano nel lavoro di Mendes anche un approfondito sviluppo dell'amore romantico e di quello paterno, della sessualità, della bellezza, del materialismo, della liberazione catartica dalle proprie preoccupazioni e del riscatto personale.
Uscito nelle sale del Nord America il 15 settembre 1999, American Beauty venne positivamente accolto sia dalla critica sia dal pubblico; fu il film con le recensioni migliori di tutto il 1999 e incassò oltre 350 milioni di dollari nel mondo. Durante la notte degli Oscar del 2000, la pellicola, precedentemente candidata in otto categorie, conseguì il prestigioso riconoscimento in cinque: miglior film, miglior regia (Sam Mendes), miglior attore protagonista (Kevin Spacey), migliore sceneggiatura originale (Alan Ball) e migliore fotografia (Conrad L. Hall).
Lester Burnham è un uomo di 42 anni depresso, arreso alla sua vita divenuta ormai grigia e monotona. Detesta il suo lavoro, quello di scrittore per un periodico, ed è sull'orlo del licenziamento; sua moglie Carolyn è una spregiudicata quanto ambiziosa agente immobiliare, tuttavia frustrata perché non riesce più a vendere nulla; la loro figlia sedicenne, Jane, è anch'ella insoddisfatta della sua famiglia e ha una bassa autostima. Carolyn coltiva in giardino rose rosse della varietà American Beauty. I nuovi vicini della famiglia Burnham sono il colonnello pensionato del Corpo dei Marines Frank Fitts, grettamente autoritario, conformista e conservatore; sua moglie Barbara, che versa in uno stato di depressione cronica, e il giovane figlio Ricky, che oppresso dalla ottusa rigidità del padre finge ai suoi occhi di essere un bravo studente ma è in realtà un consumatore e spacciatore di marijuana. Il ragazzo è un sensibile sognatore, ma anche uno scaltro pusher, e grazie ai lauti guadagni ricavati dalla vendita della droga può permettersi ogni tipo di attrezzatura tecnologica all'avanguardia, come la videocamera con cui registra ciò che più lo colpisce intorno a lui.
Lester una sera, durante un'esibizione di cheerleader tenutasi nell'intervallo di una partita scolastica di pallacanestro, nota un'amica della figlia, Angela Hayes, e prova all'improvviso delle sensazioni sconvolgenti che fanno risvegliare bruscamente i suoi sensi. La sua visione sarà causa, nei giorni successivi, di fantasie a sfondo erotico, simboleggiate da petali di rose rosse.
Lester incontra Ricky, e grazie a lui ricomincia a fumare marijuana, riprovando sensazioni giovanili; dopo aver sentito dire da Angela a Jane che sarebbe più attraente se si allenasse con costanza, ricomincia a fare attività fisica con l'intenzione di sedurre l'amica della figlia appena possibile. Al lavoro reagisce alla manovra di licenziamento che si stava chiudendo cinicamente su di lui e, dopo aver minacciato di rivelare le frodi e le relazioni extraconiugali del direttore editoriale, riesce a ricattare i suoi superiori e a ottenere una liquidazione pari a 60.000 dollari. Liberatosi in tal modo di tutto ciò che lo opprimeva, trova impiego presso un piccolo fast food locale e incomincia a fare tutto ciò che avrebbe sempre sognato, come comprare una costosa automobile sportiva degli anni '70.
Carolyn, nel frattempo, sempre vittima della sua insoddisfazione perenne, intraprende una relazione amorosa con il proprio rivale in affari Buddy Kane, che nel suo arrivismo lei considera un "modello" per il suo successo. Questa tresca risveglia l'amor proprio anche in lei, ma si tratta in realtà di un'effimera illusione. I due passano il tempo a fare sesso e a sparare con la pistola in un poligono di tiro.
Frattanto Jane si accorge che Angela - vanitosa come poche - si compiace del fatto che Lester sia attratto da lei e comincia a detestare il suo continuo pavoneggiarsi. Quando poi Jane incontra Ricky e i due cominciano a frequentarsi, Angela la critica aspramente, definendo Ricky un pazzo, e per questo motivo l'amicizia tra le due ragazze si raffredda sempre più. Angela è infatti segretamente gelosa di Jane, perché questa sta veramente incontrando l'amore, mentre lei è sempre atterrita di rimanere sola e di non essere più considerata da nessuno.
Lester scopre l'infedeltà della moglie, senza tuttavia soffrirne particolarmente, perché si rende conto che la moglie è ancora schiava del suo grigiore interiore. Poco dopo Buddy, che si sta separando dalla moglie, decide di interrompere la relazione con Carolyn, che percepisce l'evento come un nuovo fallimento e ha una crisi di nervi.
Il padre di Ricky si imbatte nel frattempo in un video del figlio che riprende l'allenamento fisico di Lester e, vista anche la continua frequentazione tra i due (che invece si incontrano solo a motivo dello spaccio di droga), comincia a sospettare che tra loro intercorra un rapporto omosessuale.
Frank, insospettito, una sera osserva di nascosto il figlio dalla finestra di camera sua, mentre il ragazzo si trova nell'appartamento di Lester; per una serie di visuali parziali, confonde l'ennesimo spaccio di droga per un atto sessuale: così, al ritorno del figlio in casa, lo aggredisce furiosamente accusandolo di essere gay e minacciandolo di scacciarlo di casa. Ricky allora, decide di mentire e ammette falsamente la propria omosessualità solo per farsi cacciare di casa.
Poco dopo Jane e Angela tornano a casa, con l'intenzione di passare la notte insieme, ed entrando si imbattono in Lester che sta in cucina da solo. Lester è ormai un altro, e quando Angela insiste con le sue avances reagisce in modo molto sicuro, tanto che la ragazza capisce di non poter più giocare. Ne segue comunque un litigio fra le due ragazze, interrotto dall'arrivo di Ricky, che nonostante le obiezioni di Angela, convince Jane a seguirlo a New York, per costruire insieme una nuova vita.
Intanto, sotto una pioggia battente e con le lacrime agli occhi, il colonnello Fitts aspetta che Lester sia solo e si presenta a casa sua per sedurlo senza tanti preamboli, manifestando così la propria omosessualità latente a lungo repressa: il tentativo di approccio viene tuttavia respinto educatamente.
Lester torna in casa e si imbatte in Angela piangente, che dopo essersi fatta consolare si mostra disposta a concedersi. Ma durante i primi approcci Angela, sempre disinibita e provocante agli occhi dell'uomo, gli confida di essere vergine. Per questo motivo Lester riflette e frena il proprio desiderio; dopo averla coperta e rassicurata, le prepara uno spuntino e cominciano a parlare di Jane: Angela gli risponde che è felice e che crede di essersi innamorata. Lester sorride e Angela gli pone la domanda inversa, ossia come sta: Lester risponde che è passato del tempo da quando qualcuno gliel'ha chiesto e che si sente da dio. A questo punto Angela va in bagno. Nel frattempo Ricky e Jane sono in camera, abbracciati sul letto, che pianificano il viaggio; Carolyn sta rincasando, è fuori dal portone con la sua pistola nella borsa, pianificando cosa dire al marito.
Lester osserva commosso una foto di famiglia; una pistola dal nulla gli si avvicina alla nuca e un colpo di arma da fuoco lo uccide all'istante. Il corpo è rinvenuto dalla figlia con il fidanzato, che osserva affascinato il volto di Lester: ad averlo assassinato con la sua pistola di ordinanza è stato il vicino Frank Fitts, sconvolto per aver improvvisamente manifestato la sua omosessualità. Rientra anche Carolyn, che vedendo il corpo del marito corre in camera, nasconde la borsetta con la pistola e scoppia in lacrime. La voce fuori campo di Lester, che aveva anche aperto l'inizio del film anticipando la propria morte, ricorda alla fine tutte le belle esperienze vissute, e riprendendo un discorso fatto da Ricky a Jane durante il film, conclude considerando come, malgrado la morte, «è difficile restare arrabbiati quando c'è tanta bellezza nel mondo».
Nel 1997 Alan Ball decise di entrare nel mondo del cinema dopo diversi anni trascorsi a scrivere sceneggiature per sitcom televisive come Grace Under Fire e Cybill. Si legò dunque alla United Talent Agency (UTA), dove il suo portavoce Andrew Cannava lo spinse a scrivere una sceneggiatura speculativa. Ball presentò a Cannava tre differenti progetti: due tradizionali commedie romantiche e American Beauty, pensato senza troppe pretese nei primi anni novanta e, a quei tempi, chiamato American Rose. Sebbene la storia e le tematiche non fossero propriamente commerciali, Cannava optò proprio per American Beauty, la cui realizzazione era fortemente sentita da Alan Ball.
Durante lo sviluppo della sceneggiatura, Ball creò una nuova sitcom dal titolo Oh, Grow Up e riversò tutta la frustrazione dovuta alle incessanti richieste della rete televisiva nella scrittura di American Beauty. Lo sceneggiatore non si aspettava di poter vendere il prodotto, reputandolo poco più importante di un biglietto da visita, ma la storia attirò le attenzioni di diverse personalità attive nel campo della produzione cinematografica. Cannava passò il testo ad alcuni produttori, tra cui Dan Jinks e Bruce Cohen, i quali a loro volta lo sottoposero all'attenzione della DreamWorks. Grazie all'aiuto dei dirigenti Glenn Williamson e Boob Cooper e con Steven Spielberg (conosciuto nel parcheggio della Amblin Entertainment) nelle vesti di assistente di studio, Ball venne convinto a sviluppare il suo progetto alla DreamWorks.
Nonostante in un primo tempo la casa di produzione statunitense avesse deciso di non opzionare tale sceneggiatura, nell'aprile 1998 la DreamWorks acquistò a titolo definitivo la parte per 250 000 dollari, superando le offerte di Fox Searchlight Pictures, October Films, Metro-Goldwyn-Mayer e Lakeshore Entertainment. Il budget per la lavorazione del film venne inizialmente fissato tra i 6 e gli 8 milioni di dollari, ma la produzione finale ne richiese circa 15.
I produttori della pellicola, i sopraccitati Jinks e Cohen, vollero coinvolgere Alan Ball sia nella scelta degli interpreti sia in quella del regista. I tre, per la direzione della pellicola, parlarono con circa venti soggetti interessati, molti dei quali potevano essere considerati delle vere e proprie «prime scelte» in questo ambito. Lo sceneggiatore non era orientato su nomi altisonanti, pensando che il coinvolgimento di un regista particolarmente noto avrebbe comportato un aumento del budget stabilito e innervosito oltremodo la DreamWorks. La produzione, invece, non trascurò registi come Mike Nichols e Robert Zemeckis, da lei contattati ma che comunque declinarono l'offerta.
Nello stesso anno Sam Mendes (poi regista teatrale) riportò in auge a New York il musical Cabaret insieme all'amico e regista Rob Marshall. Fu Beth Swofford della Creative Artists Agency a organizzare il primo incontro tra Mendes e gli uomini dello studio a Los Angeles per discutere circa la sua possibile direzione. Il regista entrò in contatto con il copione di American Beauty a casa di Swofford e subito capì che quello era il progetto che aspettava di realizzare dall'inizio della sua carriera; nel 1984 rimase colpito dal modo in cui il film Paris, Texas di Wim Wenders descriveva la società statunitense moderna come un paesaggio mitico, e nella sceneggiatura di Ball egli ritrovò le stesse affascinanti tematiche. Steven Spielberg elogiò Mendes per il lavoro svolto a teatro con Oliver! e Cabaret, incoraggiandolo ad assumere la regia del nuovo film della DreamWorks.
L'ultimo passo era trovare l'accordo con i dirigenti della casa di produzione, poiché Jinks e Cohen avevano già appoggiato la candidatura di Mendes; Ball, allo stesso modo, era rimasto impressionato dall'«acuto senso visivo» del regista teatrale messo in mostra in occasione del musical Cabaret, ed era convinto che le sue scelte non sarebbero state banali. Diceva che a Mendes piaceva guardare sotto la superficie della storia, talento questo che secondo lui si confaceva alla perfezione con le esigenze richieste da American Beauty; altro fattore determinante fu il suo curriculum vitae, in cui figuravano diverse partecipazioni da drammaturgo nelle produzioni teatrali. Mendes incontrò prima Chris Cooper, Walter Parkes e Laurie MacDonald, poi Cooper da solo e infine entrò in studio.
La somma pattuita per il contratto con il regista fu di 150 000 dollari, cifra minima consentita dalle leggi della Directors Guild of America, ma successivamente Mendes affermò che tra imposte e commissioni del suo agente ne guadagnò appena 38 000. Nel giugno 1998 la DreamWorks confermò di averlo assunto alla direzione del film. Il regista visionò alcune pellicole per migliorare la sua abilità nel «suscitare un accresciuto senso dello stile»: Re per una notte, All That Jazz - Lo spettacolo continua e Rosemary's Baby - Nastro rosso a New York.
Steven Spielberg, presente un paio di volte sul set, suggerì a Mendes di non scoraggiarsi per i costi se avesse avuto una «grande idea» verso la fine di una lunga giornata di lavoro. Inserimenti arbitrari che lo stesso direttore della pellicola dichiarò di non aver omesso: «Accadde tre o quattro volte, e le aggiunsi tutte [le sue trovate]». Nonostante il sostegno di Spielberg e sebbene lo studio non interferisse in maniera determinante per quanto concerne i contenuti, Mendes e la DreamWorks dibatterono diffusamente sul programma e sulle spese.
Ball nella stesura della sceneggiatura venne in parte influenzato da due episodi verificatisi nei primi anni novanta. Intorno al 1991/1992 vide un sacchetto di plastica trasportato dal vento fuori dal World Trade Center e in lui ciò provoco un'«inattesa risposta emozionale», tanto da osservarlo per circa dieci minuti. Nel 1992, invece, lo sceneggiatore si interessò al caso mediatico sollevato da Amy Fisher e notò come un fumetto riguardante tale scandalo fosse divenuto in breve tempo assai commerciale.
Disse che «sentiva sotto questo fatto una nuova storia, che era più affascinante e più tragica» rispetto alla notizia giunta al pubblico, tentando per questa ragione di ricavarne un dramma. Scritte le prime 40 pagine, Ball si rese conto che l'idea sarebbe stata maggiormente adatta per un film e, dunque, si fermò. I temi visivi presenti non erano infatti adatti alla rappresentazione sul palcoscenico, così come la storia «intensamente personale» di ogni personaggio. In questa prima versione comparivano già tutti i personaggi, sebbene Carolyn ricoprisse un ruolo minore; la coppia omosessuale, i due Jim, invece, avevano più spazio nella narrazione.
Le vicende di Lester si ispirarono direttamente ad aspetti della vita di Ball, il quale similmente al protagonista del film, superata la soglia dei 30 anni, si trovò a dover mettere da parte le proprie passioni e ad accettare lavori non sempre appaganti. Il colonnello Frank Fitts nacque dai ricordi di infanzia di Ball, che sospettava che il padre fosse omosessuale; allo stesso modo il personaggio portato in scena era secondo lui un uomo che «ha rinunciato alla possibilità di essere se stesso». Il frequente alternarsi tra la commedia e il dramma non fu qualcosa di intenzionale, bensì derivava inconsciamente dal punto di vista sulla vita dell'autore. Egli disse che tale accostamento favorì un contrasto più netto, che dava a ogni particolare caratteristica un impatto maggiore.
Nel testo inviato ai potenziali attori e registi Lester e Angela avevano un rapporto sessuale, ma al momento delle riprese Ball dovette completamente rivedere la scena. Lo scrittore si era precedentemente mostrato assai restio a modificarla, ritenendo tale cambiamento qualcosa di troppo puritano. Fu l'allora presidente della DreamWorks Walter Parkes a convincere Ball, ricordandogli come anche nella mitologia greca l'eroe «viveva un momento di epifania prima che si verificasse la tragedia». Jinks e Cohen chiesero a Ball di non stravolgere niente nel copione, dacché sarebbe stato inopportuno farlo prima ancora di aver assunto il regista. Le prime bozze prevedevano un flashback riguardante i trascorsi tra i Marines di Frank Fitts, una sequenza che avrebbe chiarito inequivocabilmente il suo orientamento omosessuale. Il colonnello, dopo la morte in battaglia del soldato di cui si era innamorato, avrebbe interpretato la disgrazia come punizione per le sue preferenze sessuali; tale scena, tuttavia, non si sarebbe adattata alla narrazione (sarebbe stata l'unica prolessi riguardante un personaggio) e inoltre avrebbe privato il film di un fattore sorpresa interessante. Nella stesura finale tutto ciò rimase solo sottinteso.
Ball venne coinvolto completamente nella produzione della pellicola nonostante si fosse precedentemente accordato per collaborare a uno show televisivo. Liberatosi per un anno da tale impegno a seguito di un colloquio con i registi della trasmissione, egli poté presenziare alle riprese per riadattare il copione e aiutare gli interpreti nella comprensione dello stesso. Le scene finali originarie, nelle quali Ricky e Jane, sotto l'accusa del colonnello Fitts, erano ricercati per l'assassinio di Lester, vennero tagliate solo in post produzione. Ball definì queste sequenze inutili, oltreché frutto di «rabbia e cinismo» provati al momento della scrittura. Lo sceneggiatore e il regista corressero lo script due volte prima di inviarlo agli attori, e altre due prima della rilettura conclusiva.
Un altro passo presente nella sceneggiatura iniziale fu quello che vedeva Ricky e Jane discutere sulla bellezza e sulla morte nell'automobile di Angela; in un primo momento si era pensato a una «grande scena ambientata in una superstrada» in cui tre testimoni di un incidente stradale conversavano sugli stessi temi avendo visto a terra un corpo senza vita. Il cambio in questione fu una decisione pratica, in quanto la produzione era in ritardo coi tempi (solo mezza giornata era disponibile per girare ciò, non due giorni) e aveva bisogno di ridurre i costi. Ball acconsentì, a patto che la scena mantenesse i pensieri di Ricky sulla morte di una donna senza tetto: «Quando vedi qualcosa del genere è come se Dio ti stesse osservando, solo per un secondo. E se stai attento puoi guardare indietro», avrebbe affermato Ricky.
«E che cosa vedi?» avrebbe domandato Jane; «La bellezza», risposta del ragazzo. Lo sceneggiatore divenne furioso quando seppe che l'intenzione era quella di omettere questa parte. Per lui era «una delle scene più importanti della pellicola», il cuore e l'anima di essa. Per rimpiazzare invece la sequenza della superstrada, venne pensato un punto di svolta, l'episodio in cui Jane sceglie di tornare a casa da scuola con Ricky e non con Angela. Alla fine delle riprese la sceneggiatura era passata attraverso dieci differenti bozze.
Mentre Mendes aveva in mente dall'inizio di dare le parti dei protagonisti a Kevin Spacey e Annette Bening, i dirigenti della DreamWorks erano poco entusiasti. Lo studio suggeriva diverse alternative, tra le quali Bruce Willis, Kevin Costner o John Travolta per il ruolo di Lester, Helen Hunt o Holly Hunter per interpretare Carolyn. Il regista non voleva un grande nome che «avrebbe fatto aumentare il peso della pellicola»; Spacey era la scelta giusta per quanto dimostrato in Americani, I soliti sospetti e Seven. L'attore, sorpreso, dichiarò: «Generalmente interpreto personaggi molto furbi, manipolativi e intelligenti. Di solito io mi muovo nell'oscurità, in una sorta di acque pericolose. Qui invece si tratta di un uomo che vive un passo alla volta, agendo d'istinto.
È questa in realtà una parte molto più vicina a me, per il mio modo di essere, rispetto alle altre». Mendes, pur senza il consenso dello studio, offrì il ruolo di Carolyn alla Bening che, comunque, insieme a Spacey, entrò in trattativa con la DreamWorks a partire dal settembre 1998.
L'attore protagonista si ispirò nel suo portamento alle movenze «grossolane e comiche» (lett. schlubby) di Walter Matthau. Nel film il fisico di Lester passa da flaccido a tonico, come risultato di un duro allenamento di Spacey proprio durante le riprese; ma a causa delle registrazioni, non avvenute in ordine cronologico, egli dovette spesso modificare la propria postura per rendere visibile o meno il cambiamento. Prima di girare, Mendes e Spacey analizzarono la performance di Jack Lemmon ne L'appartamento (1960), giacché il regista voleva che il suo interprete di punta emulasse «il modo in cui [Lemmon] si muoveva, il modo in cui osservava, il modo in cui stava in ufficio e il modo in cui si comportava da uomo comune pur essendo già un uomo speciale». Mendes volle rappresentare attraverso l'espediente narrativo del doppio monologo iniziale e finale la solitudine del protagonista e del film stesso.
Annette Bening per entrare totalmente nel personaggio e per arricchire il suo repertorio ha ricordato delle donne conosciute in gioventù: «Sono stata abituata a fare la babysitter costantemente. Vai in chiesa e osservi come le persone si presentano all'esterno, poi quando ti trovi nella loro casa guardi il loro comportamento e noti le differenze». Il parrucchiere collaborò con l'attrice per creare su di lei un'acconciatura "presidenziale", mentre Mendes e lo scenografo consultarono cataloghi di vendite per corrispondenza per meglio stabilire l'ambiente di Carolyn come «immacolata villa suburbana». Un aiuto ulteriore per l'interpretazione della Bening fu la musica, secondo il regista esattamente quella che a Carolyn sarebbe piaciuta; in particolare, assecondò l'attrice nella scelta della canzone Don't Rain on My Parade (versione di Bobby Darin), cantata da Carolyn nella scena in auto.
Sam Mendes sostenne l'improvvisazione da parte suoi attori. Ne è un esempio la scena della masturbazione di Lester nel letto accanto alla moglie, in cui il regista stimolò l'inventiva di Kevin Spacey nell'uso di eufemismi durante la discussione.
«Ho voluto ciò non solo perché era divertente, ma anche perché non volevo che sembrasse tutto già preparato. L'intenzione era quella di dare l'impressione che tali parole uscissero dalla sua bocca di getto, senza pensarci su. [Spacey] è così controllato, io invece volevo che lui "sfondasse" (lett. break through)». L'interprete principale si impegnò, sino a tirar fuori 35 espressioni particolari, ma la Bening non riuscì a mantenere una faccia seria durante la recitazione, e la scena dovette essere girata una decina di volte.
Per quanto concerne i personaggi di Jane, Ricky e Angela, la produzione diede carta bianca a Mendes. Dal novembre 1998 le parti furono assegnate rispettivamente a Thora Birch (nonostante all'epoca fosse ancora minorenne e la parte prevedesse una scena di nudo), Wes Bentley, che batté la concorrenza di quotati attori sotto i 25 anni di età, e Mena Suvari. A Bentley, la cui esperienza venne successivamente raccontata nel 2009 dal documentario My Big Break, venne fornita da Mendes una videocamera per allenarsi a filmare ciò che Ricky avrebbe voluto.
Peter Gallagher (Buddy Kane) e Allison Janney (Barbara Fitts) entrarono nel cast dopo l'inizio delle riprese avvenuto nel dicembre 1998. L'attrice visionò un libro di dipinti di Edvard Munch; Mendes le disse: «Il tuo personaggio è lì da qualche parte». Il regista tagliò gran parte dei dialoghi di Barbara, incluse le conversazioni con il marito, poiché reputava che quanto ci fosse da dire sulla coppia – la loro umanità e vulnerabilità – era già ben espresso attraverso i loro condivisi momenti di silenzio. Chris Cooper è il colonnello Fitts, Scott Bakula Jim Olmeyer e Sam Robards Jim Berkley. I due Jim ritraevano per Mendes la classica felice e noiosa coppia da film. L'ispirazione giunse a Ball dopo aver visto una «blanda, seccante, coppia eterosessuale», i cui abiti erano stati minuziosamente abbinati: «Non posso aspettare il momento in cui una coppia gay si mostri tanto noiosa».
Mendes conosceva una coppia omosessuale con lo stesso nome di battesimo, ed è da ciò che deriva la particolarità che i due personaggi hanno in comune. Il regista volle fortemente due settimane di prove per l'intero cast, sebbene ogni sessione non fosse tanto regolare quanto quelle a cui era abituato in teatro; in questa circostanza, talvolta, gli attori potevano essere assenti. Non mancarono diverse improvvisazioni e proposte degli interpreti, inserite nel copione in un secondo tempo. Spacey e la Bening lavorarono molto anche sull'aspetto romantico dell'amore perduto tra Lester e Carolyn, come si evince dalla scena in cui il marito seduce la moglie dopo una discussione polemica sull'acquisto della nuova automobile sportiva.
Le operazioni di ripresa principali durarono all'incirca 50 giorni, dal 14 dicembre 1998 al febbraio 1999. Il film venne girato a Burbank (California) nel backlot di proprietà della Warner Bros., ad Hancock Park e a Brentwood (Los Angeles), mentre le riprese aeree iniziali e conclusive vennero effettuate a Sacramento. Come ambientazione per le scene a scuola venne scelta la South High Scool, a Torrance, i cui studenti, peraltro, recitarono da comparse nel pubblico durante la partita di pallacanestro.
La scenografa Naomi Shohan paragonò la zona della casa dei Burnham a una città dell'Illinois, Evanston, precisando: «Non sto parlando del posto, ma dell'archetipo. Il milieu si poteva trovare più o meno ovunque negli Stati Uniti – dei sobborghi ambiziosi», ma l'obiettivo era quello di creare un ambiente che rappresentasse al meglio i personaggi del film, archetipi essi stessi.
«Sono tutti molto forzati, e le loro vite costruite», aggiunse la Shohan. I Burnham sono stati pensati come opposto dei Fitts, laddove i primi posseggono ideali puri ma al tempo stesso sgraziati e carenti in materia di «equilibrio interiore», con Carolyn che fa di tutto pur di dare l'impressione della «perfetta famiglia americana»; la casa dei secondi, contrariamente, è raffigurata in una «esagerata oscurità e simmetria».
Per il collocamento delle ville dei Burnham e dei Fitts, la produzione scelse due proprietà adiacenti nel backlot della Warner denominato Blondie Street. Gli operatori ricostruirono ambedue le case e crearono all'interno di esse stanze fittizie, che stabilirono a loro volta le linee del campo visivo tra le finestre delle camere da letto di Jane e Ricky, e tra quest'ultima e il garage di Lester.
Particolare attenzione richiese il posizionamento degli infissi nel garage dei Burnham, giacché bisognava rendere credibile la scena in cui il colonnello Fitts, guardando dalla finestra della camera da letto del figlio, intende erroneamente che Lester stia pagando Ricky per ottenere una fellatio. Gli interni della casa dei Burnham vennero filmati in un'abitazione a Los Angeles, vicino all'Interstate 405 e al Sunset Boulevard, mentre per quelli della villa dei Fitts si optò per una casa nel quartiere di Hancock Park. La stanza di Ricky fu progettata in modo tale da far trasparire al pubblico la sua personalità «monacale», ma al tempo stesso il suo lato voyeuristico attraverso le attrezzature ad alta tecnologia. È in questo senso che la produzione limitò in tale circostanza l'uso del rosso, in quanto si trattava di un segno di riconoscimento importante per altre situazioni. Nella casa dei Burnham prevale un blu "tranquillo", dai Fitts, invece, si mantiene una «depressa tavolozza militare».
Lo stile visivo dominante di Sam Mendes venne elaborato e messo in scena, con un design minimalista che fornì una «scarsa, quasi surreale sensazione – un luminoso, frizzante, spigoloso quadro alla maniera di René Magritte in un sobborgo americano»; il regista chiese ai costumisti di scaricare tale "cornice". Per questo motivo rese la sequenza in cui Lester sogna Angela «maggiormente fluida e graziosa», riducendo al minimo l'impiego di telecamere a mano che non avrebbero manifestato la tensione percepibile con inquadrature stabili. Ciò si nota, ad esempio, nel momento in cui il regista ci mostra la prima cena dei Burnham con un'inquadratura che lentamente si fa sempre più stretta e mantenendo sempre la distanza necessaria tra i personaggi, una peculiarità, quest'ultima, caratteristica per chi, come lui, ha lavorato in teatro. Mendes volle mantenere vivo il pathos, chiudendo la scena solo quando Jane avrebbe lasciato la tavola.
Per la sequenza in cui Frank Fitts pesta il figlio fu adoperata una camera a mano, in quanto, su indicazione del regista, essa avrebbe dotato il filmato di un'«energia cinetica, distante dall'equilibrio». Il medesimo tipo di macchina girò gli estratti dei video di Ricky, per i quali Mendes ottenne una qualità visiva caratteristica. In particolare, il video del sacchetto di plastica richiese l'uso di macchine del vento; tale scena fu girata in quattro riprese, delle quali due, della seconda unità, non soddisfecero appieno il regista, che dovette quindi prendere in mano la camera e girare da sé. Nel suo primo tentativo di miglioramento sentiva che mancava grazia, ma nell'ultimo scelse come sfondo un muro di mattoni e aggiunse delle foglie per terra. A questo punto Mendes constatò come l'ambiente circostante avesse dato uno spessore alle linee del sacchetto di plastica.
Il regista evitò i primi piani, che reputò tecnica ampiamente abusata, e, come consigliò Steven Spielberg, immaginò uno spettatore nell'estremità inferiore del monitor della macchina da presa, per tenere a mente che le riprese sarebbero state destinate ad uno schermo da 40 piedi (10 metri). Mendes era talmente insoddisfatto dopo i primi tre giorni di lavoro che si procurò dalla DreamWorks un permesso per girare nuovamente: «Iniziai con una scena sbagliata, effettivamente, una scena comica, e anche gli attori recitarono in maniera troppo appariscente. Fu mal girata, colpa mia, mal composta, colpa mia, i costumi erano pessimi, colpa mia; eppure tutti stavano facendo ciò che chiedevo. Fu tutta colpa mia».
Consapevole di essere praticamente un novizio nel mondo del cinema, Mendes si avvalse della presenza di Conrad L. Hall: «Presto presi una decisione molto consapevole. Se non capivo tecnicamente qualcosa, per dire, chiedevo a lui ulteriori spiegazioni in merito, senza alcun imbarazzo». Per alcuni effetti i tecnici si servirono della computer-generated imagery, come nel caso della "cascata" di petali di rosa su Mena Suvari, creata per la maggior parte in fase di post produzione. Nella stessa sequenza, tuttavia, furono usati anche petali reali, sostenuti da fili rimossi digitalmente in postproduzione. Sempre grazie alla tecnologia venne aggiunto nella panoramica dall'alto il vapore, che dietro alla vasca di Angela era stato prodotto realmente.
Conrad Hall non era la prima scelta per quanto concerne il ruolo di direttore della fotografia; Mendes lo riteneva «troppo vecchio e con troppa esperienza» per accettare il lavoro, oltre a essere stato informato che lavorare assieme a lui sarebbe stato molto difficile. Il regista provò a contattare Frederick Elmes, il quale tuttavia declinò l'offerta per via della sceneggiatura. In tale circostanza, Tom Cruise, presente sul set di The Blue Room, film diretto da Mendes e che vedeva protagonista l'allora moglie di Cruise, Nicole Kidman, suggerì a Mendes di ricorrere a Hall, conosciuto nelle vesti di produttore esecutivo ai tempi di Without Limits. Alla pre-produzione Conrad Hall collaborò per un mese, in cui elaborò dalla lettura del testo una possibile illuminazione da dare al film, affinata passo dopo passo prima dell'incontro con il regista. Il direttore della fotografia si preoccupò in primo luogo dei personaggi, che secondo lui il pubblico non avrebbe gradito. Durante le prove del cast, egli provò a identificarsi con gli attori, al fine di ricavare nuove idee per l'approccio alle immagini e alla grafica.
Hall era intenzionato a lavorare su una linea pacifica che evocasse il classicismo, per fare da contraltare ai turbolenti eventi della storia e permettere al pubblico di comprenderli al meglio. Mendes e Hall avrebbero dovuto discutere sull'atmosfera da costruire nelle scene, ma infine fu permesso al direttore della fotografia di illuminare il set nella maniera che reputava necessaria. Nella maggior parte dei casi veniva data l'illuminazione al soggetto «introducendo» i bianchi e i neri, prima di aggiungere una luce di riempimento che si riflettesse su particolari pannelli scanalati o su carta bianca posizionata sul soffitto. Tale procedimento fornì a Hall un più ampio controllo sulle ombre, con luci di riempimento non invadenti e zone oscure immuni da fuoriuscite.
American Beauty venne girato con un aspect ratio di 2,35:1 in formato Super 35, grazie a una Kodak Vision 500T 5279 da 35 millimetri.
Il Super 35 fu una scelta dettata soprattutto dalla possibilità di avere un campo più vasto, capace di evidenziare anche gli angoli della vasca piena di rose nella ripresa dall'alto, a creare una sorta di cornice attorno ad Angela. Venne mantenuto per tutta la durata del film il medesimo rapporto focale (T1.9). Dando la sua preferenza a inquadrature larghe, Hall optò per attrezzature ad alta velocità, per permettere dei più delicati effetti di illuminazione. Oltre alla Kodak Vision 500T 5274 e alla EXR 5248, utilizzate per gli effetti della luce del giorno, si servì anche di camere Panavision Platinum, dotate di obiettivo a lunghezza focale fissa e zoom. Hall incontrò difficoltà con l'apparecchiatura Kodak, che forniva secondo lui un troppo accentuato contrasto, e chiese alla multinazionale un lotto di camere tipo 5279 con un 5% di contrasto in meno. Il direttore della fotografia usò un filtro Tiffen Black ProMist da 1/8 di pollici in quasi ogni sequenza, una scelta che, a posteriori, probabilmente non avrebbe fatto; i vari passaggi ottici da operare di volta in volta richiesero infatti di ingrandire il Super 35 per l'edizione anamorfica da destinare al pubblico, portando la qualità video a un sottile degrado. La diffusione attraverso tale filtro non fu perciò necessaria.
Hall, la prima volta che vide il film in sala, sostenne che l'immagine era leggermente confusa e che se non avesse usato il Tiffen Black ProMist si sarebbe ottenuto un risultato più vicino ai progetti originari. Hall fu molto influente nella scelta di inserire la pioggia in tutta la sequenza finale. Durante l'incontro e poi il bacio tra Lester e Angela creò l'effetto della precipitazione, visibile attraverso la finestra che dà sul giardino. Per accentuare tale suggestione mise del materiale specifico sui vetri affinché le gocce d'acqua scorressero più lentamente, e illuminò la coppia dall'esterno con una luce quasi non realistica per una situazione notturna, ma comunque funzionale al contrasto. Quando i due si spostarono sul divano, egli cercò di far persistere l'idea della pioggia nell'inquadratura, proiettando l'immagine di essa sul soffitto al di sopra di Lester grazie all'illuminazione dalla finestra. In altre circostanze ancora si aiutò con dispositivi appositi per la riproduzione del suono del temporale.
Christopher Greenbury, montatore di American Beauty assieme a Tariq Anwar, dovette abbandonare il lavoro durante la post produzione a causa di un conflitto di programmazione con Io, me & Irene. La pellicola, quindi, fu montata in parte da Mendes stesso con l'aiuto di un operatore del montaggio in circa dieci giorni. Con questa fase il regista realizzò la profonda differenza che intercorreva tra il prodotto finale e l'idea iniziale; egli pensava ad un film «più stravagante, poliedrico», rispetto a quanto ottenuto. D'altro canto, venne trascinato dall'emozione e dall'oscurità, iniziando in questo senso ad introdurre i motivi musicali e ad operare una cernita delle riprese. Dalla sua versione originale Mendes tagliò press'a poco 30 minuti, in cui rientrava una scena di apertura con Lester che in un sogno immaginava di volare sopra la città.
Dopo aver trascorso due giorni a filmare Spacey su uno sfondo blu, Mendes si rese conto che la sequenza sarebbe stata troppo bizzarra, «come in un film dei fratelli Coen», e quindi inadatta per le situazioni che stava cercando di allestire. Nel montaggio finale la scena iniziale venne ricavata dal passaggio, a circa metà del film, in cui Jane e Ricky ventilano la possibilità di assassinare Lester; una scena, questa, che avrebbe chiarito la futura innocenza dei due giovani, sia per l'impostazione, sia, soprattutto, per il tono con cui Jane compie la richiesta. Tuttavia l'estratto, collocato all'inizio del film, fu utilizzato da Mendes per creare una certa ambiguità sul comportamento di Ricky, grazie anche all'aiuto delle musiche.
La vista aerea successiva del quartiere era stata pensata originariamente per situare la scena dell'irreale volo di Lester. Furono proprio i primi dieci minuti di film ad impegnare maggiormente il regista per il montaggio. Tra le varie versioni della scena d'apertura ne venne scartata nelle ultime settimane una sin troppo "esplicita" per Mendes, in cui i due ragazzi sarebbero stati dichiarati colpevoli dal punto di vista giuridico dell'omicidio di Lester; troppo fascino misterioso avrebbe perso il film, e troppo distante dal tema dominante della redenzione sarebbe stato un inserimento simile.
Secondo Sam Mendes, il processo avrebbe trasformato la pellicola «in qualcosa di simile a un episodio di NYPD - New York Police Department», quando, contrariamente, l'intento era quello di creare nell'inizio/finale «una miscela poetica di sogno e memoria, con una risoluzione narrativa». Alan Ball prese visione di tali sequenze in un montaggio che le riduceva notevolmente, ed erano talmente brevi per lui che era come se «non fossero state registrate realmente». Pur in accordo con Mendes, lo sceneggiatore si mostrò entusiasta nel momento in cui il regista le tagliò. Ball sostenne che senza di esse il prodotto avrebbe acquistato più ottimismo e si sarebbe evoluto in qualcosa che «in tutte le sue oscurità avrebbe avuto un cuore assai romantico».
La colonna sonora di Thomas Newman (American Beauty: Original Motion Picture Score) fu registrata a Santa Monica, in California, e distribuita a partire dall'11 gennaio 2000. Gli strumenti utilizzati per comporla furono principalmente a percussione – tra cui tabla, bonghi, piatti, pianoforti, xilofoni e marimbe, ma anche chitarre, flauti e strumenti tipici della cosiddetta world music – in modo tale da creare l'atmosfera adatta e da scandire il ritmo su indicazione di Sam Mendes. Newman «antepose il battito, il ritmo e i coloriti alla melodia», creando un'opera più minimalista delle sue precedenti.
Egli costruì ogni battuta intorno ad un «piccolo, infinito, ripetersi di frasi», tanto che spesso l'unica variazione si mostrava attraverso un «assottigliamento della struttura principale per otto battute». Il compositore sfruttò anche la musica elettronica, e nelle tracce «più stravaganti» si servì di particolari metodi, come percuotere il metallo mentre un dito mischiava delle tazze o come utilizzare un mandolino non accordato. Newman era convinto che tali musiche servissero a far scorrere il film senza intaccare l'«ambiguità morale» della sceneggiatura: «Ci fu un'operazione di equilibrio molto delicata, in relazione alla quale la musica giocò un ruolo fondamentale nel preservarlo [l'equilibrio]».
Secondo Filmmaker il lavoro, che «ha legittimato le aspirazioni trascendentaliste della pellicola», è una delle migliori creazioni di Newman. Nel 2006 la stessa rivista statunitense l'ha inserita nelle 20 migliori colonne sonore essenziali che sono state in grado parlare ai «complessi e innovativi rapporti tra musica e narrazione». Prodotta dal supervisore delle musiche del film, Chris Douridas, una compilation della colonna sonora in versione ridotta uscì il 5 ottobre 1999. Oltre a due tracce presenti anche nella colonna sonora originale di Newman, contiene brani di artisti vari, ad esempio The Who, Bill Withers, Betty Carter, Peggy Lee.
La DreamWorks strinse un accordo con Amazon.com per creare il sito web ufficiale, la prima volta che la compagnia statunitense realizzò una sezione speciale dedicata ad un lungometraggio. La pagina contiene una galleria di immagini, la filmografia del cast e degli operatori, e un'intervista esclusiva con Spacey e con la Bening.
La tagline del film – «...guarda da vicino» (lett. ...look closer) – proviene originariamente da un ritaglio incollato sullo scompartimento del posto di lavoro di Lester, posizionato dagli scenografi. La casa di produzione della pellicola progettò due parallele campagne pubblicitarie e due trailer, per adulti e adolescenti; ciò nonostante, in entrambi i promo distribuiti l'immagine finale era quella di una ragazza (non Mena Suvari come si pensa erroneamente, bensì la modella statunitense Chloe Hunter) che tiene una rosa, come nella locandina.
Valutando i manifesti di film usciti nel 1999, David Hochman di Entertainment Weekly reputò quello di American Beauty il migliore in assoluto, poiché riuscì a evocare la tagline: «Torni alla locandina ancora, e ancora, pensando ogni volta di scovare qualcosa». La produzione, in accordo con il regista, decise in un primo tempo di non proiettare immagini della pellicola in anteprima, ma successivamente Mendes la persuase per avere un riscontro di pubblico; a San Jose (California) avvenne la rappresentazione davanti a giovani spettatori selezionati, con Mendes che si dichiarò entusiasta.
La prima mondiale di American Beauty si tenne l'8 settembre 1999 al Grauman's Egyptian Theatre, Los Angeles. Tre giorni più tardi la pellicola venne presentata al Toronto International Film Festival, per poi essere proiettata alla presenza del cast e dei principali artefici del film in alcune università statunitensi, tra cui la UC Berkeley, la NYU, la UCLA, la Austin UT e la Northwestern University.
Il 15 settembre fu lanciato in distribuzione limitata in tre sale sia a Los Angeles che a New York. Altre strutture mostrarono il film in tale fase di distribuzione, finché il mercato divenne ufficialmente globale il 1º ottobre, venendo proposto in 706 cinema del Nord America.
Gli incassi nel primo fine settimana pari a 8 188 587 dollari gli permisero di giungere in terza posizione al botteghino. Prima di un fisiologico e progressivo calo, in tutto il mese il film raggiunse un picco di 1528 per quanto concerne il numero di sale in cui fu proiettato, con ottimi riscontri di gradimento sia tra il pubblico femminile che maschile, senza alcuna fascia d'età predominante. A metà febbraio la DreamWorks, a seguito del successo ai Golden Globe 2000, ri-estese la distribuzione da 7 a 1990 sale nel mese successivo. La diffusione del film si arrestò nel Nord America solo il 4 giugno 2000, con un incasso complessivo di 130 100 000 di dollari.
American Beauty venne presentato al pubblico europeo al London Film Festival il 18 novembre 1999, mentre dal gennaio successivo anche in vari territori al di fuori dal Nord America. Il 21 gennaio debuttò positivamente in Israele, il medesimo giorno di distribuzione limitata in Germania, Italia, Austria, Svizzera, Paesi Bassi e Finlandia. Dopo il weekend d'apertura (venerdì 28 gennaio) in Australia, Regno Unito, Spagna e Norvegia, la pellicola di Mendes aveva già ricavato 7 milioni di dollari in 12 paesi, per un totale di oltre 12 milioni fuori dal continente d'origine.
Il 4 febbraio si aprirono per il film le sale di Francia e Belgio; la distribuzione nel Regno Unito si estese in seguito sino a 303 strutture, con il raggiungimento della vetta al botteghino (1 700 000 $). Particolare attenzione nei territori non americani catalizzarono le otto nomination alla 72a edizione degli Academy Awards, come evidenziato dall'ingente incasso di 65 400 000 di dollari nel fine settimana iniziato il 18 febbraio. Esordi «abbaglianti» si verificarono anche in Ungheria, Danimarca, Repubblica Ceca, Slovacchia e Nuova Zelanda.
A partire dal 18 febbraio, gli stati in cui American Beauty riscosse il maggiore successo furono nell'ordine Regno Unito (15 700 000 $), Italia (10 800 000 $), Germania (10 500 000 $), Australia (6 milioni $), Francia (5 300 000 $). Le vicende legate agli Oscar, intanto, continuarono a mantenere alti i guadagni; il fine settimana appena successivo vide il film sbarcare in Brasile, Messico, Corea del Sud, Argentina, Grecia e Turchia. Anche in mercati solitamente «non avvezzi a questo esorbitante genere di giro di denaro», come Hong Kong, Taiwan, Singapore, la pellicola conseguì ampi consensi dal 3 marzo. Sempre in Asia, destò stupore l'interesse dei sudcoreani, che dopo nove giorni avevano fatto registrare un introito di 1 200 000 dollari. I 226 200 000 di dollari ottenuti dal mercato internazionale, sommati agli incassi del Nord America, portarono complessivamente American Beauty ad una somma di 356 300 000 di dollari ricavati.
Diversi sono gli elementi del film che portarono a divieti nei paesi in cui esso venne distribuito: scene esplicite e altrettante allusioni a sesso, droga, nudità, alcolici, infedeltà coniugale, violenza; vi sono inoltre parolacce e riferimenti offensivi nei confronti degli omosessuali. Negli Stati Uniti la Motion Picture Association of America catalogò la pellicola sotto il visto R (Restricted), e solo l'intervento del produttore Steven Spielberg permise al film di circolare con la sigla HAQ (High Artistic Quality)
Il film venne reso disponibile su VHS a partire dal 9 maggio 2000, su DVD in formato Digital Theater System dal 24 ottobre seguente. Ancor prima che fosse possibile noleggiare il prodotto, la Blockbuster avrebbe voluto acquistare centinaia di migliaia di copie aggiuntive per assicurarsi un mercato proficuo. La stessa Blockbuster e la DreamWorks, tuttavia, non riuscirono ad accordarsi sulla divisione dei profitti, pertanto la catena multinazionale ordinò solo i 2/3 del materiale che si era preposta di prelevare (400 000 copie sul milione messo in commercio). Alcuni negozi esposero solamente 60 copie, altri non lo esposero neppure, costringendo i clienti a richiederlo.
La strategia prevedeva che il personale leggesse ai compratori un avviso, un «monitoraggio della domanda dei clienti» dovuto alla ridotta disponibilità; tale piano, tuttavia, trapelò prima del 9 maggio, con un conseguente incremento pari al 30% degli ordini da parte di altri venditori. Nella prima settimana di disponibilità per il noleggio si registrò un guadagno di 6 800 000 di dollari, cifra inferiore rispetto alle previsioni di DreamWorks e Blockbuster. Nella medesima annata Il sesto senso toccò i 22 milioni, mentre Fight Club raggiunse gli 8 100 000, sebbene quest'ultima pellicola avesse avuto una distribuzione nelle sale del 71% inferiore rispetto ad American Beauty. Il piano fallito della Blockbuster andò a intaccare anche il prezzo del singolo noleggio: 3,12 $ contro i 3,40 $ di tutti gli altri prodotti. Solo il 53% delle vendite a noleggio fu il risultato della prima settimana di commercio, rispetto al consueto 65%.
Il DVD comprende featurette sul dietro le quinte, commenti sul film da parte di Mendes e Ball, e presentazioni di storyboard accompagnate dalle discussioni del regista con Conrad L. Hall. Mendes parla inoltre delle scene tagliate che voleva aggiungere nell'inserto, ma che, al contrario, non sono presenti; egli cambiò idea dopo aver registrato il filmato, in quanto il mostrare tali scene avrebbe compromesso l'integrità della pellicola. Il 21 settembre 2010 la Paramount Home Entertainment pubblicò American Beauty in versione Blu-ray Disc, facente parte della collana detta Sapphire Series. Oltre a tutti gli extra del DVD, vi sono i trailer cinematografici in alta definizione.
American Beauty venne acclamato dalla stampa statunitense, specie per la prova recitativa di Kevin Spacey e per la sceneggiatura di Alan Ball. Gran parte della critica lo elesse miglior film dell'annata 1999, come testimoniato, tra gli altri, da Variety e da Piers Handling, direttore del Toronto International Film Festival che considerò la sua qualità positiva di far discutere il pubblico. Todd McCarthy di Variety trovò il cast impeccabile ed elogiò Spacey per il «trattamento delle allusioni, il sottile sarcasmo e la parlata schietta», oltre che per il modo di permeare Lester con «genuino sentimento», mentre Roger Ebert dal Chicago Sun-Times rilevò come l'attore protagonista abbia portato in scena un uomo che «fa cose sconsiderate e stupide ma che non s'inganna».
Per Janet Maslin del New York Times, Mendes diresse il film con uno «straordinario fascino visivo», aggiungendo che il suo stile minimalista equilibrò «il mordente e il brillante» e che mostrò il «delicato, erotizzato potere di rappresentare vignette» della sua cultura teatrale.
Sight & Sound, nella persona di Kevin Jackson, espresse la propria positiva sensazione di come American Beauty abbia oltrepassato la sua tradizionale configurazione per divenire una «commedia meravigliosamente cupa e piena di risorse», e anche quando è sfociato nella comicità da sitcom lo ha fatto con «sfumature inaspettate». Kenneth Turan del Los Angeles Times apprezzò particolarmente la scelta «accorta» dei collaboratori (Conrad Hall e Thomas Newman su tutti) e identificò la realizzazione di Mendes nel «catturare e potenziare il dualismo» della sceneggiatura di Ball, i cui personaggi sono contemporaneamente «caricaturali e dolorosamente reali».
Gary Hentzi, scrivendo su Film Quarterly, imputa a regista e sceneggiatore l'insufficiente caratterizzazione di Carolyn e Frank Fitts, simili a stereotipi; allo stesso modo, Jane e Ricky sono identificati troppo facilmente, con il ragazzo, artista assurdamente facoltoso in grado di «finanziare i propri progetti», che è una «figura fantastica» degli autori. A pochi mesi dall'uscita della pellicola, comparvero sulla stampa americana delle relazioni sul calo di gradimento, tendenza confermata dal generale declino negli anni successivi. Nel 2005 Premiere citò American Beauty tra i "20 film più sopravvalutati di ogni tempo" (in inglese most overrated movies of all time); sull'inevitabile riconsiderazione negativa da parte della critica Mendes affermò: «Penso che alcune di esse [delle critiche] siano giustificate, all'epoca il film fu lodato eccessivamente».
Annie Coppermann del francese Les Echos assegnò alla pellicola il giudizio massimo di 5 stelle, definendolo «politicamente scorretto» e sorprendente. Non fu dello stesso tenore la recensione del connazionale Thomas Sotinel (Le Monde), il quale apprezzò il piacere ricavato dalla visione ma ne criticò «la piattezza di intenti che si avverte ostinatamente nei momenti ispirati». In Italia, Tullio Kezich del Corriere della Sera non poté fare a meno di notare alcune somiglianze con il romanzo Babbit di Sinclair Lewis; è un film che «ci precipita in un inferno borghese intessuto di pregiudizi, menzogne, frustrazioni e pericoli». Irene Bignardi (La Repubblica), pur non condividendo alcune scelte come la scena di sesso tra Carolyn e Buddy Kane («inelegante nel contesto di allusione e ironia») e le «artificiose divagazioni» di Ricky, constatò un riuscito quadro delle ambizioni borghesi e giovanili, delle problematiche del maschio sulla via dell'invecchiamento e del vuoto nel rapporto genitori/figlio.
È «una splendida commedia drammatica, acida e crudele, messa in scena magnificamente con indimenticabili interpretazioni» per Miguel Ángel Palomo di El País, mentre sul sito iberico specializzato FilmAffinity, Pablo Kurt parlò di una «favola della classe media americana»; nel momento in cui il sogno americano si è realizzato, il film demolisce i rapporti superficiali e i fragili pilastri morali attraverso le conseguenze della trasformazione di Lester. La pubblicazione online tedesca FilmSpiegel.de reputa che il film celebri la fine del cosiddetto American Dream, concetto puramente illusorio costituito da luoghi comuni e gioie artificiali. La pace dell'individuo medio borghese è, metaforicamente, la rosa American Beauty; l'«intelaiatura teatrale» descrive una vita priva di significato, caratterizzata dall'ossimoro d'essere «infinitamente triste e tuttavia infinitamente bella».
American Beauty è un film che presenta numerose chiavi di lettura; per questo motivo fu l'oggetto di alcune pubblicazioni specifiche che ne analizzarono le tematiche proposte. Innanzitutto, gli scrittori interessati si preoccuparono di individuare il motivo principale di una narrazione tanto poliedrica. Per alcuni tali sfaccettature sono il risultato del lavoro creativo di un gruppo nutrito di soggetti preparati. L'affermazione stessa del regista, inoltre, secondo cui l'opera rappresenterebbe, tra le altre cose, una sorta di evoluzione dell'imprigionamento, diede adito alle considerazioni dei critici.
La vita di Lester è metafora di una condizione di prigionia, più volte evidenziata nel film da luoghi (il box doccia) o espedienti visivi (il volto dell'uomo riflesso tra le colonne di numeri nel monitor del proprio computer). Tutto ciò fa parte del personaggio prima che in esso si verifichi la svolta; il fumarsi spinelli assieme al giovane Ricky, il cambiare lavoro per tornare alla spensieratezza giovanile, l'allenarsi quotidianamente per rendersi bello agli occhi dell'amata Angela, sono sintomi del profondo cambiamento operato da Lester.
Nella vita dei Burnham è insito il conformismo tipicamente borghese. Per sfuggire al cliché, la pellicola suggerisce al proprio pubblico di meditare sulla condizione mortale dell'uomo e sulla bellezza che lo circonda, come accade nell'enigmatica sequenza iniziale e nel monologo finale di Lester. Il personaggio più vicino a tali idee è Ricky, in grado di andare oltre l'apparente e di cogliere l'essenza del bello. Altro elemento portante dei film è il colore; cupi e grigi gli abiti del protagonista prima del cambiamento, brillanti successivamente, con il rosso delle rose a far da contorno.
La sessualità, poi, è elemento essenziale di ciascun personaggio: Carolyn è tanto frustrata da tradire il marito per riacquistare spensieratezza; Angela si mostra disinibita con i coetanei, ma fragile e inesperta nell'approccio finale con Lester. Proprio il protagonista, assieme al colonnello Fitts, è l'emblema della mascolinità in crisi, problematica affrontata in alcuni film contemporanei ad American Beauty. Lester vuole riacquistare quell'autorità che in casa Burnham è ormai di Carolyn e, in parte minore, di Jane.
Frank Fitts, invece, è in una condizione di forte disagio con la propria omosessualità repressa, manifestando il proprio disprezzo per la coppia dei Jim e cacciando il figlio fuori di casa, credendo che avesse avuto un rapporto omosessuale con Lester. La sua crisi di identità sfocerà nell'uccisione di Lester, che lo stesso provò a baciare, a seguito del suo rifiuto. Particolare è l'attenzione che regista e collaboratori hanno dedicato alla struttura temporale e alla musica. Vi sono sequenze che presentano differenze quasi impercettibili, giacché ritroviamo come struttura principale un ritmo ripetitivo. Alle scene dei sogni di Lester viene data maggiore intensità grazie all'uso di riprese al rallentatore e di musiche dissonanti.
La pellicola si ispira ad alcuni film, come i già citati Re per una notte, All That Jazz - Lo spettacolo continua, Rosemary's Baby - Nastro rosso a New York, ma in essa vi sono anche più o meno marcati richiami a opere precedenti. A causa della sua fama, inoltre, American Beauty è stato omaggiato da spettacoli televisivi e film, talvolta per mezzo della parodia.
La voce fuori campo di Lester è un richiamo a Viale del tramonto di Billy Wilder, allo stesso modo raccontato a posteriori.
Quando Lester e Ricky escono ubriachi dal locale nel quale si sono conosciuti parlano di Re-Animator: «Hai mai visto quel film in cui il corpo porta in braccio la propria testa e poi la testa si slinguazza quella pupa?».
Le scene delle cene dei Burnham, come confermato dal regista, si rifanno a Gente comune (1980), diretto da Robert Redford.
L'appartamento di Billy Wilder, già preso in considerazione dal regista per il personaggio di Lester, fu utile a Mendes anche nell'assemblare l'ufficio del protagonista, che difatti presenta somiglianze con quello di C.C. Baxter.
Nei titoli di coda appare la scritta «Special thanks to Dr. Bill & Alice» (in italiano Ringraziamenti speciali al Dr. Bill e a Alice). Il riferimento va nella fattispecie a Eyes Wide Shut di Stanley Kubrick, i cui protagonisti sono il dottor William Bill Harford e la moglie Alice, interpretati rispettivamente da Tom Cruise e Nicole Kidman. I due attori, all'epoca sposati, sono molto amici del regista Sam Mendes, che lavorò con la Kidman in teatro.
La struttura circolare di American Beauty segnata dai monologhi di Lester fu presa a modello per Chiedimi se sono felice, terzo lungometraggio diretto del trio comico italiano Aldo, Giovanni & Giacomo assieme a Massimo Venier. Il personaggio interpretato da Aldo Baglio annuncia in apertura la sua morte e nonostante ciò si dichiara felice. Alla fine del film viene ripresa l'inquadratura iniziale, ma la faccia di Aldo in primo piano stesa a terra ora sorride; egli, infatti, inscenando un rifacimento della commedia teatrale Cyrano de Bergerac e svolgendo in essa la funzione del narratore che si accascia al termine del racconto è riuscito a ricostruire il rapporto con due suoi vecchi amici.
Il gruppo punk rock dei Rise Against inserì nel brano Last Chance Blueprint (2003) due brevi estratti del film: una conversazione tra Angela e Jane e una tra Lester e Caroline.
Nel 2003 venne realizzato un remake fedele al lavoro originale di Mendes dal titolo Magyar szépség, per la regia dell'ungherese Péter Gothár.
In apertura dell'undicesimo episodio della terza stagione della serie televisiva Veronica Mars (Un amore impossibile), la protagonista Veronica ironizza sul rapporto tra il compagno di liceo Max e una ragazza, Chelsea, parafrasando le parole dette da Ricky a Jane: «[avete cominciato a parlare] di come, guardando una busta di plastica svolazzare, capisci che nel mondo c'è tanta bellezza?».
Nella canzone Kevin Spacey del rapper Caparezza viene citato il film con le parole: "Il colonnello di American Beauty è gay, sì! Ed uccide Kevin Spacey!".
Nel film parodia Scary Movie la protagonista Cindy Campbell, durante un rapporto sessuale con Bobby Prinze, viene lanciata sul soffitto da un getto di sperma che la copre quasi interamente. Nell'inquadratura, in particolare, si allude alla scena in cui Angela è nella vasca da bagno con i petali di rosa.
I Griffin resero omaggio al film con due parodie inserite negli episodi 8 e 14 della terza stagione. Nel primo, Baciami stupido, Peter riprende con una videocamera Stewie, ma si sofferma a filmare un sacchetto di plastica; vi sono le foglie che svolazzano intorno, un muro in mattoni come scenografia, il commento di Peter sul fatto molto somigliante a quello di Ricky e la medesima musica in sottofondo. A quel punto Dio rimprovera: «È solo una cartaccia che vola nel vento... Hai una vaga idea di quanto sia complicato il tuo sistema circolatorio [riferito alla frase «il cuore pare dovermi scoppiare»]»? Ne Gli antenati, invece, ad essere schernita fu la scena in cui Angela nello spettacolo delle cheerleader cattura l'attenzione di Lester. Anche qui si ripetono tema musicale e inquadrature, ma quando la ragazza bionda si spoglia dal suo interno non provengono petali rossi, bensì cosce di pollo.
La celebre sequenza con protagonista Mena Suvari distesa su dei petali rossi fu parodiata dal film d'animazione della DreamWorks Madagascar. In una fantasticheria del leone Alex anziché le rose, a scendere dall'alto, sono delle bistecche, suo cibo preferito.
In Gnomeo e Giulietta la rana Nanette, innamorata dello gnomo Paride, immagina di essere distesa in una vasca di petali rossi.
Nel film Non è un'altra stupida commedia americana compare un ragazzo, chiara parodia di Ricky, che gira sempre con una videocamera in mano, un berretto nero e un sacchetto con scritto "The most beautiful thing I've ever seen".
(EN) Roy M. Anker, Catching Light: Looking for God in the Movies, Grand Rapids, William B. Eerdmans Publishing Company, 2004,  pp. 345–363, ISBN 0-8028-2795-0.
(EN) Patti Bellantoni, If It's Purple, Someone's Gonna Die, Oxford, Focal Press, 2005,  pp. 25–27, ISBN 978-0-240-80688-4.
(EN) Wayne C. Booth, Is There an 'Implied' Author in Every Film?, in College Literature (West Chester), vol. 29, nº 2, 2002,  pp. 124–131, ISSN 0093-3139.
(EN) Peter N. Chumo II, American Beauty: An Interview with Alan Ball, in Creative Screenwriting Magazine (Los Angeles), vol. 7, nº 1, 2000,  pp. 26–35, ISSN 1084-8665.
(EN) Jacqueline Furby, Rhizomatic Time and Temporal Poetics in American Beauty, in Film Studies (Manchester), nº 9, 2006,  pp. 22–28, ISSN 1362-7937.
(EN) Ann C. Hall, Considering Alan Ball, Jefferson, McFarland & Company, 2006,  pp. 23–32, ISBN 978-0-7864-2592-1.
(EN) Vincent Hausmann, Envisioning the (W)hole World "Behind Things": Denying Otherness in American Beauty, in Camera Obscura (Durham), vol. 19, nº 1, 2004,  pp. 112–149, ISSN 1529-1510.
(EN) Gary Hentzi, American Beauty, in Film Quarterly (Berkeley), vol. 54, nº 2, 2004,  pp. 46–50, ISSN 0015-1386.
(EN) Nicholas Kazan, True Beauty, in Written by (Los Angeles), 2000,  pp. 24–37, ISSN 0037-4806.
(EN) Philip Kemp, The Nice Man Cometh, in Sight & Sound (Londra), vol. 10, nº 1, 2000,  pp. 24–26, ISSN 1055-1948.
(EN) Stan Link, Nor the Eye Filled with Seeing: The Sound of Vision in Film Author(s), in American Music (Pittsburgh), vol. 22, nº 1, 2004,  pp. 76–90, ISSN 0734-4392.
(EN) Stephen Lowenstein, My First Movie: Take Two, New York, Pantheon, 2008,  pp. 243–275, ISBN 978-0-375-42347-5.
(EN) Sam Mendes, Alan Ball, American Beauty, The Awards Edition (DVD: disco 1/2), Los Angeles, DreamWorks, ottobre 2000.
(EN) Sally R. Munt, A Queer Undertaking: Anxiety and reparation in the HBO television drama series Six Feet Under, in Feminist Media Studies (Londra), vol. 6, nº 3, 2006,  pp. 263–279, ISSN 1471-5902.
(EN) Jody W. Pennington, The History of Sex in American Film, Westport, Greenwood Publishing Group, 2007,  pp. 103–107, ISBN 978-0-275-99226-2.
(EN) Christopher Probst, American Beauty, in American Cinematographer (Hollywood), vol. 81, nº 3, 2000,  pp. 80–82, ISSN 0002-7928.
(EN) Christopher Probst, David Heuring, Jay Holben, Patricia Thomson, Impeccable Images, in American Cinematographer (Hollywood), vol. 81, nº 6, 2000,  pp. 74–109, ISSN 0002-7928.
(EN) American Beauty, su Enciclopedia Britannica, Encyclopædia Britannica, Inc. 

La stagione 1983-1984 è stata la 48a edizione della American Hockey League, la più importante lega minore nordamericana di hockey su ghiaccio. Il calendario della stagione regolare fu composto da 80 partite e vennero introdotti due nuovi premi, l'Aldege "Baz" Bastien Memorial Award per il miglior portiere e il Jack A. Butterfield Trophy per l'MVP dei playoff. La stagione vide al via tredici formazioni e al termine dei playoff i Maine Mariners conquistarono la loro terza Calder Cup sconfiggendo i Rochester Americans 4-1.

Considerata un'importante formazione di jazz improvvisato e d'avanguardia, gli AMM ispirarono i "bordoni ipnotici" di numerose formazioni inglesi di musica psichedelica, quali i primi Pink Floyd e i Velvet Underground di White Light/White Heat. Il nome del gruppo è un acronimo il cui significato non è mai stato rivelato dai suoi componenti.
Fondati nel 1965 e originalmente composti dal chitarrista Keith Rowe, dal sassofonista Lou Gare, dal batterista Eddie Prévost, e dal bassista Lawrence Sheaff, gli AMM videro più tardi l'ingresso del compositore Cornelius Cardew e Cristopher Hobbs che rimpiazzò Sheaff dopo la pubblicazione dell'esordio AMMMusic del 1966. Nel 1972 il gruppo si sciolse momentaneamente quando Cardew abbandonò la formazione e, durante la metà del decennio, Prévost e Gare si riunirono a nome AMM II pubblicando solamente l'album To Hear and Back Again. Rimasti più tardi un duo composto da Rowe e Prévost, gli AMM videro entrare John Tilbury con cui mantennero l'assetto di un trio fino al 2009, anno in cui Rowe abbandonò la formazione.
Fra i primi a fondere musica jazz ad avanguardia "post seriale" e "post Darmstadt", gli AMM hanno realizzato uno stile ritenuto di difficilissima categorizzazione. Adottando una strumentazione rock e jazz, la formazione è autrice di una musica spesso dissonante e improvvisata dove "ciascun musicista rappresenterebbe un'attività autonoma che si sovrappone alle altre generando una struttura cumulativa." Nella loro musica sono inoltre adottati segnali radio manipolati da Rowe.
 Todd S. Jenkins, Free Jazz and Free Improvisation: An Encyclopedia, Volume 2, Greenwood Publishing Group, 2004,  pp. 10-12.

Un ammasso aperto è un gruppo di stelle nate insieme da una nube molecolare gigante, e ancora unite dalla reciproca attrazione gravitazionale. Sono anche chiamati ammassi galattici, poiché si trovano solo all'interno del disco galattico. Si distinguono dagli ammassi globulari per il minor numero di stelle, un'attrazione gravitazionale meno forte e per il fatto che questi ultimi giacciono esternamente al piano galattico.Gli ammassi aperti sono oggetti giovani (astronomicamente parlando), e contengono quindi molte stelle calde e luminose. Questo rende gli ammassi aperti visibili da grandi distanze, nonché una tipologia di oggetti facili da osservare anche con piccoli strumenti. La nube molecolare "genitore" è a volte ancora associata all'ammasso, che ne illumina alcune parti che diventano visibili come una o più nebulose.Tutte le stelle di un ammasso aperto hanno all'incirca la stessa età e la stessa composizione chimica, perciò ogni eventuale differenza tra di loro è dovuta unicamente alla loro massa (si veda la voce su evoluzione stellare per maggiori dettagli). La maggior parte degli ammassi aperti sono dominati dalle loro stelle massicce di classe O e B, che sono molto luminose ma di vita breve. Analizzando la luce proveniente da un ammasso aperto, è possibile stimare la sua età, misurando il rapporto tra le abbondanze di stelle blu, gialle e rosse. Una grande abbondanza di stelle blu indica che l'ammasso aperto è molto giovane. L'uniformità delle stelle di un ammasso lo rende un buon banco di prova per i modelli di evoluzione stellare, perché nel fare confronti tra due stelle, la maggior parte dei parametri variabili è adesso fissa. Il modello in questo modo risulta infatti più semplice.Le stelle che compongono un ammasso aperto sono inizialmente molto vicine, e si muovono con la stessa velocità attorno al centro della Galassia. Dopo un tempo dell'ordine del mezzo miliardo di anni, un normale ammasso aperto tende ad essere disturbato da fattori esterni; le sue stelle iniziano a muoversi con velocità leggermente differenti e l'ammasso inizia a sfaldarsi. L'ammasso diventa quindi più simile ad una corrente di stelle, le quali non sono abbastanza vicine per essere considerate un ammasso, sebbene siano tutte legate tra di loro e posseggano lo stesso moto proprio.
Gli ammassi aperti si osservano in massima parte in quelle aree di cielo dove corre la scia luminosa della Via Lattea, in particolare in quei tratti in cui questa non appare oscurata da polvere interstellare; diverse centinaia di ammassi sono osservabili direttamente, ad occhio nudo o con l'ausilio di strumenti, mentre una parte può essere osservata soltanto tramite telescopi ad infrarosso, a causa della forte estinzione ad opera della densa polvere interstellare.Sulla volta celeste, gli ammassi aperti osservabili e risolvibili in stelle ad occhio nudo sono relativamente pochi: quello più noto e più luminoso è l'ammasso delle Pleiadi, che è visibile anche dalle aree urbane, ed appare come un agglomerato di stelle azzurre, molto vicine fra loro; nell'emisfero boreale domina le notti autunnali e invernali. Un secondo ammasso che appare già risolto ad occhio nudo è quello che forma la costellazione della Chioma di Berenice, noto anche con la sigla Mel 111. Dall'emisfero australe si possono risolvere ad occhio nudo altri ammassi brillanti, anche se meno noti: è il caso delle Pleiadi del Sud o di IC 2391. Altri ammassi, come quello del Presepe, appaiono come delle macchie chiare e nebulose, apparentemente prive di stelle, mentre se osservati con un binocolo rivelano la loro natura stellare.
Un semplice binocolo consente di moltiplicare il numero degli ammassi aperti osservabili, oltre che di risolvere quelli già visibili ad occhio nudo; un telescopio amatoriale può offrire degli scorci eccezionali degli ammassi più concentrati, come M37 nell'Auriga o NGC 3532 nella Carena.Curiosamente, gli ammassi più luminosi non si osservano in direzione del centro galattico come potrebbe sembrare logico, ma nella direzione opposta, ed in particolare fra le costellazioni dell'Auriga, del Toro, Orione, Poppa, Vele e Carena; ciò è dovuto soprattutto alla presenza in quest'area di cielo del Braccio di Orione, ossia quello alla cui periferia interna si trova il nostro Sistema Solare, pertanto gli ammassi in quest'area di cielo sono di gran lunga più vicini di quelli del braccio più interno del nostro, quello del Sagittario, visibile fra il Centauro e l'omonima costellazione. Le località ideali per l'osservazione degli ammassi aperti più brillanti ricadono nell'emisfero australe, in particolare nella fascia tropicale, in modo da poter osservare la gran parte della volta celeste, poiché la gran parte degli ammassi aperti si trova nel ramo australe della Via Lattea.
Gli ammassi aperti più luminosi, come le Pleiadi, sono noti fin dall'antichità; altri ammassi più deboli (come il Presepe) erano conosciuti come delle macchie di luce deboli e irregolari, e si dovette attendere l'invenzione del cannocchiale o del telescopio perché venissero risolti in gruppi di stelle. Le osservazioni telescopiche hanno rilevato due tipi distinti di ammassi di stelle: uno che contiene migliaia di stelle con una distribuzione sferica, più concentrati al centro e osservabili in prevalenza in direzione del centro galattico, e un altro consistente in popolazioni di stelle sparse e di forma irregolare, osservabili in tutta la volta celeste. I primi vennero chiamati ammassi globulari e gli ultimi ammassi aperti.
Fu subito ipotizzato che le stelle degli ammassi aperti fossero fisicamente legate; il reverendo John Michell calcolò nel 1767 che la probabilità che un gruppo di stelle come le Pleiadi fossero il risultato di un allineamento casuale di stelle di simile luminosità fosse di 1 su 496.000. Quando l'astrometria diventò una scienza sempre più precisa, si scoprì che le stelle degli ammassi possedevano un simile moto proprio attraverso lo spazio, mentre le misure spettroscopiche rivelarono pure una velocità radiale comune, mostrando senza dubbio come queste fossero nate nello stesso periodo di tempo e fossero legate assieme in un gruppo.Mentre gli ammassi aperti e globulari formano due gruppi ben distinti, esistono degli ammassi di stelle che possono sembrare a metà via fra un ammasso globulare molto poco concentrato e un ammasso aperto molto ricco. Alcuni astronomi credono che i due tipi di ammassi si formino tramite lo stesso processo di base, con la differenza che le condizioni che consentono la formazione degli ammassi globulari particolarmente ricchi con centinaia di migliaia di stelle non prevalgono più nella nostra Galassia.
Gran parte delle stelle si formano inizialmente come sistemi multipli, poiché solo una nube di gas di diverse masse solari può diventare sufficientemente densa da collassare sotto la sua stessa gravità; tuttavia, una nebulosa di questo genere non può collassare in una stella singola.La formazione di un ammasso aperto inizia col collasso di una parte di una nube molecolare gigante, una nube fredda e densa di gas contenente diverse migliaia di volte la massa del Sole; una nube può collassare e formare così un ammasso aperto a causa di diversi fattori, fra i quali le onde d'urto derivanti dall'esplosione di una vicina supernova. Una volta che la nube inizia a collassare, la formazione stellare procede tramite diverse frammentazioni della nube stessa in tanti piccoli bozzoli, processo questo che può durare alcune migliaia di anni. Nella nostra Galassia, il tasso di formazione degli ammassi aperti si stima che sia attorno ad uno ogni poche migliaia di anni.Una volta che il processo di formazione è iniziato, le stelle più calde e massicce (stelle di classe spettrale O e B) emetteranno una gran quantità di radiazione ultravioletta, la quale ionizza rapidamente il gas circostante della nube molecolare gigante, che diventa una regione HII. Il vento stellare delle stelle massicce e la pressione di radiazione inizia a spingere via il gas non collassato; dopo alcuni milioni di anni, il nuovo ammasso sperimenta la prima esplosione di supernova, che contribuisce ad espellere il gas residuo dal sistema. Di solito, meno del 10% del gas originario della nube collassa per formare le stelle dell'ammasso, prima di essere espulso.Un altro modo di vedere la formazione degli ammassi aperti considera una loro rapida formazione a seguito della contrazione della nube molecolare, a cui segue una fase non superiore ai tre milioni di anni, in cui le stelle più calde espellono a grande velocità le nubi di gas ionizzato. Dato che solo il 30-40% del gas della nube collassa per formare le stelle, il processo di espulsione del gas residuo fa in modo che l'ammasso perda molte o tutte le sue componenti stellari potenziali. Tutti gli ammassi perdono una notevole quantità di massa durante la loro prima giovinezza e molti si disgregano prima ancora di essersi formati del tutto. Le stelle giovani rilasciate dal loro ammasso natale diventano così parte della popolazione galattica diffusa, ossia delle stelle prive di legami gravitazionali, che si confondono fra le altre stelle della galassia. Poiché la gran parte delle stelle, se non tutte, quando si formano fanno parte di un ammasso, gli ammassi stessi vengono considerati come gli elementi fondamentali delle galassie; i violenti fenomeni di espulsione di gas che modellano e disgregano molti ammassi aperti alla loro nascita lasciano la loro impronta nella morfologia e nelle dinamiche strutturali delle galassie.Spesso accade che due o più ammassi apparentemente distinti si siano formati nella stessa nube molecolare: nella Grande Nube di Magellano, una galassia satellite della nostra, ad esempio, sia Hodge 301 che R136 si sono formati dai gas della Nebulosa Tarantola, mentre nella nostra Galassia, ripercorrendo indietro nel tempo i movimenti nello spazio delle Iadi e del Presepe, due grandi ammassi aperti relativamente vicini a noi, si scopre che essi si sono formati dalla stessa nube, circa 600 milioni di anni fa.Talvolta, due ammassi aperti formatisi nello stesso periodo possono formare ammassi doppi; l'esempio più noto nella nostra Via Lattea è quello dell'Ammasso Doppio di Perseo, formato da h Persei e da χ Persei, ma sono noti un'altra decina di ammassi doppi. Moltissimi sono noti pure nella Piccola Nube di Magellano e nella stessa Grande Nube, sebbene sia spesso più facile riconoscerli come realmente tali in galassie esterne, dato che la prospettiva può far sembrare due ammassi della nostra galassia vicini quando invece non lo sono.
Gli ammassi aperti variano da esempi di insiemi di poche stelle poco concentrate fino a larghi agglomerati contenenti migliaia di stelle; di solito consistono in un nucleo più denso, circondato da una "corona" diffusa di stelle meno vicine fra loro. Il nucleo misura di solito 3-4 anni luce di diametro, mentre la corona può estendersi fino a 20 anni luce dal centro dell'ammasso. Una tipica densità di stelle nelle regioni centrali è di circa 1,5 per anno luce cubico (per confronto, la densità di stelle nella regione galattica in cui si trova il Sole è di circa 0,003 stelle per anno luce cubico).Gli ammassi aperti sono classificati secondo uno schema sviluppato da Robert Trumpler nel 1930. Questo schema si basa sulla determinazione di tre parametri: il primo, espresso in numeri romani da I a IV, indica la concentrazione e il contrasto rispetto al campo stellare circostante (da più concentrato a meno concentrato); il secondo, espresso in numeri arabi da 1 a 3 indica l'escursione di luminosità fra le sue componenti (da una piccola a una grande escursione); il terzo parametro infine è espresso dalle lettere p, m e r, indica se l'ammasso è povero, medio o ricco di stelle. Una n segue questi tre parametri, nel caso in cui fra le componenti dell'ammasso vi siano nebulosità.Ad esempio, lo schema di Trumpler per l'ammasso delle Pleiadi è I3rn (ammasso fortemente concentrato, con una grande escursione di luminosità fra le sue componenti, riccamente popolato e con nebulosità presente), mentre le vicine Iadi sono classificate come II3m (ammasso debolmente disperso e con meno componenti).
Un problema che può sorgere nell'identificazione degli ammassi aperti è la reale esistenza degli stessi: può infatti capitare che alcune stelle, viste dalla Terra, si mostrino condensate in una piccola area di cielo, sembrando così effettivamente vicine fra loro; tuttavia, potrebbe anche trattarsi di un effetto prospettico, per cui stelle che in realtà sono lontane fra loro sembrano vicine solo perché si trovano sulla stessa linea di vista. Altri ammassi, al contrario, possono essere composti da pochissime stelle che, a causa della loro vicinanza a noi o della loro dispersione, non sono proprio evidenti all'osservazione, e le sue componenti appaiono sparse su un campo stellare molto ampio, come nel caso di Cr 173, che conta alcune decine di stelle sparse su un campo stellare già di per sé molto ricco, o come nel caso limite di Platais 8, che conta appena 8 componenti sparse su circa 16º di volta celeste. Con l'evoluzione e il miglioramento della tecnologia per la costruzione di strumenti di precisione, è stato possibile eseguire delle analisi di diversi addensamenti di stelle tramite lo studio della metallicità, della parallasse e del moto proprio delle singole stelle componenti, allo scopo di determinare se le caratteristiche di moto e di composizione degli astri analizzati sono compatibili.Nel 2002 è stato completato un lavoro di catalogazione meticolosa, frutto di un complesso studio, volto a determinare i parametri di tutti gli ammassi aperti noti all'interno della nostra Galassia e ad eliminare gli oggetti in precedenza considerati ammassi aperti e in seguito riconosciuti solo come allineamenti casuali di stelle non legate fra loro da alcuna relazione. I dati utilizzati sono quelli forniti dal satellite Hipparcos, partendo da ricerche condotte in precedenza, come il catalogo WEBDA e le opere dell'European Southern Observatory; il risultato di ciò è un catalogo astronomico che nella sua versione originale contava ben 1537 ammassi aperti, completi di parametri come coordinate, diametro, numero di componenti, età, distanza e tanti altri dati. Questo catalogo viene costantemente tenuto aggiornato con le nuove scoperte ed è associato a una lista di oggetti scartati perché riconosciuti come asterismi o duplicati di altri oggetti.
Nella nostra Galassia sono noti circa un migliaio di ammassi aperti, ma si calcola che in realtà ce ne possano essere fino a dieci volte tanto. Nelle galassie spirali, come la nostra, gli ammassi aperti si trovano quasi esclusivamente nei bracci di spirale, dove la densità delle nubi gassose è molto più alta, favorendo di fatto la formazione stellare; gli ammassi di solito si disperdono prima che abbiano il tempo di attraversare i vari bracci di spirale. La loro concentrazione è molto più elevata in vicinanza del piano galattico, dal quale si possono distaccare (nella nostra Galassia) fino ad un massimo di 180 anni luce, poco se paragonato al diametro della nostra Galassia, che è pari a 100.000 anni luce.Nelle galassie irregolari gli ammassi aperti si possono osservare in tutte le regioni, sebbene vi sia una concentrazione maggiore in corrispondenza delle grandi aree nebulose. Nelle galassie ellittiche invece non si osservano ammassi aperti, poiché la formazione stellare è cessata molti milioni di anni fa, così le stelle che originariamente erano legate gravitazionalmente hanno avuto il tempo di disperdersi.Nella Via Lattea, la distribuzione degli ammassi dipende dall'età: quelli più vecchi si trovano infatti alle distanze maggiori dal centro galattico; ciò accade perché le forze mareali sono più forti verso le regioni centrali della galassia, aumentando così il tasso di disgregazione degli ammassi, senza contare che la gran quantità di nubi molecolari giganti persistenti costituisce un elemento fortemente disgregante. Pertanto, gli ammassi aperti formatisi nelle regioni interne tendono a disgregarsi in un'età meno avanzata di quelli formatisi nelle aree più periferiche.
Poiché gli ammassi aperti tendono a disperdersi prima che la gran parte delle loro componenti terminino il loro ciclo vitale, la luce irradiata dalle stelle degli ammassi proviene da calde e giovani stelle blu; queste sono le più massicce e possiedono un ciclo vitale di poche decine di milioni di anni. Gli ammassi più vecchi contengono invece molte stelle gialle.Alcuni di essi contengono delle stelle blu e calde che sembrano essere più giovani di quelle del resto dell'ammasso; queste cosiddette stelle vagabonde blu si osservano anche negli ammassi globulari, dove si crede che siano il frutto di collisioni fra due stelle, formandone così una più massiccia e più calda. Tuttavia, negli ammassi aperti la densità è estremamente più bassa che in quelli globulari e la teoria della collisione fra stelle non è in grado di spiegare una così grande presenza di vagabonde blu. Si crede in questo caso che molte di queste si originino quando le interazioni dinamiche con altre stelle fanno sì che queste si leghino a formare un sistema stellare, che successivamente collassa in una stella singola.Una volta esaurita la riserva di idrogeno tramite la fusione nucleare, le stelle di massa media e piccola perdono i loro strati esterni formando nebulose planetarie ed evolvendo in nane bianche. Sebbene molti ammassi aperti si disperdano prima che la gran parte delle stelle membri raggiungano lo stadio di nana bianca, il numero di nane bianche è in genere molto più basso di quanto ci si potrebbe aspettare, considerando l'età degli ammassi e la massa iniziale prevista delle stelle. Una possibile spiegazione di ciò è che come le giganti rosse espellono i loro strati esterni per formare una nebulosa planetaria, una leggera asimmetria nella perdita di materiale potrebbe dare alla stella una spinta di alcuni chilometri al secondo, abbastanza per espellerla dall'ammasso.
L'età della gran parte degli ammassi aperti è compresa fra 1 milione e 10 milioni di anni; molti possiedono un'età inferiore ai 50 milioni di anni, mentre la durata media degli ammassi aperti è di 350 milioni di anni. Gli ammassi aperti più vecchi conosciuti nella Via Lattea sono NGC 6791, nella costellazione della Lira, e Berkeley 17, nell'Auriga, con'un'età stimata attorno ai 7 miliardi di anni.Il calcolo dell'età di un ammasso aperto è più semplice di quello di una singola stella, poiché si possono confrontare risultati di diversi astri con la medesima età; questa può essere calcolata tramite l'osservazione della luminosità delle stelle più massicce dell'ammasso stesso che ancora si trovano sulla sequenza principale. infatti le stelle di grande massa consumano più velocemente la loro riserva di idrogeno e dunque tendono ad evolversi molto rapidamente; un ammasso che contiene molte stelle blu luminose ha un'età molto piccola, dell'ordine di pochi milioni di anni, mentre uno che appare dominato da stelle rosse è indice di un'età avanzata.L'età degli ammassi può essere determinata anche tramite lo studio della sua velocità radiale e dalla massa totale delle stelle componenti. Gli ammassi molto vecchi, per altro molto rari, tendono a disperdersi, per cui non ve ne sono in gran numero. Fra gli ammassi osservabili agevolmente più giovani in assoluto noti nella nostra Galassia vi è NGC 2362, nella costellazione del Cane Maggiore: la sua età sarebbe di 1-2 milioni di anni e le sue stelle sono appena entrate nella fase di sequenza principale.
Molti ammassi aperti sono instabili, con una massa sufficientemente piccola da far sì che la velocità di fuga del sistema sia più bassa della velocità media delle stelle che lo formano; questi ammassi tendono a disperdersi rapidamente, entro pochi milioni di anni. In molti casi, l'espulsione del gas da cui l'ammasso si è formato ad opera della pressione di radiazione delle giovani stelle calde riduce la massa dell'ammasso a sufficienza da permettere una veloce disgregazione dello stesso.Gli ammassi che invece hanno una massa sufficiente per restare integri possono restare tali anche per diverse decine di milioni di anni dopo che i residui nebulosi sono stati spazzati via, sebbene alla lunga tenderanno a disperdersi anch'essi a causa di fattori di destabilizzazione sia interni che esterni. Cause interne possono essere ricercate negli incontri ravvicinati fra le stelle membri: durante l'incontro ravvicinato fra due stelle, la velocità di una delle due può aumentare oltre la velocità di fuga dell'ammasso, causandone l'espulsione dal sistema. Alla lunga questo processo porterà alla progressiva dissoluzione dell'ammasso.Esternamente, mediamente ogni mezzo miliardo di anni, un ammasso aperto tende ad essere disturbato da fattori esterni, come il transito nei pressi o attraverso una nube molecolare gigante. Le forze gravitazionali di marea generate da questi incontri tendono a destabilizzare e a disgregare l'ammasso; può capitare così che questo diventi una corrente stellare, le cui stelle non sono sufficientemente vicine per essere considerate un ammasso, pur restando tutte legate da un moto che punta nella stessa direzione e a velocità simili. La scala temporale in cui un ammasso si disgrega dipende dalla sua densità stellare iniziale: gli ammassi più densi persistono più a lungo. La vita media di un ammasso, ossia l'età in cui la metà delle componenti degli ammassi si sono allontanate, varia fra i 150 e gli 800 milioni di anni, a seconda della densità iniziale.Dopo che un ammasso non è più legato gravitazionalmente, molte delle sue componenti stellari si saranno già separate, muovendosi in una direzione comune; l'ammasso si sarà trasformato in una associazione stellare. Molte delle stelle più luminose del Grande Carro sono membri di un antico ammasso aperto che ora si è disperso, assumendo l'aspetto e le caratteristiche di un'associazione stellare, ora nota come Associazione dell'Orsa Maggiore. Alla fine, la leggera differenza fra le velocità relative delle stelle le porterà a disperdersi nella galassia. Un ammasso più grande è noto invece come "corrente stellare".L'ammasso da cui ebbe origine il Sole, formatosi cinque miliardi di anni fa, è ormai completamente dissolto e le sue stelle sono disperse nel disco della galassia, senza possibilità di poterle distinguere dalla popolazione galattica generale.
Quando viene creato un diagramma Hertzsprung-Russell sulle stelle di un ammasso aperto, risulta che la gran parte delle componenti giace sulla sequenza principale. Le stelle più massicce hanno iniziato invece ad evolversi in giganti rosse; il punto in cui emerge sul diagramma l'uscita delle stelle dalla sequenza principale può essere utilizzato per determinare l'età dell'ammasso.
Poiché le stelle di un ammasso aperto sono approssimativamente alla stessa distanza dalla Terra e si sono formate tutte nello stesso periodo di tempo, dagli stessi elementi nelle stesse quantità, la differenza di magnitudine apparente fra le componenti dell'ammasso è dovuta esclusivamente alla differenza di massa. Ciò rende gli ammassi aperti molto utili nello studio dell'evoluzione stellare, dato che tramite la semplice comparazione fra le sue stelle vengono perfezionati molti parametri variabili.
Lo studio dell'abbondanza del litio e del berillio nelle stelle degli ammassi può fornire delle indicazioni importanti riguardo l'evoluzione delle stelle e la loro struttura interna. Mentre nel nucleo l'idrogeno non può fondere in elio finché non si raggiunge una temperatura di circa 10 milioni di kelvin, il litio e il berillio vengono distrutti a temperature di 2,5 milioni di K e 3,5 milioni di K rispettivamente. Ciò significa che la loro abbondanza dipende fortemente dal livello di rimescolamento a cui è sottoposto il plasma all'interno della stella. Studiando la loro abbondanza negli ammassi aperti, alcune variabili come l'età e la composizione chimica sono risolte.Gli studi hanno mostrato che l'abbondanza di questi elementi leggeri è molto inferiore di quanto i modelli di evoluzione stellare predicano. Sebbene la ragione di questa carenza non sia ben compresa, vi è la possibilità che i moti convettivi all'interno delle stelle possano estendersi in regioni dove il trasporto radiativo è normalmente il modo di trasporto dominante dell'energia.
La determinazione della distanza degli oggetti astronomici è di fondamentale importanza per la loro comprensione, ma la gran parte di essi sono troppo lontani perché la loro distanza possa essere determinata direttamente. La calibrazione della scala delle distanze cosmiche si basa su una sequenza di misure indirette e talvolta incerte relative agli oggetti più vicini per i quali le distanze possono essere misurate direttamente ed applicate poi agli oggetti lontani. Gli ammassi aperti sono un punto cruciale di questa sequenza.
La distanza degli ammassi aperti più vicini può essere misurata direttamente con due metodi: il primo è quello della parallasse (il piccolo cambiamento della posizione apparente nel corso di un anno causato dal movimento della Terra da un lato all'altro della sua orbita attorno al Sole), che consente di misurare la distanza delle stelle dell'ammasso come se fossero una qualunque altra stella; ammassi come le Pleiadi, le Iadi e pochi altri compresi entro un raggio di 500 anni luce da noi sono sufficientemente vicini da poter consentire lo sfruttamento di questo metodo. Il satellite Hipparcos ha fornito delle misure accurate per alcuni ammassi tramite la parallasse.Il secondo metodo diretto è quello chiamato metodo degli ammassi in movimento; si basa sul fatto che le stelle di un ammasso possiedono un moto proprio comune attraverso lo spazio. Le misure del moto proprio dei membri di un ammasso e la determinazione del loro moto apparente nel cielo rivela il loro punto di fuga; la velocità radiale degli stessi può essere determinata tramite la misurazione dell'effetto Doppler del loro spettro elettromagnetico, e una volta note velocità, moto proprio e distanza angolare dall'ammasso al punto di fuga, tramite la trigonometria si può ottenere la distanza dell'ammasso. La misura della distanza delle Iadi è l'esempio più noto dell'applicazione di questo metodo, che ha fornito un valore di 46,3 parsec.Una volta stabilite le distanze degli ammassi più vicini, queste prime tecniche possono essere estese per calcolare la scala delle distanze di ammassi più lontani. Incrociando la sequenza principale sul diagramma HR per un ammasso ad una distanza nota con quella di un altro ammasso più lontano, si può stimare la distanza di quest'ultimo ammasso. Gli ammassi aperti più vicini sono le Iadi, mentre l'associazione stellare dell'Orsa Maggiore si trova alla metà della distanza delle prime; l'ammasso aperto più distante noto nella nostra Galassia è Berkeley 29, posto a circa 15.000 parsec da noi. Gli ammassi aperti sono individuabili con facilità pure in molte galassie del Gruppo Locale.
Una conoscenza accurata della distanza degli ammassi aperti è fondamentale anche per calibrare la relazione di periodo di luminosità delle stelle variabili come le Cefeidi o le variabili RR Lyrae, utilizzate come candele standard; queste stelle luminose possono essere individuate a grandi distanze e sono utilizzate per determinare le scale di distanza delle galassie del Gruppo Locale.
(EN) E.V.P. Smith, K.C. Jacobs, M. Zeilik, S.A. Gregory, Introductory Astronomy and Astrophysics, Thomson Learning, 1997, ISBN 0-03-006228-4.
(EN) inney, James; Tremaine, Scott, Galactic Dynamics, Princeton University Press, Princeton, New Jersey., 1997.
(EN) Heggie, Douglas; Hut, Piet, The Gravitational Million-Body Problem: A Multidisciplinary Approach to Star Cluster Dynamics, Cambridge University Press., 2003.
(EN) Spitzer, Lyman, Dynamical Evolution of Globular Clusters, Princeton University Press, Princeton, New Jersey., 1987.
(EN) Thomas T. Arny, Explorations:  An Introduction to Astronomy (3rd ed), Boston, McGraw-Hill, 2000, ISBN 0-13-240085-5.
 AA.VV, L'Universo - Grande enciclopedia dell'astronomia, Novara, De Agostini, 2002.
 J. Gribbin, Enciclopedia di astronomia e cosmologia, Milano, Garzanti, 2005, ISBN 88-11-50517-8.
 W. Owen, et al, Atlante illustrato dell'Universo, Milano, Il Viaggiatore, 2006, ISBN 88-365-3679-4.
 J. Lindstrom, Stelle, galassie e misteri cosmici, Trieste, Editoriale Scienza, 2006, ISBN 88-7307-326-3.
(EN) Michell J., An Inquiry into the probable Parallax, and Magnitude, of the Fixed Stars, from the Quantity of Light which they afford us, and the particular Circumstances of their Situation, in Philosophical Transactions, vol. 57, 1767,  pp. 234–264.
(EN) Kroupa P., Aarseth S.J., Hurley J., The formation of a bound star cluster: from the Orion nebula cluster to the Pleiades, in Monthly Notices of the Royal Astronomical Society, vol. 321, 2001,  pp. 699-712.
(EN) Eggen O. J., Stellar groups, VII. The structure of the Hyades group, in Monthly Notices of the Royal Astronomical Society, vol. 120, 1960,  p. 540.
(EN) Trumpler R.J., Preliminary results on the distances, dimensions and space distribution of open star clusters, in Lick Observatory bulletin no. 420, Berkeley : University of California Press, 1930,  pp. 154–188.
(EN) Dias, W. S.; Alessi, B. S.; Moitinho, A.; Lépine, J. R. D., New catalogue of optically visible open clusters and candidates, in Astronomy and Astrophysics, vol. 389, luglio 2002,  pp. 871-873, DOI:10.1051/0004-6361:20020668.
(EN) Dias W.S., Alessi B.S., Moitinho A., Lépine J.R.D., New catalogue of optically visible open clusters and candidates, in Astronomy and Astrophysics, vol. 389, 2002,  pp. 871–873.
(EN) van den Bergh S., McClure R.D., Galactic distribution of the oldest open clusters, in Astronomy & Astrophysics, vol. 88, 1980,  p. 360.
(EN) Fellhauer M., Lin D.N.C., Bolte M., Aarseth S.J., Williams K.A., The White Dwarf Deficit in Open Clusters: Dynamical Processes , in The Astrophysical Journal, vol. 595, 2003,  pp. L53-L56, DOI:10.1086/379005.
(EN) Hills, J. G., The effect of mass loss on the dynamical evolution of a stellar system - Analytic approximations, in Astrophysical Journal, vol. 235, nº 1, 1º febbraio 1980,  pp. 986-991, DOI:10.1086/157703.
(EN) VandenBerg, D.A., Stetson P.B., On the Old Open Clusters M67 and NGC 188: Convective Core Overshooting, Color-Temperature Relations, Distances, and Ages, in Publications of the Astronomical Society of the Pacific, vol. 116, 2004,  pp. 997–1011, DOI:10.1086/426340.
(EN) S. M. Percival, M. Salaris, D. Kilkenny, The open cluster distance scale - A new empirical approach, in Astronomy & Astrophysics, vol. 400, 2003,  pp. 541-552, DOI:10.1051/0004-6361:20030092.
Tirion, Rappaport, Lovi, Uranometria 2000.0 - Volume I & II, Richmond, Virginia, USA, Willmann-Bell, inc., 1987, ISBN 0-943396-14-X.
 Tirion, Sinnott, Sky Atlas 2000.0 - Second Edition, Cambridge, USA, Cambridge University Press, 1998, ISBN 0-933346-90-5.
 Tirion, The Cambridge Star Atlas 2000.0, 3ª ed., Cambridge, USA, Cambridge University Press, 2001, ISBN 0-521-80084-6.
 Ammasso aperto, su thes.bncf.firenze.sbn.it, Biblioteca Nazionale Centrale di Firenze. 
(EN) Ammasso aperto, su Enciclopedia Britannica, Encyclopædia Britannica, Inc. 
(EN) Ammassi aperti, in SEDS Messier pages (archiviato dall'url originale il 22 dicembre 2008).
(EN) Wilton S. Dias (UNIFEI); Jacques Lépine (IAG-USP); Bruno S. Alessi and André Moitinho (UL), Open Clusters and Galactic Structures, su astro.iag.usp.br, 2002.
(EN) Open and globular clusters overview, su armandocaussade.com. URL consultato il 12 novembre 2008 (archiviato dall'url originale il 9 maggio 2008).
(EN) The moving cluster method, su zebu.uoregon.edu. URL consultato l'8 aprile 2005 (archiviato dall'url originale l'8 aprile 2005).
(EN) Open Clusters - Information and amateur observations, su nightskyinfo.com.
(EN) Clickable table of Messier objects including open clusters, su space-and-telescope.com. URL consultato il 12 novembre 2008 (archiviato dall'url originale il 20 ottobre 2014).

Un ammasso globulare (detto anche ammasso chiuso o ammasso di alone) è un insieme sferoidale di stelle che orbita come un satellite intorno al centro di una galassia. Gli ammassi globulari sono sorretti al loro interno da una forte gravità, che dà loro il tipico aspetto sferico e mantiene al loro centro una densità di stelle relativamente molto elevata.
Gli ammassi globulari sono in genere composti da centinaia di migliaia di stelle vecchie, le stesse che compongono il nucleo, noto come bulge, di una galassia spirale, ma confinate in pochi parsec cubici. Gli ammassi globulari sono piuttosto numerosi: se ne conoscono 158 attorno alla Via Lattea, con forse altri 10-20 da scoprire, essendo nascosti all'osservazione da Terra dalle polveri interstellari che oscurano la vista in direzione del centro galattico; pare che le galassie più grandi possano averne un numero nettamente superiore (la Galassia di Andromeda potrebbe averne fino a 500). Alcune galassie ellittiche giganti (come M87) ne contano fino a 10.000. Questi oggetti sono considerati parte dell'alone delle galassie, orbitando attorno ai centri di queste a distanze fino a 40 Kiloparsec (circa 130.000 anni luce) o più.Ogni galassia del Gruppo Locale con massa sufficientemente grande ha associato un suo gruppo di ammassi globulari, mentre ogni grande galassia possiede un sistema esteso di questi oggetti. La Galassia Nana Ellittica del Sagittario e quella del Cane Maggiore sono in via di collisione ed assorbimento con la Via Lattea, donando così alla nostra Galassia i loro ammassi globulari associati (come Palomar 12). Ciò dimostra come molti degli ammassi globulari osservati nella nostra e in altre galassie possano essere appartenuti ad altre galassie "cannibalizzate".
L'alta densità stellare degli ammassi globulari fa sì che le interazioni tra stelle e le collisioni mancate siano relativamente frequenti. Il loro centro presenta caratteristiche ideali per la formazione di oggetti peculiari, come le stelle vagabonde blu (ritenute il risultato della fusione di due stelle) o pulsar veloci con periodi di millisecondi, tutti fenomeni presumibilmente risultanti dall'interazione tra più stelle.
Gli ammassi globulari sono distribuiti lungo il piano galattico, concentrandosi, con pochissime eccezioni, solo in prossimità del centro galattico, in particolare in quell'area di cielo compresa tra le costellazioni di Ofiuco, Scorpione e Sagittario; degli oltre 150 ammassi globulari riconosciuti come appartenenti alla Via Lattea, ben 79 sono visibili entro i confini di queste tre costellazioni. All'osservazione amatoriale si distinguono dagli ammassi aperti sia per la morfologia, essendo questi ultimi molto meno densi, sia per il colore delle componenti, essendo gli ammassi aperti composti nella gran parte dei casi da stelle giovani e blu.Alcuni ammassi globulari sono visibili ad occhio nudo e si presentano come delle piccole macchie chiare e dai contorni sfumati. I più luminosi sono Omega Centauri e 47 Tucanae, visibili solo dall'emisfero australe, e, da quello boreale, l'Ammasso Globulare di Ercole. Omega Centauri e 47 Tucanae sono così brillanti (quarta e quinta magnitudine rispettivamente), da aver ricevuto una sigla identificativa equivalente a quella di una stella. Altri ammassi globulari visibili ad occhio nudo in condizioni osservative eccellenti anche dalle latitudini temperate boreali sono M4 nello Scorpione ed M22 nel Sagittario.
Un buon binocolo consente di scorgere numerosi ammassi globulari, ma la loro natura stellare non viene svelata, mostrandosi ancora come delle macchie chiare, simili a stelle sfocate. Per risolvere almeno le stelle periferiche occorrono strumenti come telescopi amatoriali non inferiori ai 114-150mm di apertura, a causa della debolezza delle componenti stellari, che spesso sono di decima e undicesima magnitudine.
Il periodo più adatto per l'osservazione di questi oggetti cade nei mesi che nell'emisfero boreale equivalgono alla stagione estiva, in particolare il mese di luglio; le località ideali per la loro osservazione tuttavia ricadono nell'emisfero australe, e in particolare nella sua fascia tropicale, per varie ragioni: innanzitutto, la maggior parte degli ammassi globulari si trovano a sud dell'equatore celeste, poiché lo stesso centro galattico si trova ad una declinazione di -29°; in secondo luogo, perché ammassi globulari come 47 Tucanae si trovano a declinazioni molto meridionali, e possono essere ben osservati solo a partire dalle zone vicine all'equatore, mentre l'ammasso globulare più settentrionale, NGC 6229, può essere osservato anche da quasi tutta la fascia temperata dell'emisfero australe.
M22 è stato il primo ammasso globulare scoperto, identificato nel 1665 dall'astronomo tedesco Johann Abraham Ihle. A causa della modesta apertura dei primi telescopi, fino all'osservazione di M4 da parte di Charles Messier non era stato possibile risolvere le singole stelle di un ammasso globulare. I primi otto ammassi scoperti sono elencati nella tabella; successivamente, il Lacaille aggiungerà 47 Tucanae, NGC 4833, M55, M69, e NGC 6397 nel suo catalogo del 1751-52.
William Herschel iniziò una campagna di osservazione nel 1782, usando telescopi con apertura maggiore di quelli fino ad allora in uso, che furono in grado di risolvere tutti i 33 ammassi globulari allora conosciuti. Oltre a questi, ne scoprì 37 di nuovi. Nel suo secondo catalogo degli oggetti del profondo cielo del 1789 fu il primo ad usare il termine ammasso globulare per la descrizione di questi oggetti.
Il numero di ammassi identificati continuò ad aumentare, al punto che se ne contavano 83 già nel 1915, 93 nel 1930 e 97 nel 1947; il numero di ammassi scoperti nella Via Lattea è 158, su un totale stimato di 180 ± 20. Gli ammassi che non sono ancora stati scoperti potrebbero, secondo gli studiosi, nascondersi dietro polveri e gas.Harlow Shapley iniziò nel 1914 una serie di studi degli ammassi globulari, pubblicati in 40 articoli scientifici. Shapley esaminò le variabili cefeidi negli ammassi e utilizzò la relazione tra il periodo e la luminosità per stimarne le distanze.
Shapley sfruttò inoltre la distribuzione asimmetrica degli ammassi per determinare le dimensioni della Via Lattea. Ipotizzando una distribuzione approssimativamente sferica degli ammassi attorno al centro galattico, stimò la distanza del Sole da quest'ultimo. Nonostante la distanza calcolata si fosse in seguito rivelata eccessivamente elevata (ma nello stesso ordine di grandezza del valore successivamente accettato dagli scienziati), riuscì a dimostrare che la Galassia era molto più estesa rispetto a ciò che si pensava fino a quel momento. Gli errori nella stima di Shapley furono causati dalle polveri che diminuiscono la luce proveniente dagli ammassi, facendoli sembrare più distanti di quanto lo siano in realtà.
Tra gli altri risultati ottenuti da queste stime, venne scoperto che il Sole era relativamente distante dal centro della Galassia, contrariamente a quello che si era dedotto in precedenza dalla distribuzione delle stelle. Infatti queste ultime giacciono sul disco galattico e sono spesso oscurate da polveri, mentre gli ammassi globulari si trovano fuori dal disco e possono essere osservati a distanze molto superiori.
Shapley venne in seguito assistito nei suoi studi sugli ammassi da Henrietta Swope e Helen Battles Sawyer. Dal 1927 al 1929 Shapley e Sawyer iniziarono a catalogare gli ammassi in base al grado di concentrazione rispetto al loro nucleo. Gli ammassi vennero catalogati in dodici classi, dove la Classe I era costituita da quelli più concentrati e la Classe XII quelli meno. Questa suddivisione è nota come la Classe di concentrazione di Shapley/Sawyer (a volte viene indicata con numeri normali invece che numeri romani, ad es. Classe 5).
Gli ammassi globulari sono composti generalmente da centinaia di migliaia di stelle vecchie a bassa metallicità, di tipo simile a quelle presenti nel bulge di una galassia a spirale; queste stelle sono confinate in un volume di qualche parsec cubico, e non sono in genere circondate da gas e polveri.La densità delle stelle è molto elevata (in media, circa 0,4 stelle per parsec cubico, aumentando a 100 o 1000 stelle per parsec cubico nel nucleo dell'ammasso), e non sembrerebbero certo ambienti favorevoli per la sopravvivenza di un sistema planetario: le orbite planetarie infatti sono dinamicamente instabili nelle vicinanze dei nuclei di ammassi densi a causa delle perturbazioni gravitazionali generate da stelle che transitano nelle vicinanze. Un pianeta in orbita ad una distanza di una UA da una stella che si trova all'interno del nucleo di un ammasso come 47 Tucanae sopravviverebbe solo qualche centinaio di milioni di anni.
Tuttavia è stato trovato un sistema planetario in orbita attorno ad una pulsar, catalogata come PSR B1620-26, che appartiene all'ammasso globulare M4.Con qualche eccezione, ogni ammasso possiede un'età ben definita; la maggior parte delle stelle appartenenti ad un ammasso infatti sono nella stessa fase evolutiva, e probabilmente quindi si sono formate nella stessa epoca. Tutti gli ammassi conosciuti non possiedono nuove stelle in formazione; regioni molto ampie di formazione stellare note col nome di super ammassi stellari, come Westerlund 1 nella Via Lattea, potrebbero essere i precursori degli ammassi globulari.
Alcuni ammassi, come Omega Centauri nella Via Lattea e Mayall II nella Galassia di Andromeda, sono straordinariamente massicci (diversi milioni di masse solari) e contengono popolazioni diverse di stelle; entrambi possono essere considerati la prova che i super ammassi stellari sono in realtà i nuclei di galassie nane che sono state inglobate da galassie più grandi. Alcuni ammassi globulari (come M15) hanno nuclei estremamente massicci che potrebbero ospitare persino buchi neri, anche se dalle simulazioni non possono essere escluse concentrazioni di stelle di neutroni o nane bianche particolarmente grandi.
Gli ammassi globulari sono normalmente costituiti da stelle di popolazione II con bassa metallicità, a differenza delle stelle di popolazione I con metallicità elevata come il Sole (in astronomia i metalli sono tutti gli elementi più pesanti dell'elio, dunque anche quelli che in chimica non sono considerati tali, come il carbonio).
L'astronomo olandese Pieter Oosterhoff notò che sembrano esserci due popolazioni di ammassi globulari, che divennero note come gruppi di Oosterhoff; il secondo gruppo possiede delle stelle variabili di tipo RR Lyrae dal periodo più breve. Entrambi i gruppi hanno deboli linee spettrali relative agli elementi metallici, ma quelle del tipo I (OoI) non sono così deboli come quelle del tipo II (OoII); per questo il tipo I è detto ricco in metalli e il tipo II povero in metalli.
Queste due popolazioni sono state osservate in molte galassie, specialmente nelle galassie ellittiche massicce; entrambi i gruppi hanno età simili (quasi quanto l'età dell'Universo stesso), ma differiscono nell'abbondanza dei metalli. Sono state formulate molte ipotesi per spiegare queste sottopopolazioni, tra cui fusioni di galassie ricche di gas interstellare, accrescimento di galassie nane e intensi e ripetuti fenomeni di formazione stellare. Nella Via Lattea gli ammassi poveri di metalli sono associati con l'alone galattico e quelli ricchi di metalli con il bulge galattico.Nella Via Lattea è stato scoperto che la gran parte degli ammassi globulari a bassa metallicità sono allineati su un piano giacente nella parte esterna dell'alone galattico. Questo risultato rafforza la teoria secondo cui gli ammassi di tipo II vennero catturati da un galassia satellite "fagocitata", invece che essere i membri più antichi tra gli ammassi della Via Lattea. Le differenze tra i due tipi di ammassi potrebbero quindi essere spiegate con l'intervallo di tempo trascorso tra la formazione delle due galassie e quella dei loro ammassi.
Gli ammassi globulari hanno una densità stellare molto alta, quindi le stelle interagiscono in modo significativo e a volte possono accadere delle mancate collisioni. A causa di questi fenomeni, negli ammassi globulari sono comuni tipi di stelle come le cosiddette vagabonde blu, le pulsar millisecondo e le stelle binarie a raggi X di piccola massa; le stelle vagabonde blu sono formate dalla fusione di due stelle, forse a causa di un incontro in un sistema binario, e hanno temperature maggiori rispetto alle stelle dell'ammasso che possiedono la stessa luminosità, quindi differiscono dalle stelle della sequenza principale.
Dal 1970 gli astronomi hanno cercato dei buchi neri negli ammassi globulari; tuttavia solo tramite il Telescopio Spaziale Hubble sono riusciti ad avere conferme. In base a programmi indipendenti di osservazione tramite Hubble, è stato suggerito che nel nucleo dell'ammasso M15 potrebbe essere presente un buco nero con massa pari a 4000 masse solari, mentre nell'ammasso Mayall II nella Galassia di Andromeda potrebbe essercene uno grande 20.000 masse solari: infatti le emissioni di raggi X e radio provenienti da Mayall II sono paragonabili a quelle emesse da un buco nero di medie dimensioni.Questi buchi neri sono interessanti perché sarebbero i primi scoperti ad avere una massa compresa tra quelli di massa stellare e i buchi neri supermassicci presenti nei nuclei di alcune galassie. La massa dei buchi neri di medie dimensioni sarebbe proporzionata alla massa dell'ammasso ospitante.
L'idea dei buchi neri di massa intermedia ha tuttavia subìto delle critiche. Gli oggetti più densi di un ammasso globulare tendono infatti a migrare verso il centro dell'ammasso grazie ad un fenomeno noto come segregazione di massa. Si tratterebbe dunque di nane bianche o di stelle di neutroni in un campo stellare molto vecchio come quello degli ammassi globulari. Come descritto in due articoli da Holger Baumgardt e dai suoi collaboratori, questo rapporto di "massa-luce" potrebbe verificarsi anche verso il centro sia dell'ammasso M15 che di Mayall II, anche ipotizzando che non vi siano buchi neri.
Il diagramma di Hertzsprung-Russell (diagramma H-R) è un grafico che raffigura la magnitudine assoluta delle stelle con il loro indice di colore; quest'ultimo è la differenza tra la magnitudine della stella in luce blu (B) e in luce visuale (verde-gialla, V). Valori altamente positivi di questo indice indicano una stella rossa con una temperatura superficiale relativamente bassa, mentre valori molto negativi indicano una stella blu con temperatura elevata.Quando si tracciano le stelle vicine al Sole nel diagramma HR, molte di esse giacciono nelle vicinanze di una curva chiamata sequenza principale, caratterizzata da una proporzionalità tra la loro magnitudine assoluta e la loro temperatura; il diagramma HR include anche le stelle che sono nelle fasi avanzate della loro evoluzione e si sono spostate dalla sequenza principale verso alte regioni del diagramma.
Essendo tutte le stelle di un ammasso globulare alla stessa distanza (approssimativamente) dalla Terra, la differenza tra le magnitudini assolute e quelle apparenti delle stelle sarà costante. Le stelle dell'ammasso appartenenti alla sequenza principale saranno distribuite lungo una linea in modo non molto diverso da stelle simili che si trovano nelle vicinanze del sistema solare. (l'accuratezza di questa ipotesi è confermata dai risultati ottenuti comparando le magnitudini di variabili a breve periodo come le stelle RR Lyrae e le variabili cefeidi con quelle nell'ammasso).
Facendo corrispondere queste curve sul diagramma HR, può essere determinata la magnitudine assoluta delle stelle appartenenti alla sequenza principale presenti nell'ammasso. La differenza tra la magnitudine assoluta e apparente permette inoltre di stimare la loro distanza.Quando le stelle di un particolare ammasso sono rappresentate sul diagramma HR, quasi tutte si trovano su una curva ben definita. Nel diagramma delle stelle vicine al Sole invece sono presenti stelle di diverse età e origini. La forma della curva di un ammasso è caratteristica di un raggruppamento di stelle che si sono formate approssimativamente nella stessa epoca e a partire dagli stessi materiali, con l'unica differenza della loro massa iniziale. Siccome la posizione di ogni stella sul diagramma varia con la sua età, la forma della curva dell'ammasso può essere usata per misurare l'età complessiva dell'ammasso di stelle.Le stelle della sequenza principale più massicce presenti in un ammasso sono quelle che hanno anche la magnitudine assoluta più elevata, e queste saranno le prime ad evolvere nello stadio di giganti; man mano che l'ammasso invecchia, anche le stelle con massa inferiore entreranno nella fase di giganti. Quindi, controllando le stelle che stanno entrando nella fase di giganti, si può stimare l'età dell'ammasso. Questo fenomeno forma un "ginocchio" nel diagramma HR, piegando la parte superiore destra dalla linea della sequenza principale; la magnitudine assoluta in questo punto della curva è direttamente legata all'età dell'ammasso, quindi si può tracciare una scala di età su un asse parallelo a quello della magnitudine.
Inoltre gli ammassi possono essere datati misurando le temperature delle nane bianche più fredde. I risultati tipici per gli ammassi globulari forniscono età attorno ai 12,7 miliardi di anni, a differenza degli ammassi aperti che hanno un'età di qualche decina di milioni di anni.
Le età degli ammassi pongono un limite all'età dell'Universo stesso. Il limite inferiore è stato un vincolo fondamentale nella cosmologia; durante i primi anni novanta gli astronomi si trovavano di fronte a stime d'età degli ammassi globulari che erano superiori a quelle permesse dai modelli cosmologici di allora. Dei miglioramenti nelle misurazioni dei parametri cosmologici attraverso osservazioni del cielo profondo e per mezzo di satelliti come il COBE hanno risolto questo problema.Studi evoluzionistici degli ammassi globulari possono essere utilizzati per determinare cambiamenti dovuti alla composizione iniziale dei gas e delle polveri che lo hanno formato, ovvero i cambiamenti nei percorsi evolutivi dovuti alla presenza di elementi pesanti (in astronomia, gli elementi pesanti sono considerati tutti gli elementi più pesanti dell'elio). I dati ottenuti dagli studi degli ammassi globulari sono stati usati anche per studiare l'evoluzione dell'intera Via Lattea.
A differenza degli ammassi aperti, la maggior parte degli ammassi globulari restano uniti gravitazionalmente per periodi che si estendono alla vita media della maggior parte delle stelle di cui sono formati (a parte alcune eccezioni dove intense interazioni mareali con oggetti di grande massa disperdono le stelle).
La formazione di un ammasso globulare resta un fenomeno piuttosto misterioso. Gli studiosi non sono sicuri se le stelle si sono formate in una singola generazione, o si estendono per diverse generazioni in periodi di diverse centinaia di milioni di anni. Questo periodo di formazione stellare è tuttavia relativamente breve se paragonato all'età di molti ammassi.
Le osservazioni mostrano che la formazione delle stelle degli ammassi globulari avviene innanzitutto in regioni dove questo fenomeno è molto elevato e dove il mezzo interstellare ha una densità maggiore rispetto alle regioni normali di formazione stellare. La formazione dei globulari avviene principalmente nelle regioni dette starburst e nelle galassie interagenti.Dopo la loro formazione, le stelle dei futuri ammassi iniziano ad interagire gravitazionalmente le une con le altre; di conseguenza, i vettori di velocità tra le stelle vengono modificati e non si riescono a ricostruire le loro velocità iniziali. L'intervallo caratteristico in cui avviene questa fase è chiamato tempo di rilassamento, che è legato al periodo di tempo proprio necessario ad una stella per attraversare l'ammasso e al numero di masse stellari del sistema.
Il valore del tempo di rilassamento varia da ammasso ad ammasso, ma mediamente si aggira attorno al miliardo di anni.
Anche se gli ammassi appaiono di forma generalmente sferica, attraverso interazioni gravitazionali possono anche assumere forma ellittica: gli ammassi all'interno della Via Lattea e della Galassia di Andromeda ad esempio hanno forma sferoidale schiacciata, mentre quelli nella Grande Nube di Magellano sono più ellittici.
Gli astronomi caratterizzano la morfologia di un ammasso globulare utilizzando i raggi geometrici standard, che comprendono il raggio del nucleo (rc), il raggio di metà-luce (rh) e il raggio mareale (rt). La luminosità totale dell'ammasso decresce con la distanza dal nucleo, mentre il raggio del nucleo equivale alla distanza alla quale la luminosità superficiale apparente diminuisce di metà. Una quantità comparabile è il raggio di metà-luce, o la distanza dal nucleo alla quale viene ricevuta la metà della luminosità totale dell'ammasso. Tipicamente questo valore è più grande rispetto al raggio del nucleo.
Il raggio di metà-luce include stelle che si trovano nella parte esterna dell'ammasso e giacciono lungo la linea di visuale, quindi gli studiosi utilizzano il raggio di metà-massa (rm), ossia il raggio che, partendo dal nucleo, contiene metà della massa totale dell'ammasso. Quando il raggio di metà massa di un ammasso globulare è piccolo in relazione alla sua massa totale, allora questo avrà un nucleo molto denso. Un esempio di tale ammasso è M3, che ha una dimensione visibile totale di 18 minuti d'arco, ma il raggio di metà massa è solo di 1,12 minuti d'arco.Gran parte degli ammassi globulari hanno il raggio di metà-luce inferiore ai 10 pc di lunghezza, sebbene siano comunque presenti ammassi con un raggio molto lungo, come per esempio NGC 2419 (Rh = 18 pc) e Palomar 14 (Rh = 25 pc).Infine, il raggio mareale è la distanza dal centro dell'ammasso oltre la quale le stelle subiscono una maggiore forza gravitazionale dalla galassia rispetto all'ammasso stesso; in altre parole, è la distanza alla quale le stelle singole possono essere separate dall'ammasso.
Misurando la curva di luminosità di un dato ammasso globulare in funzione della distanza dal nucleo, si è scoperto che la maggior parte dei globulari all'interno della Via Lattea aumenta costantemente di luminosità man mano che la distanza decresce fino ad una certa distanza dal nucleo, dove scende a zero. Tipicamente questa distanza varia da 1 a 2 parsec. Tuttavia, circa il 20% degli ammassi conosciuti hanno subito un processo chiamato "collasso del nucleo": in questi casi la luminosità continua a crescere costantemente fino alla regione del nucleo. M15 è un ammasso globulare che ha subito il processo di collasso del nucleo.
Si pensa che questo processo accada quando le stelle più massicce incontrano altre stelle più piccole. La conseguenza di questi incontri è che le stelle più grandi tendono a perdere la loro energia cinetica e iniziano a dirigersi verso il nucleo; dopo un lungo periodo di tempo si ha una massiccia concentrazione di stelle vicino al nucleo, e questo fenomeno viene detto segregazione di massa.
Attraverso il telescopio Hubble si sono cercate prove osservative di questo processo di separazione della massa negli ammassi globulari. Le stelle più pesanti discendono e si affollano nel nucleo, mentre quelle più leggere aumentano di velocità e tendono ad allontanarsi verso la periferia. L'ammasso 47 Tucanae, costituito da 1 milione di stelle, è uno degli ammassi più densi, visibile nell'emisfero meridionale. Un'intensa campagna di osservazione fotografica ha permesso agli astronomi di tracciare il moto delle sue stelle. Per 15.000 di esse è stata calcolata la velocità.I differenti stadi del collasso possono essere in tre fasi: durante la fase giovanile dell'ammasso, il processo di collasso inizia con le stelle nei pressi del nucleo, sebbene le interazioni tra le stelle doppie impediscano nuovi collassi con l'avanzare dell'età. Infine le stelle doppie del centro vengono sciolte dal loro legame o espulse, causando una concentrazione ancora più stretta nel nucleo dell'ammasso. Uno studio condotto dal Dr. J. Fregeau nel 2008 su 13 ammassi globulari della Via Lattea mostra che tre di questi posseggono al loro interno un insolitamente alto numero di sorgenti di raggi X, o anche binarie a raggi X, che suggeriscono che l'ammasso sia nella fase centrale della sua vita. In precedenza, quegli ammassi globulari erano stati classificati come molto antichi, a causa della loro stretta concentrazione di stelle nei loro centri (quest'ultimo è un altro modo per identificare le età degli ammassi globulari). Questo fatto implica che questi ammassi si trovano in una fase relativamente giovanile, e non in una fase adulta, come spiegato prima.La luminosità totale degli ammassi globulari nella Via Lattea e nella Galassia di Andromeda può essere modellata da una curva gaussiana, considerando la magnitudine media Mv e la varianza σ2. La distribuzione della luminosità degli ammassi globulari nella Via Lattea ha i seguenti parametri Mv = −7,20±0,13, σ=1,1±0,1. Inoltre, la distribuzione è stata utilizzata per la misurazione delle distanze delle altre galassie, ipotizzando che gli ammassi globulari presenti nelle galassie remote seguano gli stessi principi di quelli della Via Lattea.
Il calcolo delle interazioni tra le stelle all'interno di un ammasso richiede la soluzione del cosiddetto problema degli n-corpi; infatti ogni stella all'interno dell'ammasso interagisce continuamente con le altre N-1 stelle, dove N è il numero totale delle stelle. Il costo computazionale per i calcoli è dell'ordine (usando la notazione O-grande) 
  , ovvero cresce con il cubo del numero N dei corpi, quindi quando si cerca di calcolare la soluzione, al crescere di N, il numero dei calcoli necessari cresce al cubo, raggiungendo molto velocemente numeri impraticabili. Un metodo efficiente per risolvere questo problema consiste nella simulazione matematica dell'ammasso, suddividendolo in piccoli volumi e usando le probabilità per descrivere la posizione delle stelle. I moti sono quindi descritti usando l'equazione di Fokker-Planck, che viene risolta in forma semplificata o attraverso il metodo Monte Carlo. La simulazione si complica quando si devono includere gli effetti delle stelle binarie e le interazioni con forze gravitazionali esterne (come la Via Lattea).I risultati delle simulazioni hanno mostrato che le stelle possono seguire percorsi insoliti attraverso l'ammasso, spesso formando cicli o cadendo direttamente verso il nucleo, rispetto al percorso di una singola stella che orbita attorno ad una massa centrale. Inoltre, a causa delle interazioni con le altre stelle che aumentano la velocità, alcune di esse possono guadagnare sufficiente energia per sfuggire all'attrazione centrale e fuoriuscire dall'ammasso. In lunghi periodi di tempo, questi effetti causano la dissipazione dell'ammasso, fenomeno che viene chiamato evaporazione. Il periodo di tempo necessario per l'evaporazione di un ammasso è dell'ordine delle decine di miliardi di anni (1010 anni).Le stelle binarie costituiscono una porzione significativa della popolazione totale dei sistemi stellari (si stima che circa la metà delle stelle sia inserita in un sistema binario). Le simulazioni numeriche degli ammassi hanno dimostrato che le stelle binarie possono ostacolare e addirittura invertire il processo di collasso del nucleo. Quando una stella ha un incontro con un sistema binario è infatti possibile che quest'ultimo diventi maggiormente legato gravitazionalmente e l'energia cinetica venga acquistata dalla stella singola. Quando le stelle massicce sono accelerate da questo processo, può diminuire la contrazione del nucleo o limitare il suo collasso.
La distinzione tra i tipi di ammassi non è sempre netta e sono stati trovati oggetti che hanno caratteristiche appartenenti a due categorie. Ad esempio BH 176 si trova nella parte sud della Via Lattea ed ha le proprietà sia degli ammassi aperti che degli ammassi globulari.Nel 2005 gli astronomi scoprirono un tipo completamente nuovo di ammasso stellare nella Galassia di Andromeda, che è per alcuni aspetti molto simile agli ammassi globulari. Questi ammassi possono contenere centinaia di migliaia di stelle, come negli ammassi globulari e similmente hanno medesime popolazioni stellari e valori di metallicità, mentre hanno dimensioni molto più estese (diverse centinaia di anni luce) e una densità molto inferiore. Le distanze tra le stelle sono quindi molto maggiori rispetto agli ammassi globulari.I meccanismi di formazione di questi ammassi non sono noti, ma potrebbero essere legati a quelli degli ammassi globulari; è anche sconosciuto il motivo per cui sono presenti nella galassia di Andromeda ma non nella Via Lattea, come anche se qualche altra galassia contenga questo tipo di ammassi (anche se è molto improbabile che solo la Galassia di Andromeda li contenga).
Quando un ammasso ha un incontro ravvicinato con un oggetto che possiede una massa elevata, come la regione del nucleo galattico, subisce una interazione gravitazionale o di marea. Questo effetto crea delle scie di stelle che possono estendersi a diversi gradi d'arco dall'ammasso e che precedono o seguono quest'ultimo nella sua orbita. Le scie possono contenere frazioni significative della massa originale dell'ammasso e possono formare delle strutture tipo nugolo.L'ammasso Palomar 5, ad esempio, è vicino al punto perigalattico della sua orbita e flussi di stelle di estendono verso la parte anteriore e la parte posteriore del percorso orbitale, raggiungendo distanze di 13.000 al dall'ammasso. Queste interazioni hanno strappato via da questo ammasso molta massa, e si pensa che future interazioni potrebbero trasformarlo in una lunga scia di stelle che orbitano nell'alone galattico.
Infatti questi fenomeni aumentano il tasso di evaporazione, riducendo la dimensione degli ammassi, non solo strappando via le stelle esterne, ma accelerando il processo di collasso del nucleo. Lo stesso meccanismo potrebbe essere in atto nelle galassie nane sferoidali come la Nana del Sagittario, che appare in via di disgregazione a causa della sua vicinanza alla Via Lattea.
(EN) Binney, James; Tremaine, Scott, Galactic Dynamics, Princeton University Press, Princeton, New Jersey., 1997.
(EN) Heggie, Douglas; Hut, Piet, The Gravitational Million-Body Problem: A Multidisciplinary Approach to Star Cluster Dynamics, Cambridge University Press, 2003.
(EN) Spitzer, Lyman (a cura di), Dynamical Evolution of Globular Clusters, Princeton, New Jersey., Princeton University Press, 1987.
(EN) Thomas T. Arny, Explorations:  An Introduction to Astronomy (3rd ed), Boston, McGraw-Hill, 2000, ISBN 0-13-240085-5.
 AA.VV, L'Universo - Grande enciclopedia dell'astronomia, Novara, De Agostini, 2002.
 J. Gribbin, Enciclopedia di astronomia e cosmologia, Milano, Garzanti, 2005, ISBN 88-11-50517-8.
 W. Owen, et al, Atlante illustrato dell'Universo, Milano, Il Viaggiatore, 2006, ISBN 88-365-3679-4.
 J. Lindstrom, Stelle, galassie e misteri cosmici, Trieste, Editoriale Scienza, 2006, ISBN 88-7307-326-3.
Tirion, Rappaport, Lovi, Uranometria 2000.0 - Volume I & II, Richmond, Virginia, USA, Willmann-Bell, inc., 1987, ISBN 0-943396-14-X.
 Tirion, Sinnott, Sky Atlas 2000.0 - Second Edition, Cambridge, USA, Cambridge University Press, 1998, ISBN 0-933346-90-5.
 Tirion, The Cambridge Star Atlas 2000.0, 3ª ed., Cambridge, USA, Cambridge University Press, 2001, ISBN 0-521-80084-6.
Ammasso globulare, su thes.bncf.firenze.sbn.it, Biblioteca Nazionale Centrale di Firenze. 
(EN) Ammasso globulare, su Enciclopedia Britannica, Encyclopædia Britannica, Inc.
NASA Astrophysics Data System ha una collezione (in inglese) di articoli pubblicati dalle maggiori riviste astronomiche del mondo.
MODEST un'ampia raccolta di studi condotti da scienziati che studiano gli ammassi stellari.
 Elenco degli ammassi globulari, su apan.it. URL consultato il 3 maggio 2008 (archiviato dall'url originale il 28 maggio 2008).
 Documento in formato .pdf sugli ammassi galattici (PDF), su scuola.ts.astro.it. URL consultato il 3 maggio 2008 (archiviato dall'url originale il 21 luglio 2006).
(EN)  Database di ammassi globulari galattici di Marco Castellani, Osservatorio Astronomico di Roma
(EN)  MODEST è una collaborazione tra scienziati che studiano gli ammassi stellari