
Il ferro battuto è stato il primo tipo di acciaio ad essere scoperto; è stato probabilmente ottenuto casualmente come sottoprodotto della produzione del rame. Si produceva mettendo in un forno a cupola del minerale di ferro su uno strato di carbone di legna. Il forno era sigillato, la combustione si otteneva insufflando aria con un mantice. Il processo durava alcune ore. Alla fine del processo il forno doveva essere smantellato in parte, per estrarre un blocco della risultante spugna di ferro, o blumo, che doveva essere battuto per eliminarne le numerose scorie, da cui la denominazione ferro battuto.
Il ferro battuto era un acciaio con basso contenuto di carbonio (vedi acciaio dolce), che risultava quindi impossibile da temprare. Gli oggetti in ferro battuto erano pertanto molto duttili e si piegavano con facilità. Per poter essere resi più resistenti dovevano essere arricchiti di carbonio mediante primitivi metodi di carbocementazione. Per lo stesso motivo si elaborò successivamente la più efficace e laboriosa tecnica dell'acciaio a pacchetto.
In alternativa, con il termine ferro battuto si indica, senza fare riferimento alle modalità siderurgiche di produzione del materiale, solo le modalità di lavorazione di questo mediante battitura.
Il singolo elemento, modernamente in acciaio, solitamente un'asta di sezione rotonda, quadrata o rettangolare, è forgiata a caldo e battuta col martello sull'incudine dal fabbro, fino ad ottenere l'elemento voluto. In tal caso è enfatizzata la lavorazione di battitura piuttosto che la composizione del materiale, che comunque di norma è piuttosto ben modellabile. 
Il ferro battuto può assumere varie forme, dalla più semplice come una lancia, una foglia, un torciglione, alle più elaborate come un ramo di edera, una rosa, ricci e volute varie; tipici usi del ferro battuto sono i cancelli e le testiere dei letti. L'artigiano specializzato nella forgiatura di ferri battuti artistici è il mastro ferraio.
 Ferro battuto, su thes.bncf.firenze.sbn.it, Biblioteca Nazionale Centrale di Firenze. 

La ferrovia del Duero è una linea ferroviaria a scartamento iberico che collega Ermesinde e Pocinho, in Portogallo. Prende nome dal fiume Duero, di cui segue la maggior parte del percorso. Tra Pocinho e Barca d'Alva, nel 1887, venne costruito un prolungamento per collegarla alla rete ferroviaria della Spagna; venne dismesso il 18 ottobre 1988.
Nel 1867 il governo portoghese presentò al Parlamento il progetto di vari collegamenti ferroviari da Porto per Pinhão, per Braga e verso la frontiera spagnola seguendo il corso del fiume Minho. Il 14 giugno 1872 fu approvata la costruzione della ferrovia del Minho e della ferrovia del Duero con un percorso passante da Penafiel.
Scopo principale della linea del Duero era il trasporto delle produzioni agricole e vinicole della regione, al tempo limitato al trasporto fluviale sul Río Duero. Per la sua importanza economica la costruzione fu considerata prioritaria rispetto ad altre.
I lavori di costruzione delle ferrovie proposte ebbero inizio l'8 luglio 1872; Braga fu raggiunta il 20 maggio 1875. L'operatività sulla linea del Duero ebbe inizio il 30 luglio 1875 con il completamento della prima tratta; Régua fu raggiunta il 15 luglio 1879 e Pinhão il 1º luglio 1880.
L'apertura della linea fino a Pinhão realizzava il principale scopo della "Linea del Duero", stabilire cioè un collegamento con tale regione. Ma presto si pensò al prolungamento verso la frontiera spagnola, a Barca d'Alva per cui, il 23 luglio 1883, ne venne decisa la costruzione. La linea fu aperta fino al Tua il 1º settembre 1883 mentre Pocinho fu raggiunta il 10 gennaio 1887.
Il tratto fino a Barca d'Alva fu inaugurato il 9 dicembre 1887; lo stesso giorno fu inaugurata la linea internazionale Barca d’Alva-La Fuente de San Esteban che connetteva la linea del Duero alla rete ferroviaria spagnola, consentendo un servizio ferroviario diretto tra Porto e Salamanca. Questa era la quinta connessione internazionale costruita da un gruppo di finanzieri di Porto che aveva preso il nome di "Sindicato Portuense".
Con la legge del 14 luglio 1899 nacquero in Portogallo le Caminhos de Ferro do Estado, un'azienda dotata di una relativa autonomia di gestione delle ferrovie costruite dallo Stato; la ferrovia del Duero fu inserita nella "Divisione statale del Duero e del Minho".
Il 7 febbraio 1902 furono approvati i progetti per la costruzione di due ponti sul fiume Duero, uno stradale di accesso alla stazione di Pinhão e l'altro ferroviario e stradale nei pressi di Pocinho per la ferrovia del Sabor e la strada reale n. 9. 
La ferrovia Barca d’Alva-Salamanca si rivelò improduttiva dal punto di vista finanziario già dopo il fallimento del Sindicato Portuense e la sua integrazione nella "Compañía de las Docas de Porto y de los Ferrocarriles Peninsulares". La linea venne rilevata in gestione dalla "Compañía de Ferrocarriles de Salamanca a la Frontera de Portugal" e utilizzata per l'instradamento del "Sud Expresso" in quanto permetteva una riduzione del tempo di percorrenza di circa 5 ore.
Nel 1927, la Companhia dos Caminhos de Ferro Portugueses vinse la gara bandita dalle ferrovie dello Stato per la gestione delle linee compresa quella del Duero.
Il 30 settembre 1984 il governo spagnolo deliberò la chiusura al traffico di numerose tratte ferroviarie a partire dal 1º gennaio del 1985; uno di questi fu la ferrovia tra La Fuente de San Esteban e La Fregeneda e comportò la chiusura del Ponte Internazionale di Barca D'Alva e della stazione.
Nel 1988 anche sul ramo portoghese venne presa la stessa decisione motivata dalla scarsa redditività della tratta ferroviaria Pocinho-Barca d'Alva; la linea del Duero fu ridimensionata alla tratta Ermesinde-Pocinho dismettendo la sezione fino Barca d’Alva a partire dal 18 ottobre dello stesso anno.
La ferrovia prende nome dal fiume Douro, che viene seguito dal tracciato sul suo versante nord da Régua fino al viadotto di Farradosa, che attraversa il fiume; la ferrovia prosegue seguendo il versante sud del fiume fino a Pocinho. Da tale località proseguiva, fino al 1988 fino alla frontiera con la Spagna. La tratta internazionale fino a Barca d'Alva permetteva di raggiungere, fino al 1985, Salamanca; questa connessione consentiva servizi ferroviari diretti tra tale località e Porto, mediante la Ferrovia del Minho.
(PT) Rui Capelo; Augusto Monteiro; João Nunes; António Rodrigues; Luís Torgal; Francisco Vitorino, História de Portugal em Datas, Círculo de Leitores, Lda. e Autores, 1994,  pp. 480, ISBN 972-42-1004-9.
(PT) João Paulo Martins, Madalena Brion, Miguel de Sousa, Maurício Levy, Óscar Amorim, O Caminho de Ferro Revisitado, O Caminho de Ferro em Portugal de 1856 a 1996, Caminhos de Ferro Portugueses, 1996,  pp. 446.
(PT) Francisco Cardoso dos Reis; Rosa Maria Gomes; Gilberto Gomes et al, Os Caminhos de Ferro Portugueses 1856-2006, CP-Comboios de Portugal e Público-Comunicação Social S. A., 2006,  pp. 238, ISBN 989-619-078-X.
(PT) Luís Filipe Rosa Santos, Os Acessos a Faro e aos Concelhos Limítrofes na Segunda Metade do Séc. XIX, Faro, Câmara Municipal de Faro, 1995,  pp. 213.
(PT) Francisco José Viegas, Comboios Portugueses, Um Guia Sentimental, Lisbona, Círculo de Editores, 1988,  pp. 185.
(ES) Historia de Portugal en Fechas, Círculo de Leitores, Lda. y Autores, 1994,  pp. 480, ISBN 972-42-1004-9.
(ES) Los Caminhos de Ferro Portugueses 1856-2006, CP-Comboios de Portugal y Público-Comunicação Social S. A., 2006,  pp. 238, ISBN 989-619-078-X.
(ES) Pedro Lains, Álvaro Ferreira de la Silva, Historia Económica de Portugal 1700-2000: El Siglo XIX, vol. 2, Lisboa, ICS-Imprensa de Ciencias Sociales, 2005,  pp. 491, ISBN 972-671-139-8.

La ferrovia Verona-Affi-Caprino con la diramazione Affi-Garda è stata una linea ferroviaria italiana che univa Verona al Lago di Garda e alle pendici del monte Baldo, transitando per la Valpolicella. Il percorso ricadeva completamente nel territorio della Provincia di Verona.
Realizzata grazie alla volontà di un Comitato Promotore e sostenuta da molti sindaci della zona, rappresentò un importante tassello nello sviluppo sociale e industriale dei paesi attraversati.
La prima tratta fu inaugurata nel 1889, mentre l'intera ferrovia fu dismessa nel 1959 a causa della mancanza di investimenti e della concorrenza del trasporto su gomma.
Nella seconda metà del XIX secolo gli abitanti di Garda, Costermano, Bardolino e Affi avevano più volte manifestato l'interesse per un collegamento ferroviario diretto con il capoluogo di provincia, Verona, in quanto la linea del Brennero risultava a loro scomoda poiché posizionata in fondo alla valle dell'Adige. Il 28 maggio 1883 si costituì così un comitato promotore composto dai sindaci di Affi e Costermano (rispettivamente Giuseppe Poggi e Girolamo Giuliari) e dagli ingegneri Giovanni Beccherle e Giuseppe Fraccaroli per la costruzione di una ferrovia tra la città di Verona e le pendici del monte Baldo. Il comitato si prodigò subito nella raccolta dei fondi necessari nel progetto e nel sensibilizzare i comuni limitrofi, inoltre indisse a tal proposito un'assemblea il 2 luglio 1883, durante la quale vennero illustrati i benefici del progetto a tutti i sindaci dei paesi coinvolti che, con l'eccezione del sindaco di Garda, approvarono il progetto.
Ottenuto rapidamente il consenso degli altri comuni interessati, il comitato promotore si adoperò per ottenere le autorizzazioni necessarie da parte del Ministero dei lavori pubblici e del Ministero della guerra: il primo rispose positivamente in poco meno di un anno dalla richiesta (la concessione pervenne il 12 luglio 1884), mentre il Ministero della Guerra dette il suo benestare nel gennaio 1886, anche per il fatto che era egli stesso interessato a una linea ferroviaria in direzione del confine austriaco e che avrebbe potuto portare ad una caserma degli Alpini situata a Caprino. In seguito a queste autorizzazioni, nel giro di un anno si procedette a perfezionare ulteriori dettagli e il 5 febbraio 1886 venne siglata una convenzione tra comitato promotore e Governo, il quale stabilì un sussidio di 1.000 lire al chilometro per quindici anni e della durata di novant'anni. Tale convenzione fu poi ratificata l'11 febbraio con Regio Decreto n. 3762.
Nell'ottobre 1886 fu costituita la "Società Anonima per la Ferrovia Verona-Caprino-Garda" (FVCG), con sede a Milano e direzione a Verona, allo scopo di raccogliere i fondi per la costruzione e l'esercizio: la società possedeva un capitale sociale di lire 2.500.000 e fu presieduta dal banchiere Alberto Vonwiller, mentre vicepresidente fu Achille Levi; tra i consiglieri risultano Serafini, Camis e Luzzato. L'entità delle spese previste per la realizzazione dell'opera spiega per quale motivo fu necessario ricorrere a capitali non veronesi: in quel tempo Verona viveva un periodo di arretratezza economica e industriale e non era presente una classe imprenditoriale in grado di investire così ingenti capitali in tal opera, inoltre le ancora presentì "servitù militari" non favorirono il decollo dell'industria, come invece era avvenuto già da tempo in Lombardia.
L'anno successivo furono avviati gli espropri e vi furono alcune polemiche fra Società Anonima e comune di Verona sul posizionamento della stazione di testa: la prima voleva collocarla nei giardini di Porta San Giorgio, mentre il secondo non era intenzionato a creare problemi agli abitanti della zona e agli utenti della strada postale per il Tirolo, che sarebbe stata tagliata dalle rotaie in quei pressi. La questioni sfociò in una azione legale, seguita con interesse dalla stampa locale, che portò il comune ad ottenere una vittoria quantomeno sul piano economico, nonostante ciò la stazione fu attestata a San Giorgio e la linea tra Caprino e Verona fu inaugurata il 3 agosto 1889.
Il 3 agosto del 1889, a sei anni dalla costituzione del comitato promotore, venne inaugurata la prima tratta della ferrovia, tra Verona porta San Giorgio e Caprino Veronese, con una festa a cui partecipò una folla numerosa e molte autorità, anche se mancarono i rappresentanti del comune di Verona. Nel suo primo viaggio il treno fermò ad ogni stazione, dove accolse a bordo il sindaco del comune corrispondente, e all'arrivo a Caprino, accompagnato da numerose persone provenienti anche dalle località montane, si tenne il pranzo ufficiale. Il giorno successivo all'inaugurazione iniziò il servizio passeggeri: il successo si rivelò notevole, anche per la voglia di provare il nuovo mezzo, a tal punto che le prime corse registrarono il pieno.
Inizialmente transitavano cinque coppie di treni al giorno, tra andata e ritorno, e il costo del biglietto era di lire 3,75, 2,70 e 1,70 rispettivamente in prima, seconda e terza classe. Il personale era vestito con un'uniforme nera e berretto, con fodera blu in cui erano presenti dei filetti e bordi rossi o d'argento a seconda delle mansioni e del grado.
In un'epoca in cui l'automobile era appannaggio per pochi ricchissimi, la nascita di questa ferrovia rappresentò un radicale cambio nelle abitudini della popolazione in quanto il tempo per spostarsi da Verona a Caprino si ridusse ad una mezz'ora, rispetto alle due ore impiegate dai mezzi tradizionali (cavalli e carretti).
La costruzione della linea per Garda, prevista dai progetti originari, fu invece sospesa in attesa di ulteriori sussidi. Si dovette attendere la costituzione di un nuovo comitato promotore per risolvere la questione e sollecitare l'avvio dei lavori: si firmò una nuova convenzione con il Governo, che fu approvata con Regio Decreto n. 82 del 23 febbraio 1902. La Affi-Garda fu inaugurata il 31 gennaio 1904.
Nel 1910 la FVCG sub concesse la ferrovia alla Società Veneta per la Costruzione e l'Esercizio di Ferrovie Secondarie Italiane, la quale mantenne in esercizio la linea durante la prima guerra mondiale, quando per esigenze belliche le corse civili furono pressoché soppresse a favore del trasporto militare. Al termine del conflitto la ripresa però stentò a decollare, così la società di gestione fu costretta a ridurre il traffico a soltanto quattro coppie di corse al giorno nel periodo estivo e tre in quello invernale.
A causa dell'insufficienza del servizio, nel 1924, la Società Veneta non ritenne più conveniente esercire la linea che quindi fu riscattata dalla Provincia: l'ente pubblico effettuò diversi investimenti tra cui l'acquisto di automotrici ad accumulatori costruite dalla Rognini & Balbo le quali permisero di aumentare il numero di corse, passando ad espletare quattro corse invernali e sei estive per l'intera rete, a cui si aggiungevano due corse fino a Parona e tre fino a Domegliara, inoltre si progettò (a seguito di una delibera del 14 dicembre 1925) di elettrificare completamente la linea, cosa che però non verrà mai realizzata a causa di contrasti tra l'Amministrazione e il Governo Fascista.
Il 1925 fu costellato da alcuni incidenti che fortunatamente non provocarono danni ai passeggeri. L'11 marzo un convoglio deragliò presso la stazione di Calmasino a causa di una chiusura incompleta di un scambio, mentre il 9 luglio, a causa di un errore umano del manovratore, alcuni carri fuoriuscirono dai binari creando ritardi sulla linea di diverse ore. Sempre nello stesso anno venne denunciato ai carabinieri un tentativo di manomissione della linea con il ritrovamento di alcuni sassi collocati sui binari presso il passaggio a livello di Cavaion.
Dopo una decina d'anni di gestione diretta, tuttavia, la provincia entrò in una fase difficile, per cui decise di cedere la gestione alla Società Anonima Esercizi Riuniti (SAER) nel giugno 1935, la quale negli anni seguenti procedette al riordino del materiale rotabile, dismettendo quello ritenuto ormai obsoleto.
Fra gli storici direttori di esercizio della ferrovia si ricorda l'ingegner Vittorio Allocco, di Verona, che operò anche presso la rete tranviaria di Ferrara e sulla ferrovia Arezzo-Stia.
Durante la seconda guerra mondiale la ferrovia risentì della difficile situazione: oltre ai cronici problemi derivati dalla difficoltà dell'approvvigionamento dell'acqua per le caldaie, essa fu spesso oggetto di attacchi e bombardamenti, in particolare nel 1943 quando si ebbero gli episodi più gravi, ovvero la morte di una passeggera a seguito di un attacco con mitragliatrice di un aereo inglese tra le stazioni di Costermano e Pesina, a settembre, e un analogo assalto avvenuto il 3 novembre, con un bilancio ancora più grave. Tra il mese di luglio del 1944 e quello di aprile del 1945 la ferrovia fu interrotta diciannove volte dai bombardamenti anglo-americani, nonostante ciò i ripristini furono sempre tempestivi in quanto la linea era utilizzata dall'esercito tedesco per i rifornimenti. A causa della difficoltà di reperimento dei mezzi, inoltre, venne per un certo periodo sospeso anche il servizio di trasporto del carbone tra Domegliara e Caprino. Un grave danno all'infrastruttura della linea si ebbe il 25 aprile 1945, al termine dell'occupazione tedesca, quando i soldati, ormai in fuga, minarono e fecero saltare il ponte della Sega, che venne ricostruito l'anno seguente con arcate in calcestruzzo armato grazie ad una spesa di lire 29.600.000 totalmente a carico dello Stato.
Nel 1948 la SAER acquistò dalle Ferrovie dello Stato delle automotrici ALn 556 che furono impiegate per il trasporto viaggiatori: i nuovi rotabili misero in luce tutti i limiti del vecchio armamento, incapace di sostenere aumenti di velocità. Erano necessari però nuovi investimenti che la Provincia non intese effettuare, per questo motivo nel 1954 si decise per la chiusura della linea.
Nella prima metà degli anni cinquanta fu commissionato uno studio economico sul trasporto pubblico veronese che portò a delinearsi la volontà di sopprimere la linea nonostante le molti voci a difesa della ferrovia. I detrattori presentarono le seguenti argomentazioni:
si sosteneva che il materiale rotabile era per lo più obsoleto anche a causa della mancata elettrificazione della linea;
il tragitto del treno, con i numerosi passaggi a livello, creava problemi alla circolazione automobilistica che stava intensificandosi sempre di più;
i costi complessivi della gestione, ed in particolare per il personale impiegato, superava di gran lunga i proventi, mettendo in crisi i bilanci dell'Amministrazione Provinciale.Il tronco Garda-Affi fu il primo ad essere dismesso, nel luglio 1956, seguito dal Caprino-Domegliara, nel dicembre 1956; per il tratto Verona-Domegliara fu prevista la trasformazione in filovia, che avrebbe percorso la nuova strada della Valpolicella. Tale trasformazione fu approvata con Decreto ministeriale 30 novembre 1955, n. 3451, che concretizzava quanto previsto dalla Legge 5 agosto 1952, n. 1221..
La linea ferroviaria era a singolo binario, armato con rotaie Vignoles a scartamento ordinario da 1435 mm. La lunghezza complessiva della linea era di 45,404 km, di cui 34,109 della Caprino-Verona e 11,295 della diramazione Affi-Garda.
Il capolinea cittadino della ferrovia era situato in località San Giorgio, nei pressi dell'omonima chiesa, da dove, a partire dal 1893, il centro di Verona era raggiungibile grazie ad un servizio di omnibus a cavalli istituito dai fratelli Carlo e Giuseppe Carlini di Villafranca. Dopo la prima decina di metri in discesa, il percorso ferroviario continuava su sede stradale nell'odierna via Mameli. Abbandonata la città, la linea ferroviaria si dirigeva verso Parona attraversando, poco prima di raggiungere il paese, due gallerie ravvicinate di una lunghezza complessiva di 400 m.
Superata Parona si arrivava, dopo aver attraversato l'abitato di Arbizzano, nella frazione di Santa Maria di Negrar, quindi la fermata successiva si trovava in centro a Pedemonte, vicino alla chiesa parrocchiale. Dopo aver affrontato una curva verso destra, il treno transitava da San Floriano, la cui fermata era situata nei pressi dell'omonima pieve, dove serviva anche gli abitanti del comune di Marano di Valpolicella. Successivamente giungeva nel capoluogo a San Pietro in Cariano e quindi transitava da Domegliara, nel comune di Sant'Ambrogio di Valpolicella, la cui fermata era una delle più importanti della linea in quanto presente la stazione ferroviaria sulla linea del Brennero.
Oltrepassata la statale del Brennero la ferrovia raggiungeva, con un percorso quasi interamente posto in trincea, l'abitato di Ponton, dove veniva attraversato il fiume Adige grazie ad un ponte dedicato. Superato l'Adige, il treno proseguiva oltre la stazione di Sega inerpicandosi su una salita che raggiungeva una pendenza massima del 25 ‰: si arrivava così alla stazione di Affi, dalla quale si diramava, in direzione opposta, la linea per Garda. Da Affi il percorso della ferrovia è stato sostituito sullo stesso sedime dalla provinciale 9 e, passando per Albarè, raggiungeva la stazione di Costermano. Da questa stazione, posta in piena curva di stretto raggio, la linea svoltava verso destra, innestandosi su un rettilineo, lungo quasi quattro chilometri al termine del quale era situata la stazione di Caprino Veronese. Essa rappresentò la base logistica della ferrovia in quanto vi erano ubicati magazzino merci, rimessa locomotive, piani caricatori, binari per il ricovero dei mezzi e l'officina per le riparazioni.
Su alcune antiche mappe topografiche possiamo trovare traccia di un progetto del prolungamento della linea fino a Ferrara di Monte Baldo da costruirsi, per alcuni tratti, a cremagliera.
In uscita dalla stazione di Affi, il percorso della linea superava l'attuale area degli impianti sportivi di Affi e, poco dopo, un ponticello su un fossato. Il tracciato della linea corrisponde a quello della provinciale 9 fino all'abitato di Cavaion.
La prima stazione era quella omonima, le cui strutture sono situate in via Fracastoro, in un punto del tracciato posto in leggera curva verso sinistra. In seguito alla dismissione della linea, il fabbricato viaggiatori della stazione è stato trasformato in Centro Anziani.
Uscendo in direzione Garda, dopo l'incrocio con via san Faustino il tracciato della linea è corrispondente a quello della provinciale 31 per la cui realizzazione è stato utilizzato il sedime della dismessa ferrovia. La linea, dopo una curva e una controcurva, raggiungeva il culmine della diramazione per Garda presso il quale era ubicata, in piena curva a stretto raggio come nel caso di Costermano, la fermata di Calmasino.
Da quest'impianto, la ferrovia percorreva un tratto ricco di curve necessarie per scendere di quota dall'altopiano morenico verso il lago di Garda che corrisponde a quello della provinciale 31 fino all'incrocio con la strada Campazzi nei pressi di Bardolino. In questo punto, il tracciato si allontana dalla provinciale effettuando una curva verso destra per poi incrociare nuovamente la provinciale stessa in corrispondenza della rotonda con via Europa Unita. Il percorso di quest'ultima strada e quello di via Ugo Foscolo corrispondono a quello della linea dismessa.
Una volta raggiunto il lago, la prima stazione che si incontrava era quella di Bardolino, situata in piazzale Gramsci. In seguito alla dismissione della linea, il suo fabbricato viaggiatori è stato reimpiegato come sede di un circolo ricreativo per anziani.
Dopo Bardolino, la ferrovia proseguiva per tre chilometri lungo l'attuale passeggiata Rivalunga, su un tracciato in piano, fino ad arrivare al capolinea di Garda, situato presso il lungolago Europa. Il fabbricato viaggiatori era posto lateralmente ai binari lungo via San Francesco; in seguito alla dismissione della ferrovia fu abbattuto.
Garda trasse molti vantaggi dall'arrivo della ferrovia: se alla fine del XIX secolo l'economia del luogo si basava prevalentemente sulla pesca, la fine del suo isolamento ha portato all'avvio di attività turistiche e commerciali.
Per i primi anni d'esercizio, la Società anonima per la Ferrovia Verona-Caprino-Garda si affidò a locomotive a vapore di fabbricazione Krauss ed Henschel. Ad eccezione della prima locomotiva acquistata, che fu ceduta nel 1916, le altre furono demolite nel 1959. Il parco delle carrozze passeggeri, con vagoni a doppio asse, era così composto:
due vetture bagagliaio.Il parco vetture merci, sempre a doppio asse, era invece formato da un totale di quarantaquattro carri, di cui quindici atti al servizio internazionale (cinque scoperti e dieci scoperti), venticinque carri scoperti con sponde e quattro carri dedicati al trasporto di bestiame.
Al passaggio di gestione all'amministrazione provinciale il materiale impiegato sulla linea era costituito da sei locomotive a vapore, ventisette carrozze passeggeri a due assi e quarantun carri per il trasporto merci. Durante tale epoca si avviò un programma di ammodernamento della linea: nel 1925 si procedette all'acquisto di cinque elettromotrici ad accumulatori prodotte dalla ditta Rognini e Balbo in modo da raggiungere l'obbiettivo di effettuare un maggior numero di corse ad un costo minore, inoltre furono acquistate nove carrozze e diciassette carri merci, mentre diciassette vagoni passeggeri furono dismessi. Si arrivò, pertanto, al seguente parco rotabile:
diciannove vetture passeggeri, di cui cinque a carrelli e quattordici a due assi;
Sempre nel 1925 fu distratta una motrice ad accumulatori dalla tranvia San Bonifacio-Lonigo-Cologna Veneta per essere assegnata alla Verona-Caprino.
La dieselizzazione, almeno per il servizio passeggeri, si attuò nel dopoguerra, quando la SAER, nel 1948, acquistò dalle Ferrovie dello Stato quattro automotrici ALn 556 che furono riparate dalla Breda: questi furono gli ultimi mezzi ad entrare in funzione sulla linea. Alla chiusura della stessa, il parco rotabile era così formato:
trentaquattro carri per il trasporto merce, di cui quattordici chiusi e i restanti venti aperti.
Nel 2013 Fabio de Giovanni ha presentato la sua tesi di laurea (Facoltà di Ingegneria edile-architettura dell'Università di Trento) sulla riattivazione delle varie linee ferroviarie dismesse come assi portanti di un nuovo sistema di trasporto metropolitano di superficie per tutta la provincia di Verona. In particolare il suo studio si è concentrato sulla linea Bardolino/Valpolicella/Verona, ipotizzando un intervento con cronoprogramma su 10 anni per riattivare 28 stazioni e permettere il tragitto completo in 40' minuti.
Giorgio Chiericato e Roberto Rigato, Un vecchio trenino. La ferrovia Verona-Caprino-Garda, Verona, Civiltà Veronese Progetti, 1993. ISBN 88-6502-001-6.
 Giovanni Cornolò, La Società Veneta Ferrovie, 2ª ed., Ponte San Nicolo, Duegi Editrice, 2005. ISBN 88-900979-6-5.
 Fabbio Gaggia, Quel treno per Garda, Caselle di Sommacampagna, Cierre, 2017. ISBN 978-88-98768-66-0.
 Giancarlo Ganzerla, Binari sul Garda - Dalla Ferdinandea al tram: tra cronaca e storia, Brescia, Grafo, 2004. ISBN 88-7385-633-0.
Pier Giorgio Puppini, Ferrotranvie Veronesi - La Verona-Caprino-Garda, in Tutto Treno & Storia, n. 12, novembre 2004, pp. 38–53.
Wikimedia Commons contiene immagini o altri file su ferrovia Verona-Caprino-Garda

La 10ª edizione del Festival internazionale del cinema di Berlino si è svolta a Berlino dal 24 giugno al 5 luglio 1960, con lo Zoo Palast come sede principale. Direttore del festival è stato per il decimo anno Alfred Bauer.
L'Orso d'oro è stato assegnato al film italo-spagnolo Lazarillo de Tormes di César Ardavin, vincitore anche del premio CIDALC (Conféderation Internationale pour la Diffusion des Arts et des Lettres par le Cinéma) assegnato per la prima volta in questa edizione.
Il film di apertura del festival è stato I giochi dell'amore di Philippe de Broca.Le retrospettive di questa edizione sono state dedicate ai musical del periodo 1930-1945 e ai passati vincitori dell'Orso d'oro.
Al suo 10º anno la Berlinale registrò un'edizione sottotono rispetto a quelle precedenti. La stampa scandalistica lamentò una carenza di glamour a causa delle poche star femminili e delle numerose presenze maschili tra cui Richard Widmark, Gene Kelly, Richard Attenborough, Jean Gabin, Jean-Paul Belmondo e Vittorio Gassman. Se Hans Borgelt, press manager della manifestazione, ci tenne a sottolineare che il Festival di Berlino non era un "Sexival", la giornalista Karena Niehoff scrisse su Der Tagesspiegel il 10 luglio 1960: «La mancanza di glamour, malizia e moda (che in realtà non sono poi così male) non è qualcosa di cui essere orgogliosi, e il fatto che le sporche operazioni di carriera delle attrici portino frutti più modesti (o nascosti) rispetto alla ben organizzata industria cinematografica maschile può essere utile per alcuni aspetti, ma non dice niente della qualità dei film e non li migliora neanche un po'».Allo stesso tempo cominciarono ad emergere i primi segnali significativi che un cambiamento stava avvenendo nei contenuti. Il Free Cinema, il Cinéma Nôvo e soprattutto la Nouvelle Vague stavano emergendo e in pochi anni avrebbero portato a considerare ormai morto il cosiddetto "cinema dei padri", quello degli studios tradizionali e delle grandi star con cui i festival avevano attraversato i loro anni d'oro.In realtà, gran parte della critica ritenne proprio il neonato movimento cinematografico francese già smarrito moralmente e nonostante la presenza di opere che sarebbero diventate pietre miliari, molti percepirono la strada intrapresa dalla Berlinale come una strada sbagliata. Nei film di Jean-Luc Godard (Fino all'ultimo respiro) e Robert Bresson (Diario di un ladro) molti commentatori videro solo la trasgressione dei codici morali e un incitamento ad atti criminali. Irene Pulst espresse sullo Spandauer Volksblatt la sua indignazione per «l'inganno giocato con la parola magica Nouvelle Vague, con la quale non vogliamo avere più niente a che fare dato che è stata attribuita a soggetti pronti per la prigione». Anche Heinz Mudrich, nella sua relazione conclusiva per la Berlinale parlò di «un'ondata criminale del marchio "ruba se ti riesce". Prima di tutto c'è stato questo Diario di un ladro, in cui il regista francese del "fai da te" Robert Bresson non mostra molto di più di un borseggiatore (...) per non parlare del morboso Michel di Fino all'ultimo respiro, che ruba le automobili come fossero noccioline».
Solo in pochi elogiarono il coraggio della giuria nell'assegnare l'Orso d'Argento per la miglior regia a Godard. Il critico Friedrich Luft del Süddeutsche Zeitung mostrò un atteggiamento più distaccato dei suoi colleghi in un articolo del 7 luglio 1960: «Per la giuria non è stato facile, non c'era niente di eccezionale. Premiare il talentuoso regista francese Jean-Luc Godard per Fino all'ultimo respiro è stato giusto e coraggioso». Su Die Zeit, l'8 luglio Thilo Koch riconobbe nella regia di Godard «un senso drammatico nella migliore tradizione francese», aggiungendo: «Superficialmente il film ha usato mezzi molto modesti (...) ma le performance di Jean Seberg e Jean-Paul Belmondo offrono più di quanto avrebbero potuto fare il CinemaScope o il Technicolor».Oggetto di critiche furono anche l’aumento del numero di film provenienti dai cosiddetti "Paesi in via di sviluppo" e la qualità dei cortometraggi, definiti da Ethel Schwirten del Frankfurter Rundschau niente più che brochure di viaggio e relazioni di fabbrica, mentre sul Telegraf la giornalista Dora Fehling scrisse: «Niente di provocatorio, niente di immaginativo, niente slanci».Quando la 10ª Berlinale si concluse il 5 luglio le sensazioni erano miste. I film avevano deluso molti ("Cinema Disaster" fu il titolo che apparve sul Frankfurter Rundschau il 7 luglio 1960) e soprattutto le decisioni della giuria, presieduta dall'attore americano Harold Lloyd, avevano provocato malcontento sia tra gli ospiti che tra i giornalisti e il pubblico, che espresse chiaramente la sua disapprovazione quando fu annunciato l'Orso d'oro a Lazarillo de Tormes di César Ardavin.«Questa giuria è sotto accusa», scrisse Karl-Heinz Kruger sul quotidiano Abend, «ha dimostrato di essere la peggiore di questi anni, le sue decisioni testimoniano il suo fallimento e sono una vergogna per il Festival di Berlino». Il film La tortura del silenzio del giovane regista inglese Guy Green, dato per favorito, riuscì comunque ad aggiudicarsi il Premio OCIC e il Premio FIPRESCI.
Orso d'argento per la migliore attrice: Juliette Mayniel, per Storia di un disertore di Wolfgang Staudte
Orso d'argento per il miglior attore: Fredric March, per ...e l'uomo creò Satana! di Stanley Kramer
Orso d'argento (cortometraggi): ex aequoDer Spielverderber di Ferdinand Diehl e Boris von BorresholmI vecchi di Raffaele AndreassiDiario di Juan Berend
Menzione d'onore (cortometraggi): Austria gloriosa di Edmund von Hammer e Hafenrhythmus di Wolf Hart
Jugendfilmpreis:Miglior lungometraggio: ...e l'uomo creò Satana! di Stanley KramerMenzione d'onore: La tortura del silenzio di Guy GreenMiglior documentario: Il giaguaro della giungla di James AlgarMenzione d'onore: Mandara di René GardiMiglior cortometraggio: Nguoi con cua bien ça (regista non conosciuto)Menzione d'onore: Ballon vole di Jean Dasque
(EN) Wolfgang Jacobsen, 50 Years Berlinale - Internationale Filmfestspiele Berlin, Filmmuseum Berlin - Deutsche Kinemathek, 2000, ISBN 9783875849066.

Come per la Fiat 522, la casa automobilistica torinese predispose due telai di lunghezza differente, uno più corto (montato sulla Fiat 524C) ed uno più lungo (installato sulla 524L).
Il motore, in linea a sei cilindri , aveva una cilindrata di 2516 cm³  ed erogava una potenza di 52 cv . L'accensione era a batteria  ed il cambio a quattro rapporti. I freni erano sulle quattro ruote, mentre il freno di stazionamento era sull'albero di trasmissione . Fu venduta in versione berlina, limousine e cabriolet, tutte a quattro porte ed a trazione posteriore.
Con questa vettura e con la 522 la Fiat inaugurò un nuovo logo, rettangolare a sfondo rosso con lettere d'oro (fu usato nel 1931 e nel 1932).
La vettura fu anche fabbricata in Polonia, sotto licenza Fiat dalla Fiat-Polski, nello stabilimento di Varsavia della casa automobilistica. In Polonia furono fabbricati 10524 esemplari nelle versioni 524C e 524L. In Italia furono costruite 2275 vetture.

Il 13º Campionato Americano Maschile di Pallacanestro FIBA (noto anche come FIBA Americas Championship 2007) si è svolto dal 22 agosto al 2 settembre 2007 a Las Vegas, negli Stati Uniti d'America.
I Campionati americani maschili di pallacanestro sono una manifestazione biennale tra le squadre nazionali organizzato dalla FIBA Americas.
I gironi sono stati formati il 21 marzo a Las Vegas, e sono due gironi da cinque squadre.
Le prime due squadre parteciperanno di diritto alle Olimpiadi di Pechino 2008. Inoltre le squadre classificatesi tra il terzo e il quinto posto parteciperanno al Torneo di Qualificazione Olimpica, dove si confronteranno con quattro nazionali europee, due africane, due asiatiche e una oceanica.
Le prime quattro classificate dei Gruppi A e B avanzano al gruppo unico da otto squadre dei quarti di finale. Ogni squadra affronterà le quattro squadre provenienti dall'altro gruppo. I record della fase a gironi sono mantenuti.
 ArgentinaIl  Brasile,  Porto Rico, e  Canada, dovranno disputare il torneo di qualificazione olimpica nel 2008 per accedere al torneo olimpico di Pechino 2008.
(EN, ES) Sito ufficiale FIBA Americas Championship 2007, su 2007lasvegas.fibaamericas.com. URL consultato il 26 luglio 2007 (archiviato dall'url originale il 14 luglio 2007).

La fibromialgia, detta anche sindrome fibromialgica (abbreviazione FM) o sindrome di Atlante, è una sindrome attualmente considerata reumatica idiopatica e multifattoriale che causa un aumento della tensione muscolare, specie durante l'utilizzo degli stessi muscoli, ed è caratterizzata da dolore muscolare e ai tessuti fibrosi (tendini e legamenti) di tipo cronico - diffuso, fluttuante e migrante - associato a rigidità, astenia (calo di forza con affaticabilità), disturbi cognitivi, insonnia o disturbi del sonno, alterazioni della sensibilità agli stimoli. In chi ne è affetto può riscontrarsi un calo dei livelli di serotonina, con possibili disturbi d'ansia e depressivi in parte dei pazienti.La sua diagnosi e le sue caratteristiche cliniche sono state a lungo controverse e tuttora la sua eziopatogenesi non è nota. Non si tratta di un disturbo psichico, anche se lo stress psicofisico e l'ansia possono incidere su di essa, e tuttora alcuni specialisti la vedono come un insieme variegato di sintomi spesso trattati come psicologici, in quanto parzialmente simili agli effetti fisici del disturbo depressivo.La sindrome è stata variabilmente ricondotta all'attività lavorativa svolta dal soggetto debilitato, ad una familiarità genetica, a reazioni allergiche o ad un coinvolgimento del sistema immunitario, che abbiano causato un tilt dei maggiori recettori neurologici. Un'altra ipotesi è che si tratti di una malattia muscolare e sistemica di tipo metabolico-mitocondriale o canalopatico non identificata. La reale eziologia è sconosciuta, ed è oggi considerata perciò una sindrome reumatica non tipica.Sono assenti evidenti segni di alterazioni ematiche, neurologiche e radiografiche; non ci sono aspetti istopatologici sicuri (danni sui tessuti evidenziabili con esami al microscopio) caratteristici. Gli indici di infiammazione corporea risultano nella norma. La fibromialgia viene diagnosticata per esclusione di altre patologie (diagnosi differenziale) e successiva palpazione dei tender points, sebbene sia il quadro sintomatologico complessivo del paziente a guidare verso la diagnosi.
Prevalentemente interessati dal dolore sono: tutti i distretti della colonna vertebrale, le spalle, il cingolo pelvico, braccia, polsi, cosce. Al dolore cronico, che si presenta spesso a intervalli, si associano diversi sintomi, soprattutto disturbi cognitivi, complessivamente identificati con il termine fibro fog, disturbi dell'umore e del sonno, nonché astenia, ovvero affaticamento cronico. La non-risposta ai comuni antidolorifici, nonché il carattere "migrante" dei dolori, sono peculiari della fibromialgia.
Le possibili cure sono oggetto di continui studi: sono raccomandati un sonno corretto, esercizi regolari e una dieta equilibrata, e sono stati sperimentati anche farmaci.
In passato, fin dal 1800, la malattia era già conosciuta, ma con tanti altri nomi: nel 1904 ad esempio la malattia venne chiamata Fibrosite da William Richard Gowers.Federigo Sicuteri individuò negli anni '60 la figura della sindrome dolorosa ora nota come Fibromialgia. La denominò "Panalgesia" (pan=tutto, algesia=dolorabilità) e sottopose questa figura nosologica al Collegio della IASP, che riconobbe dignità di malattia a tale condizione, ma la ribattezzò col nome anglofono di "Fibromyalgia", traducibile in italiano come Fibromialgia.
Federigo Sicuteri ne aveva già messo in luce l'origine con sperimentazioni sull'animale.
Il meccanismo d'origine è stato definito come serotonergico ed NMDA relato.Il termine fibromialgia, deriva dal latino fibra e dal greco myo (muscolo) unito ad algos (dolore).
Insorge prevalentemente nelle persone di sesso femminile in età adulta (dalla seconda alla quinta decade, con picchi verso i 25-35 e 45-55 anni), anche se non sono rari casi di fibromialgia in età pediatrica o durante l'adolescenza. Pur non essendo molto conosciuta, viene indicata da recenti statistiche al secondo o terzo posto tra le malattie reumatiche. La sua prevalenza in questo gruppo di malattie risulta essere infatti compresa tra il 12% e il 20%; nella popolazione generale si attesta invece allo 0,5% nei maschi e al 3,5% nelle femmine. Altri studi la limitano al 2–8% della popolazione, con incidenza femminile su maschile tra 7:1 e 9:1. Spesso la diagnosi arriva tardivamente e dopo molti controlli medici, in quanto spesso viene mal interpretata. Il dolore, l'affaticabilità, le difficoltà funzionali dovute ai sintomi possono portare la persona affetta da questa patologia ad un isolamento dalla vita lavorativa, di gruppo e affettiva, anche in quanto spesso erroneamente valutata come "ipocondriaca" o esagerata nel focalizzare i sintomi. La fibromialgia può non essere diagnosticata nel 75% delle persone affette.
Sono molti gli elementi che possono influenzare l'acutizzarsi dei sintomi del paziente: stato di stress, contatto con ambienti umidi o freddi, un'indicazione medica errata (capita che il medico in prima istanza pensi ad una patologia di origine psicologica), assunzione di farmaci, dieta. Non esistendo ad oggi esami specifici da effettuare per la diagnosi, estrema importanza riveste ciò che il paziente può indicare al medico.Va segnalato come parte dei sintomi sia comune anche ad altre tre sindromi, spesso imparentate con la fibromialgia e a volte considerate un'unica entità: la CFS (Chronic Fatigue Syndrome, cioè sindrome da fatica cronica), la MCS (o sensibilità chimica multipla) e la SFB (sindrome delle fascicolazioni benigne/sindrome da crampi e fascicolazioni). Fascicolazioni, stanchezza e ipersensibilità sono anche sintomi della fibromialgia.L'organo più coinvolto è la cute, seguito dai muscoli e dalle articolazioni, il dolore è simile a quello neuropatico.
Spesso è stata confusa col “reumatismo psicogeno” in quanto caratterizzata da una sintomatologia sproporzionata rispetto alle cause obiettive. Il muscolo appare infiammato, dolente e contratto. Le contratture muscolari e l'ipertono sono responsabili della “rigidità”, specie mattutina. I muscoli sempre contratti consumano molta energia e il paziente si sente come se lavorasse 24 ore al giorno.
La principale manifestazione è una sensazione di dolore, faticabilità e disturbi momentanei delle funzioni cognitive, difficoltà ad addormentarsi o dormire
È riferito dai pazienti in vario modo (da un leggero indolenzimento costante, fino a dolore urente o acuto in alcune zone), ma è comunque localizzato e accentuato in punti focali detti "tender points" (cioè punti dove è possibile evocare previa digitopressione un dolore localizzato); da non confondere con i trigger points in cui il dolore non è ben localizzato ma tende ad essere percepito come irradiato ad una zona limitrofa. 
Possono comparire dolori articolari, lombalgia e cervicalgie, spesso con allodinia e facilità alle contratture muscolari in zona vertebrale e del cingolo scapolare. Vi sono oltre a mialgia (dolore muscolare), sensazioni cutanee simili a formicolii, stilettate, caldo improvviso, intorpidimento (parestesia), ipersensibilità della pelle. Vi è spesso persistenza o recrudescenza del dolore anche dopo il trattamento con antidolorifici ed antinfiammatori tradizionali e percezione di un dolore "diverso" da quello a cui si era abituati prima di ammalarsi.
Possono dunque presentarsi nel soggetto affetto da fibromialgia una vasta gamma di sintomi, non necessariamente manifestantisi tutti e nello stesso momento. Se ne elencano i principali e\o più diffusi:
leggera diminuzione della forza muscolare (ipostenia) nelle mani e nelle braccia
fenomeno di Raynaud (formicolio, pallore e cianosi, perdita di sensibilità e dolore come effetti momentanei di vasocostrizione, specie nelle mani e in seguito al freddo o emotività) e lividi più facili
insonnia, dissonnie o sonno non riposante (a volte ipersonnia, letargia, eccessiva sonnolenza diurna, sintomi da privazione del sonno)
sindrome delle fascicolazioni benigne o sindrome da crampi e fascicolazioni (fascicolazioni, miochimie, spasmofilia e tremore)
disfunzione dell'articolazione temporo-mandibolare e disordini craniomandibolari in genere
dispepsia (digestione difficile) e disfagia (fatica nel deglutire, bolo faringeo)
sensibilità accentuata della vista, dell'olfatto, dell'udito, in particolare fotofobia e intolleranza ai segnali luminosi quali: lampadine, monitor del pc, televisione, ecc.
sensibilità chimica multipla (intolleranza, anche senza allergia, verso numerose sostanze)
La causa esatta di tale malattia è ancora sconosciuta e sotto studi accurati: attualmente si pensa che alla base di questa sindrome possa esserci un disturbo che coinvolge il sonno (nello stadio 4), o comunque fattori scatenanti legati a stress sia di tipo fisico che psicofisico. Per comprendere al meglio le anomalie di sfondo neurologico si sono fatti degli accertamenti: tramite la risonanza magnetica spettroscopica (MRS), nello specifico il sottotipo 1H, mostravano una disfunzione dell'ippocampo e bassa concentrazione di N-Acetil Aspartato (NAA), questo a dimostrazione di un disturbo neurologico o metabolico dell'individuo.Per quanto riguarda l'eziologia dolorosa della malattia, recentemente si è dimostrato un ruolo centrale per la neurotrasmissione dopaminergica nella percezione del dolore, quindi una diminuzione di dopamina probabilmente contribuisce al nascere dei sintomi dolorosi che si presentano nella fibromialgia.
Uno studio di medicina nucleare correlerebbe alcune manifestazioni cliniche della sindrome con alterazioni perfusorie nelle aree encefaliche deputate alla percezione ed elaborazione emotiva degli stimoli nocicettivi, per cui la percezione risulta alterata.
Un recente studio ha dimostrato la presenza di un'alterazione a livello anatomico: un'eccessiva innervazione nelle mani, che riguarda i nervi addetti alla regolazione (apertura e chiusura), causata da shunt artero-venosi locali (rilevante malformazione artero-venosa). In particolare rimangono eccessivamente aperti, impedendo una corretta perfusione ai tessuti. Di conseguenza si ha ipossia, e quindi dolore, riduzione della forza muscolare e alterata regolazione della termoregolazione. Infatti il freddo è una delle componenti più dannose e dolorose per il paziente.L'iperattività simpatica si traduce in particolare in alterazioni della microcircolazione periferica e centrale, come l'alterata distribuzione dei capillari a livello del tessuto muscolare, con ipervascolarizzazione dei tender points, presenza del fenomeno di Raynaud, alterazioni del flusso cerebrale con diminuzione del flusso in particolari aree cerebrali (nucleo caudato e talamo) responsabili della trasmissione e della modulazione del dolore.
Sono dimostrate e confermate alterazioni di numerosi neurotrasmettitori, a riprova della origine nel sistema nervoso centrale della fibromialgia, specie di serotonina.
Tutti i farmaci che hanno dimostrato di essere efficaci agiscono a livello del sistema nervoso centrale.
Uno degli effetti della disfunzione dei neurotrasmettitori, ed in particolare della serotonina e della noradrenalina, è la iperattività del sistema nervoso neurovegetativo (che controlla con meccanismi riflessi numerosi funzioni dell'organismo tra cui la contrazione dei muscoli, ma anche la sudorazione, la vasodilatazione e la vasocostrizione); ciò comporta un ulteriore deficit di irrorazione sanguigna a livello muscolare con insorgenza di dolore, astenia e tensione, oltre che un livello di percezione degli stimoli aumentata. Non si sa se la disfunzione è congenita, acquisita o dovuta a stimoli esterni.
Secondo alcuni studi i pazienti con fibromialgia presentano funzioni cognitive (come memoria a lungo termine e capacità di lavoro) inferiori o simili rispetto a soggetti più anziani di 20 anni. I pazienti possono presentare performance simili ai soggetti sani solo con attivazione estensiva delle regioni frontali e parietali, ossia con maggior dispendio di energia.
Pare che vi sia una perdita di materia grigia 3,3 volte maggiore rispetto a soggetti sani coetanei.Alcuni marcatori possono essere ricercati negli esami di laboratorio.
Un ruolo fondamentale dell'infiammazione neurogenica è stato ipotizzato. Si tratta di un'infiammazione difficile da diagnosticare, derivata dal rilascio localizzato, da parte di neuroni afferenti, di mediatori infiammatori come la sostanza P, CGRP, neurochinina A (NKA), ossido nitrico, polipeptide intestinale vasoattivo, in misura minore Serotonina 5-HT (altri neurotrasmettitori serotoninici sono invece risultati carenti) e l'endotelina-3 (ET-3). I canali TRPA1 stimolati dal lipopolisaccaride (LPS) possono anche causare infiammazione neurogenica acuta.
Una volta rilasciati, i neuropeptidi inducono il rilascio di istamina dai mastociti adiacenti. A sua volta, l'istamina evoca il rilascio della sostanza P e CGRP; viene di seguito stabilito un collegamento bidirezionale tra istamina e neuropeptidi nell'infiammazione neurogenica. L'istamina provoca anche reazioni allergiche e l'aumento, visibile agli esami, dei globuli bianchi eosinofili che la degradano.
L'infiammazione neurogenica, identificata in studi recenti, sembra giocare un ruolo importante nella patogenesi di numerose malattie, tra cui l'emicrania, la psoriasi, la vitiligine, l'asma, la fibromialgia, l'eczema, rinite vasomotoria, rosacea, allergia, dermatiti, distonia, e la sensibilità chimica multipla. Essa può derivare da un'iniziale carenza di magnesio o traumi nervosi: molti pazienti fibromialgici hanno disturbi cronici pre-esistenti all'articolazione temporo-mandibolare, ad esempio, e nell'emicrania, la stimolazione locale del nervo trigemino (che comprende anche i nervi mandibolari e mascellari), durante i test è risultata provocare infiammazione neurogenica sistemica attraverso il rilascio di neuropeptidi.
L'artrosi cervicale, l'osteoartrosi e l'artrite reumatoide sono fattori di rischio.
Secondo alcuni studi non è una malattia ad origine "periferica", in quanto non sono dimostrate alterazioni muscolari o tendinee significative, ma altri studi sono in disaccordo. All'esordio spesso vi è un evento scatenante: un trauma fisico (infortuni o patologie come artrosi e radicolopatia) o psichico, una malattia febbrile spesso ad eziologia virale (in particolare da virus di Epstein-Barr, o da virus influenzale), o altri eventi stressanti.
Discussa, visto il coinvolgimento del SNC e non del solo sistema nervoso periferico, è la possibile associazione - in caso di fibromialgia che si caratterizzi per dolori acuti - con la neuropatia periferica a piccole fibre (sospettata anche della sindrome delle fascicolazioni benigne), una polineuropatia di difficile diagnosi, poiché l'82% dei casi hanno un normale risultato di EMG e dell'analisi della conduzione nervosa (talvolta è visibile tramite biopsia).La neuropatia a piccole fibre ha cause sconosciute; quando non è correlata a malattie manifeste (lupus eritematoso, sarcoidosi, HIV o malattia di Lyme) può essere collegata alla celiachia, ad allergie, alla sensibilità non celiaca al glutine (NCGS), all'ipotiroidismo o malattie autoimmuni, ma nel 40 % dei pazienti è idiopatica (senza causa primaria). La NCGS come causa di fibromialgia è ipotesi discussa.
Ipotizzata, essendo una malattia con sintomatologia simile a quelle reumatiche, l'origine autoimmune da infezioni batteriche.
Soggetti con spasmofilia (tetania normocalcemica) possono col tempo evolvere in fibromialgia.
Soffrono con più facilità di fibromialgia rispetto alla media i pazienti con neuropatia ereditaria con predisposizione alle paralisi da pressione (HNPP) detta anche neuropatia tomaculare per cui è stata ipotizzata come origine.Come altre patologie simili, alcune forme di FM potrebbero essere messe in relazione a un gruppo di neuropatie non strutturali caratterizzate da alterazione di tipo funzionale della membrana dell'assone nei nervi periferici (e raramente del SNC; non causa, in generale, danni ai neuroni dell'encefalo, al cervello o al midollo spinale), che può occasionalmente associarsi ad altre forme congenite od acquisite di neuropatie, o essere il residuo di forme acute come la sindrome di Guillain-Barré, una malattia autoimmune caratterizzata da paralisi temporanea, che si manifesta a volte durante o dopo un'infezione virale, a causa dell'attacco degli anticorpi che erroneamente si rivolgono anche contro la guaina mielinica nervosa, danneggiando la conduzione neurale. La stessa GBS può presentarsi in forma più lieve, senza paralisi ma semplice calo di forza (ipostenia) temporaneo, come neuropatia assonale o motoria multifocale anche blanda, essere sottostimata e non curata in fase acuta (ad esempio con l'uso di immunoglobuline o immunosoppressori). Inoltre senza fisioterapia adeguata in fase post-acuta, può lasciare strascichi sotto forma di patologie sfuggenti e poco note. La sindrome fascicolazioni e crampi, che può essere il prodromo della fibromialgia o della CFS, rappresenterebbe la forma più frequente e la meno grave di patologia con queste caratteristiche e può risultare idiopatica o esser esito di una pregressa neuropatia acuta, in cui permane un leggero e poco visibile danno alla mielina di alcuni nervi periferici.
Come nella sindrome delle fascicolazioni benigne e nella spasmofilia idiopatica sono state ipotizzate disfuzioni congenite o indotte per via immunomediata delle proteine deputate allo scambio degli ioni (canali ionici), quindi una miopatia congenita (canalopatie miotoniche) o acquisita (es. per autoimmunità come nella sindrome di Lambert-Eaton, sindrome di Isaacs, ecc.) di difficile diagnosi, con coinvolgimento di canali del sodio (specie quello denominato Nav1.7), oppure del calcio o del potassio, che causa dolore e problemi alla fibra nervosa o muscolare con facile affaticabilità. In una percentuale di pazienti è stato messa in luce da analisi istologiche approfondite la presenza di alterazioni dei mitocondri dei monociti presenti nel sangue, in cellule muscolari o tessuti cutanei, con riduzione della massa dovuta ad autofagia cellulare causata dal lisosoma, senza presenza apparente di una miopatia mitocondriale genetica tra quelle attualmente identificate o un coinvolgimento metabolico.
Sembra esistere anche una familiarità ed ereditarietà, anche se non sono noti i precisi meccanismi di trasmissione; alcuni lavori hanno documentato la maggiore prevalenza di alcuni alleli nel sistema dell'antigene leucocitario umano.
Le differenze nei profili del sistema nervoso autonomico psicologici e tra gli individui affetti possono indicare l'esistenza di sottotipi di fibromialgia. Un rapporto del 2007 divide le persone con fibromialgia in quattro gruppi e "tipi misti":
estrema sensibilità agli stimoli dolorosi ma senza condizioni psichiatriche associate (può rispondere ai farmaci che bloccano i recettori della serotonina o 5-HT3, come gli SSRI, o a farmaci antiepilettici o antiparkinsoniani)
fibromialgia con sintomi psichiatrici in comorbilità, depressione con dolore (può rispondere agli antidepressivi SSRI)
depressione maggiore con sindrome fibromialgica concomitante (molto sensibile agli SSRI)
fibromialgia dovuta a somatizzazione (il paziente può giovarsi anche della psicoterapia, oltre che degli SSRI e di altri psicofarmaci)
Può comparire assieme alle seguenti patologie: sindrome della fatica cronica (circa il 70 % dei pazienti fibromialgici manifesta anche i criteri della CFS); sindrome della guerra del Golfo; sindrome delle gambe senza riposo e acatisia; alcune sindromi autoimmuni (allergie, vitiligine, psoriasi, alopecia areata, ecc.); neuropatie, in particolare neuropatia ereditaria con predisposizione alle paralisi da pressione (HNPP), sindrome del tunnel carpale (23 % contro 1 % di pazienti non fibromialgici come campione di controllo) e cubitale; ernia del disco, discopatia, radicolopatia; tendinopatia; sindrome miositica tensiva; cifosi, sindrome di Scheuermann; tremore essenziale
Uno studio del 2009 condotto su pazienti partecipanti al convegno sulla fibromialgia tenutosi a Salt Lake City ha evidenziato le comorbilità più frequenti tra i disturbi del sonno (83%), la depressione (71%), l’ansia (63%) e l’artrite (38%).
La fibromialgia non è una malattia psichiatrica e i problemi di ansia la peggiorano (e viceversa) ma non la causano: è stato dimostrato che i tratti psicopatologici della percentuale di pazienti fibromialgici che non soffriva di problemi pregressi di ansia sono identici a quelli di pazienti con altre patologie caratterizzate da dolore cronico (es. artrite reumatoide) e sono quindi da considerare come reazione alla malattia di base. Essendo coinvolta la serotonina (per meccanismi non chiari), molti pazienti possono soffire anche di depressione e disturbi d'ansia, che assieme alla stanchezza sono spesso lamentate dai pazienti. Alcune forme, fermo restando che non si tratta di disturbi psichici, possono essere collegate all'ambito della psiconeuroendocrinoimmunologia.Il rischio di sviluppare disturbi d’ansia (come disturbo ossessivo-compulsivo e disturbo post traumatico da stress) è circa 5 volte superiore rispetto ai non fibromialgici.Da uno studio spagnolo risulta che tra il 36,4% e il 50 % dei casi aveva inoltre una storia pregressa di problematiche psicologiche e psichiatriche. La prima percentuale è però sovrapponibile a quella di altre malattie croniche.
In questi pazienti, spesso accusati di ipocondria da medici e familiari (data la difficoltà di rilevare dati clinici negli esami che spesso risultano negativi), la diagnosi di fibromialgia viene accolta molte volte con sollievo.
Dopo aver escluso altre patologie muscolari, neurologiche o scheletriche, sono due gli elementi che, una volta accertati, possono permettere una corretta diagnosi della fibromialgia:
Un'accurata anamnesi dalla quale si evinca che il dolore perdura da almeno 3 mesi.
Palpazione dei 18 punti chiave detti tender points, che nel malato fibromialgico risultano dolorosi in numero non inferiore ad 11. La pressione da esercitare deve essere almeno di 4 kg (si parla del cosiddetto tender point). I punti chiave sono situati (ogni punto tratta sia il lato destro che quello sinistro): 4 nel collo anteriore, 4 dietro le spalle, 2 all'altezza del cervelletto (intersezione suboccipitale del trapezio), 2 all'altezza dei gomiti, 2 all'altezza delle ginocchia, 2 sopra le natiche e gli ultimi 2 ai lati in basso delle natiche (regione retrotrocanterica). Per una buona diagnosi di fibromialgia, il medico dovrebbe trovare riscontro in almeno 11 di questi 18 tender points. Pertanto, se risultassero un numero inferiore a 11 ma fossero soddisfatti gli altri criteri della fibromialgia (dolori diffusi, rigidità muscolare, sonno non riposante), sarebbe bene seguire comunque una terapia per la fibromialgia.Attualmente si sono affiancati altri due sistemi di valutazione dei tender points, che sono stati messi a confronto recentemente: la valutazione mialgica e dolorometrica con la forma digitale classica. Tali studi hanno dimostrato la maggiore efficacia del sistema classico di palpazione.Il criterio diagnostico della palpazione rimane il metodo principale utilizzato. 
Oltre ai 18 descritti esistono nei singoli pazienti molti altri tender points. Ci può anche essere, come per la spasmofilia, positività ad ipereccitabilità muscolare periferica indotta dalla prova del laccio con ischemia transitoria e iperpnea.
Non ci sono marcatori biologici univoci, ma alcuni pazienti hanno diversità patologiche nelle cellule sanguigne, specie globuli bianchi, come eosinofilia (marcato numero di eosinofili, in tal caso si deve analizzare una possibile mialgia eosinofila) e alterazioni interne dei monociti; è stata evidenziata spesso una ridotta concentrazione di serotonina (come nei depressi e negli ansiosi) e 5-idrossi-triptofano nel liquor e nel plasma, ridotta produzione di melatonina (ormone del sonno), aumento di oltre tre volte delle concentrazioni di sostanza P nel liquor, tutti neurotrasmettitori coinvolti nella modulazione del dolore e nella regolazione del sonno. Altri esami, come il CPK o l'elettromiografia hanno dato risultati contrastanti, e solitamente quindi si usano solo per escludere miopatie, danni neuronali e neuropatie in diagnosi differenziale.
Esistono diverse sindromi e malattie che per le loro caratteristiche possono essere simili alla fibromialgia come sintomi, e che andranno escluse, anche se possono essere tuttavia concomitanti; tra esse vi sono principalmente:
Neuropatie di vario tipo (specialmente CIDP, neuromiotonia, sindrome dell'uomo rigido e neuropatia delle piccole fibre)
Sindrome da fatica cronicaAltre sindromi da escludere: lupus eritematoso sistemico, vasculite (es. sindrome di Churg-Strauss), tumori, tubercolosi ossea (malattia di Pott), sindrome di Ehlers-Danlos, malattia metabolica, avvelenamento da metalli pesanti, gastrite cronica atrofica autoimmune, celiachia, rachitismo.
Vengono quindi di solito eseguiti, per escludere molte patologie con marcatori specifici o indicatori, esami di velocità di eritrosedimentazione, proteina C reattiva, anticorpi antinucleo, emocromo con formula leucocitaria, creatinfosfochinasi, transaminasi, anticorpi anti-virus di Epstein-Barr, anti-gliadina e anti-epatite C, ormone tireostimolante, tiroxina, fattore reumatoide, anticorpi anti-cellule parietali e anticorpi anti-fattore intrinseco. L'esame obiettivo rimane l'esame più valido. Altri esami vengono utilizzati soltanto per escludere altre malattie.
I trattamenti per la fibromialgia sono di varia natura, e quello corretto viene individuato a seconda se si sia in presenza di una nuova forma o di una recidiva.
L'attuale letteratura suggerisce una combinazione fra diverse tipologie di cura per ottenere i migliori risultati.
Il paziente deve stare a riposo se è molto stanco o ha dolori acuti, ma la persona non deve mai essere immobilizzata, per non ampliare il sintomo di rigidità già presente; in seguito si dovrebbe esercitare un po' di stretching: l'individuo deve effettuare lavoro sui muscoli dolenti, distendendoli e rimanendo in tale posizione per 30 secondi e ripetuti più volte, mentre l'aerobica o altro esercizio fisico possono migliorare i sintomi.
L'attività fisica deve essere continuativa, ma non eccessivamente intensa ed aumentata progressivamente senza eccessi. Una buona percentuale di malati risponde positivamente a determinate tecniche di rilassamento, come training autogeno, ipnositerapia, mindfulness e yoga, ed alle terapie comportamentali, che svolgono il ruolo di migliorare la conoscenza e il rapporto del paziente con il proprio corpo e con la fibromialgia stessa. Importantissimo poi è il recupero del sonno perduto, farsi effettuare massaggi, fisioterapia. Sono stati sperimentati anche particolari tipi di fototerapia.
Il paziente deve anche evitare di svolgere lavori troppo pesanti a livello fisico, oltre che risiedere in ambienti caldi e asciutti..
Il soggetto fibromialgico dovrebbe intraprendere una dieta corretta (limitare le proteine animali, il caffé, il tè, gli zuccheri raffinati e i superalcolici, assumere proteine vegetali, infusi e tisane, frutta e verdura; preferire i cereali integrali e secondo alcuni medici anche limitare le solanaceae come pomodori, patate, melanzane e peperoni). Sono state sperimentate le diete basate sul vegetarianismo: in particolare la dieta vegana nella sua variante crudista si è dimostrata un'efficace forma di trattamento – almeno a breve termine – per la fibromialgia.
Data l'impossibilità di formulare una diagnosi basata su evidenze mediche, e soprattutto in considerazione della natura equivoca della fibromialgia, non esiste una terapia universalmente adottata la cui efficacia sia scientificamente provata.
Molti sono i farmaci utilizzati, come i FANS, (antinfiammatori non sterodei), ma non hanno avuto buoni risultati, molti più risultati hanno dato i miorilassanti (come la ciclobenzaprina) e la S-adenosil-metionina. I miorilassanti centrali (es. oxibutinina, succinilcolina, vecuronio, silodosina, oppure gli ansiolitici come le benzodiazepine) hanno efficacia temporanea, in quanto dopo una lieve attenuazione dei sintomi dolorosi, accentuano i deficit cognitivi e percettivi spesso presenti nella sindrome.
Studi hanno dimostrato l'efficacia di antidepressivi come nel caso dell'Amitriptilina (un antidepressivo triciclico), che rimane il principio attivo di prima scelta visto anche la loro qualità di riuscire a migliorare la qualità del sonno, altri principi secondari sono Fluoxetina (inibitore selettivo della ricaptazione della serotonina più comunemente chiamati SSRI), e la Duloxetina, i risultati appaiono discreti ma vengono dati nel breve periodo. Inoltre ultimamente viene utilizzata anche la venlafaxina, ovvero un antidepressivo che agisce sia sulla serotonina che sulla noradrenalina, nonché sertralina e paroxetina.
La melatonina, ormone collegato al sonno, può migliorare i sintomi, dall'insonnia al dolore.
Usati anche gli antiepilettici (come il clonazepam, il gabapentin o il pregabalin), gli analgesici centrali oppioidi (tramadolo e codeina/paracetamolo), alcuni antiparkinsoniani come il pramipexolo. Il Pregabalin, tuttavia, è un analogo del neurotrasmettitore GABA, come il gabapentin, ed è indicato nel trattamento del dolore neuropatico periferico, cioè dovuto a un'anomalia anatomica e/o funzionale del meccanismo di segnalazione del dolore del sistema nervoso periferico, ma dà risultati apprezzabili solo su una percentuale minoritaria di pazienti fibromialgici; gabapentin, pregabalin e pramipexolo vengono riservati a casi gravi e per brevi periodi, dato che sono assai diffusi pesanti effetti collaterali come sonnolenza, deficit cognitivo, alterazione della frequenza cardiaca, vomito, tremori, edema, problemi psichici, ipotensione e iperalgesia paradossa (accentuazione del dolore).Gli oppiacei, a parte la codeina e il tramadolo, svolgono un ruolo marginale nel trattamento della fibromialgia, in quanto agiscono sulle vie dolorifiche a livello del sistema nervoso centrale che non sono interessate in questa sindrome che, a quanto pare, utilizza altre vie di trasmissione e controllo del dolore, per il momento ancora totalmente sconosciute. Hanno inoltre effetti collaterali e indesiderati, e inducono tolleranza e dipendenza. La Food and Drug Administration non ne approva l'uso. La European League Against Rheumatism nel 2008 ha approvato l'uso del tramadolo ma sconsigliato l'uso di forti oppiacei (es. idrocodone, ossicodone, morfina, ecc.).
Molti pazienti hanno riscontrato notevoli miglioramenti (anche nettamente superiori rispetto a quelli provati con i farmaci "tradizionali") con l'uso terapeutico di marijuana, grazie ai suoi effetti analgesici, miorilassanti, antidepressivi, ansiolitici ed alla migliore qualità del sonno. Sono inoltre da notare i generalmente minori effetti collaterali, l'assenza di dipendenza fisica e la ridotta tolleranza sviluppata anche dopo prolungati periodi d'uso rispetto agli antidepressivi.I cortisonici un tempo usati con facilità, sono controindicati se non in bassa dose. Alcuni malati traggono beneficio da dopaminergici a bassissimo dosaggio. Gli immunosoppressori non sono usati.
Gli integratori di calcio, magnesio, vitamine (es. vitamina C, vitamina B12) ed oligominerali vengono utilizzati empiricamente, anche come forma di automedicazione, dai malati e dai medici con risultati contrastanti. Il loro effetto è transitorio e ridotto, sia reintegrando le sostanze consumate in periodi di stress, sia molto simile all'effetto placebo, così come accade per i trattamenti alternativi non riconosciuti come l'agopuntura o l'ossigeno-ozonoterapia, da alcuni utilizzata.In certi casi il paziente può giovarsi dell'uso di potassio e coenzima Q10, nel caso di quest'ultimo per l'incremento dell'energia nei mitocondri. Sperimentata anche la palmitoiletanolamide (PEA), un'ammide di acido grasso con proprietà antidolorifiche, neuroprotettive e antinfiammatorie.
Sebbene non sia una patologia degenerativa o fatale in sé, il dolore cronico e la rigidità della fibromialgia sono pervasivi e persistenti. La maggioranza dei pazienti riporta che i propri sintomi non aumentano nel tempo. La fibromialgia ha sintomi fluttuanti, in rapporto a numerosi fattori esterni che sono in grado di provocarne un peggioramento: è evidenziata un'influenza dei fattori climatici (i dolori e la rigidità peggiorano in primavera, autunno e nei periodi di grande umidità), dei fattori ormonali (periodo premestruale, disfunzioni della tiroide), dei fattori stressanti psicologici, dell'invecchiamento.Una valutazione di 332 nuovi pazienti con fibromialgia ha rilevato che i fattori correlati alla malattia come il dolore e fattori psicologici come condizione del lavoro, impotenza, l'istruzione, ecc. hanno avuto un rapporto indipendente e significativo per la gravità dei sintomi e la funzione. La fibromialgia può avere periodi di remissione di molti sintomi, specie se si seguono cure adeguate.
Sindrome del colon irritabile, molte persone con un passato di fibromialgia divengono soggette a tale sindrome.
Fenomeni di artrosi, a causa dell'affaticabilità dei muscoli lo sforzo va a discapito dell'articolazione o della rigidità, senza trattamento.
Silvano Todesco, Gambari Pier Franca, Punzi Leonardo, Malattie reumatiche quarta edizione, Milano, McGraw-Hill, 2007, ISBN 978-88-386-2399-8.
 Research Laboratories Merck, The Merck Manual quinta edizione, Milano, Springer-Verlag, 2008, ISBN 978-88-470-0707-9.
 Fibromialgia, su thes.bncf.firenze.sbn.it, Biblioteca Nazionale Centrale di Firenze. 

La fibròsi rappresenta la riparazione di un danno tissutale mediante sostituzione delle cellule parenchimali con tessuto connettivo.
Ciò avviene quando vi è distruzione dei tessuti con danni a carico sia delle cellule parenchimali sia dello stroma, come avviene ad esempio nell'infiammazione necrotizzante che caratterizza l'infiammazione cronica.
La riparazione non può di conseguenza avvenire tramite rigenerazione delle cellule del parenchima, nemmeno negli organi le cui cellule sono capaci di rigenerarsi.
La deposizione di tessuto connettivo conduce alla fibrosi e alla comparsa di cicatrici negli organi le cui cellule sono capaci di rigenerare.
rimodellamento: maturazione e organizzazione del tessuto fibroso.Come molti altri fenomeni biologici, anche il processo riparativo può essere modulato in relazione alla gravità/estensione del danno; a un agente lesivo di blanda entità che provoca solo una limitata risposta infiammatoria/essudativa (come nel caso di ustioni di primo grado) seguirà il fenomeno di risoluzione, consistente nel riassorbimento dell'essudato da parte del circolo linfatico e nel ripristino delle condizioni emodinamiche precedenti al danno. Diversamente, un agente eziologico particolarmente aggressivi e/o persistente, può provocare una perdita netta di tessuto biologico mediante danno diretto o in seguito a fenomeni necrotici conseguenti al protrarsi del processo infiammatorio; in questo caso verranno innescati i meccanismi responsabili del processo di guarigione.
Due distinti fenomeni partecipano al processo di guarigione: la rigenerazione e la reintegrazione connettivale. La prima può essere intesa come il ripristino delle cellule funzionali del tessuto danneggiato (attraverso la loro proliferazione). La seconda consiste invece nella sostituzione delle cellule funzionali danneggiate con tessuto connettivo. Quindi il grado di recupero funzionale (restitutio ad integrum) del tessuto dipende dal rapporto rigenerazione/reintegrazione connettivale che, a sua volta, dipende dall'entità del danno e dal potenziale rigenerativo delle cellule danneggiate.
Comunque, in linea generale, danni molto estesi con perdita dell'architettura delle stroma di sostegno non possono essere riparati solo per rigenerazione neanche nei tessuti costituiti da cellule con elevato potenziale rigenerativo. Ne consegue che il processo riparativo si accompagna quasi sempre a un certo grado di reintegrazione connettivale e perdita di funzionalità (fibrosi).
La guarigione di una ferita dermo-epidermica non infetta a margini giustapposti, quale un'incisione chirurgica asettica, avviene per "prima intenzione":
entro pochi minuti, il ristretto spazio presente tra i margini della ferita si riempie di sangue coagulato contenente fibrina e fibronectina. La parte più superficiale del coagulo va incontro a disidratazione formando la ben nota crosta (escara) che previene l'eccessiva disidratazione e possibile infezione microbica della ferita. Più profondamente, la trama di fibrina e fibronectina agisce da collante per mantenere ravvicinati i margini della ferita e serve da traccia per la migrazione delle cellule infiltranti.
Entro poche ore si osserva l'attivazione dei cheratinociti sopravvissuti ai bordi della ferita. Tali cellule si muovono sulla trama di fibrina/fibronectina alla velocità di 0,5 mm al giorno. Inoltre, le cellule al fronte di migrazione assumono capacità fagocitaria, riuscendo così a farsi strada sotto l'escara. La sola migrazione dei cheratinociti può assicurare la copertura di ferite estremamente limitate mentre, nella maggior parte dei casi, la completa rigenerazione della cute richiede anche la proliferazione dei cheratinociti stessi.
Entro 24-48 ore la rigenerazione epiteliale è completa, avendo prodotto un sottile strato cellulare non cheratinizzato che va a rimarginare i lembi della ferita. Contemporaneamente il coagulo sottostante viene invaso da leucociti (prima neutrofili e più tardivamente da macrofagi) che, come i cheratinociti, si dirigono verso il letto della ferita muovendosi nella trama di fibrina-fibronectina in seguito al richiamo esercitato dalle molecole chemiotattiche rilasciate dalle diverse cellule attivate dal danno. Una volta in situ, i leucociti procedono alla digestione controllata del coagulo che avviene attraverso il rilascio di proteasi ed enzimi litici. Tali molecole, così come i reattivi tossici dell'ossigeno, vengono rilasciati dai leucociti anche per prevenire un'eventuale infezione della ferita.
A partire dal terzo giorno ha inizio il processo di neovascolarizzazione. Le cellule endoteliali dei capillari ai margini della lesione vengono stimolate a proliferare e migrare verso il letto della ferita (la prima cosa che succede nella neoangiogenesi è la degradazione proteolitica della membrana basale del vaso preesistente; dopo si ha migrazione di cellule endoteliali, maturazione e modificazione di tali cellule che si trasformano in tubi capillari. Il tutto avviene grazie al fattore VEGF, Vascular Endotelial Grow Factor, che stimola la formazione dei nuovi vasi). Diversi fattori angiogenetici partecipano al processo di neovascolarizzazione; tali fattori sono principalmente prodotti dai leucociti infiltranti la ferita, a loro volta stimolati dall'ipossia che si instaura all'interno del coagulo. A livello funzionale, la formazione di una nuova rete di capillari facilita il continuo apporto di cellule e fattori trofici necessari per sostenere l'elevata attività metabolica che caratterizza la ferita a questo stadio. A livello morfologico, l'intensa vascolarizzazione della ferita determina il suo aspetto rosato e granulare che gli fa guadagnare la definizione di "tessuto di granulazione". Infine, già in questa fase si osserva la proliferazione di fibroblasti e la deposizione di fibre di collagene (principalmente di tipo III) ai margini della ferita.
Entro una settimana i fibroblasti raggiungono il loro picco proliferativo e cominciano a depositare diversi tipi di proteoglicani e fibre di collagene di tipo I. L'attivazione e la migrazione dei fibroblasti è data dal fattore TGFβ (Transforming Grow Factor Beta) e dal PDGF (platelet-derived growth factor), anche se in misura minore.
A partire dalla seconda settimana, parallelamente alla completa maturazione dell'epidermide e della sottostante membrana basale, si osserva la regressione della rete vascolare e la progressiva scomparsa dell'infiltrato leucocitario e fibroblastico. La perdita della componente cellulare, che col progredire del processo di guarigione esaurisce il suo compito e quindi la sua ragione d'essere, avviene principalmente per apoptosi. Continua infine la deposizione di collagene di tipo I che gradualmente sostituisce il collagene di tipo III fino a ristabilire il normale rapporto quantitativo 5 a 1 tra le due componenti collageniche.
Alla fine del primo mese il tessuto cicatriziale è praticamente maturo.A volte alcuni tra i diversi processi che caratterizzano la riparazione di una ferita dermo-epidermica non vengono adeguatamente controllati, dando origine a guarigioni abnormi; la cicatrice che ne consegue può quindi svilupparsi come una cresta elevata rispetto al piano della cute (cicatrice ipertrofica) che nei casi più gravi può evolvere nei cosiddetti cheloidi o cicatrici deturpanti che invadono il tessuto circostante la ferita.
Tra le varie situazioni che interferiscono con il processo riparativo, quella sicuramente più frequente è la presenza di una significativa perdita di tessuto e/o necrosi indotta da infezioni secondarie. Queste condizioni rappresentano ostacoli che si frappongono alla chiusura della ferita: in tal caso la guarigione avverrà per "seconda intenzione". La maggior quantità di coagulo, i detriti necrotici ed eventuali batteri da eliminare intensificano il fenomeno infiammatorio che, a sua volta, amplifica il processo di neovascolarizzazione, prolungando significativamente le fasi iniziali della guarigione. I processi di guarigione per prima o per seconda intenzione sono mediati dagli stessi meccanismi, con differenze però significative per quanto riguarda la loro intensità e durata. Ciò che invece distingue nettamente i due tipi di guarigione è il fenomeno della contrazione della ferita, che si manifesta solo nelle grandi ferite cutanee che guariscono per seconda intenzione. La contrazione della ferita avviene principalmente per opera dei miofibroblasti.

Con figure di suono si intendono tutte quelle figure retoriche relative alla fonetica delle parole. Ne sono un esempio l'allitterazione, l'onomatopea, la consonanza, l'assonanza eccetera.
Allitterazione: ripetizione degli stessi suoni all'inizio o all'interno di più parole.Veni, vidi, vici.
(Samuel Taylor Coleridge, La ballata del vecchio marinaio)Before the Roman came to Rye or out to Severn strode,
(Gilbert Keith Chesterton, La strada inglese vecchia)Assonanza: mette in relazione parole in cui le sillabe che vengono dopo l'accento tonico hanno le stesse vocali ma consonanti diverse.Tutte le rime in una stanza possono essere connesse in catena di una assonanza:
(Giovan Battista Marino, L'Adone, Canto secondo, prima stanza)Consonanza: al contrario dell'assonanza, mette in relazione parole che, a partire dalla sillaba accentata hanno le stesse consonanti ma non le stesse vocali.
Paronomasia: accostamento di parole molto simili dal punto di vista del suono.selva selvaggia
Alliteration in Spenser's poetry discussed and compared with the alliteration as employed by Drayton and Daniel by Virginia Evilin Spencer, Zurich 1898.
Katarzyna Lesiak, Estetyka dźwięku, czyli instrumentacja dźwiękowa oraz jej praktyczna realizacja w poezji epickiej mistrzów łacińskiego heksametru: Lukrecjusza, Wergiliusza i Owidiusza, Katowice 2007.
Filadelfia (in inglese Philadelphia, informalmente anche Philly) è la sesta città per popolazione degli Stati Uniti d'America e la più importante dello stato della Pennsylvania.
Nel 2017 contava 1 580 863 abitanti; mentre la sua area metropolitana, estesa anche su parti dei vicini stati del Delaware e del New Jersey, raggiungeva i 5,8 milioni di abitanti.
Fondata nel 1682 dal quacchero William Penn, Filadelfia è una delle più antiche città degli Stati Uniti d'America, e fra la fine del XVIII secolo e l'inizio del XIX fu la città più grande del Paese.
In quell'epoca vi furono redatte la dichiarazione di Indipendenza (1776) e la costituzione statunitense.
Filadelfia sorge sulla riva occidentale del fiume Delaware, ed è attraversata da un suo affluente, lo Schuylkill; il centro storico della città è compreso fra questi due fiumi.
Filadelfia è situata alla latitudine 39°59'53" Nord ed alla longitudine 75°8'41" Ovest (39.998012, -75.144793), sulle rive occidentali dell'estuario del fiume Delaware, che la separa da Camden, nel vicino stato del New Jersey. Essendo il Delaware navigabile anche da navi di grosso tonnellaggio, Filadelfia è dotata di un importante porto. L'altro corso d'acqua di rilievo che attraversa la città è il fiume Schuylkill, che convenzionalmente segna il confine occidentale del centro storico.
Secondo il Census Bureau statunitense, la città si estende su un'area totale di 369.4 km² (142.6 miglia quadrate), di cui 19.6 km² (il 5.29%) sono coperti da fiumi o altre superfici acquatiche, fra cui i fiumi Delaware, Schuylkill, Cobbs Creek, Wissahickon Creek e Pennypack Creek.
Gli abitanti di Filadelfia producono 400 tonnellate di rifiuti riciclabili al giorno. La città deve affrontare un problema di riciclaggio nel 2019, dopo che la Cina ha deciso di interrompere l'importazione di rifiuti in plastica.
Prima dell'arrivo degli europei, nel luogo oggi occupato da Filadelfia sorgeva un nucleo abitato da nativi della tribù dei Delaware (o Lenape), nota come Shackamaxon. I primi colonizzatori, guidati dal missionario svedese Johannes Campanius, giunsero nella zona nel 1646: nel 1669 l'area era nota come Nuova Svezia ma negli anni immediatamente successivi passò rapidamente sotto il controllo britannico.
Quando nel 1682 William Penn fondò Filadelfia (in greco antico, amore fraterno) lo fece con un preciso piano urbanistico, sperando che la capitale della sua nuova colonia (la Pennsylvania) fondata su principi di libertà e tolleranza religiosa servisse da modello concreto di questa filosofia. A livello pratico, il progetto seguito da Penn lasciava ampi spazi fra le costruzioni, allo scopo di controllare meglio gli incendi e le epidemie (che all'epoca erano i più gravi problemi delle grandi città come Londra).
Penn ebbe successo, e nella seconda metà del XVIII secolo Filadelfia era diventata la seconda città d'America (dopo Città del Messico) e dell'Impero britannico (dopo Londra).
Filadelfia fu uno dei centri più importanti della Rivoluzione Americana e la Dichiarazione d'indipendenza degli Stati Uniti d'America (4 luglio 1776), nonché la Costituzione degli Stati Uniti (1787) furono firmate nella Independence Hall.
Nel 1790, a seguito di un accordo fra un gruppo di rappresentanti degli Stati del Sud ed Alexander Hamilton (potente Segretario del Tesoro del governo federale) che prevedeva la costruzione nel Sud della nuova capitale di Washington, la sede del governo federale fu spostata dalla Federal Hall di New York alla Congress Hall di Filadelfia, che divenne così capitale (provvisoria) degli Stati Uniti, titolo che perse nel 1800 con l'inaugurazione del nuovo Campidoglio di Washington DC.
Filadelfia divenne successivamente uno dei centri principali dell'industria ferroviaria, ospitando ad esempio la Baldwin Locomotive Works, il principale costruttore mondiale di locomotive a vapore.
Nel 1876, in occasione dei 100 anni della Dichiarazione di Indipendenza, Filadelfia ospitò un'esposizione universale, così come nel 1926, in occasione dei 150 anni. Tuttavia nel 1976 il centro delle celebrazioni per i 200 anni di indipendenza non fu Filadelfia bensì New York.
Thomas Holme, il progettista incaricato da William Penn, scelse una planimetria strettamente basata su una griglia, con tutte le vie che correvano (e corrono tuttora) in direzione nord-sud o in direzione est-ovest.
Le vie in direzione nord-sud sono numerate in sequenza, a partire dalla riva del fiume Delaware, fino alla 28th Street, sulla riva del fiume Schuylkill; questo sistema prosegue oltre il fiume stesso (ad esempio la stazione ferroviaria, che si trova poco oltre lo Schuylkill, è sulla 30th Street). Vi sono tuttavia due eccezioni a questo sistema, ovvero il lungofiume sul Delaware (noto come Front Street invece di 1st Street) e la principale arteria nord-sud (Broad Street invece di 14th Street).
Le vie in direzione est-ovest prendono generalmente nomi di alberi (Chestnut, Walnut, Locust, Spruce ecc.), ordinate in base alla durezza dei vari tipi di legno (i più soffici all'estremo sud, procedendo verso tipi via via più duri andando verso nord), ma la principale di queste vie è Market Street (il nome originario scelto da Penn è però High Street) ed un'altra eccezione è costituita da South Street (6 isolati più a sud di Market Street), nota per la vivace vita notturna.
Questo progetto è stato largamente rispettato anche in tempi moderni, con la sola eccezione della Benjamin Franklin Parkway, che corre in direzione nord-ovest dal centro cittadino.
Holme progettò anche cinque parchi pubblici: uno all'incrocio fra High Street e Broad Street, al centro geometrico della città (questo spazio è ora occupato dalla City Hall) e gli altri quattro (ora noti come Washington Square, Rittenhouse Square, Logan Square e Franklin Square) attorno ad esso (anche se in modo non perfettamente simmetrico: ad es. Rittenhouse Square e Washington Square sono rispettivamente 4 isolati ad ovest e 6 isolati ad est della City Hall).
La City Hall è il più alto edificio in marmo del mondo , e fino alla fine degli anni ottanta era anche il più alto edificio di Filadelfia. Sulla sua guglia più alta, a 167 metri dal suolo, si erge una statua di William Penn. Comunque, nel marzo 1987 l'edificio in One Liberty Place (che attualmente è il secondo edificio più alto di tutta la Pennsylvania, dopo il Comcast Center) infranse il gentlemen's agreement in base al quale nessun edificio doveva superare in altezza la statua di Penn e da allora dieci grattacieli hanno superato la City Hall. Curiosamente, è dallo stesso 1987 che le squadre professionistiche di Filadelfia non vincono più un titolo nazionale (tranne nel 2008 la vittoria dei Philadelphia Phillies nelle World Series), per cui si è iniziato a parlare della Maledizione di Billy Penn.
Dirimpetto alla City Hall si trova anche un tempio massonico, un'eredità dell'epoca della Dichiarazione di Indipendenza, in quanto molti dei Padri Fondatori erano dei framassoni.
Prima di un ampliamento avvenuto nel 1854 (con il quale il territorio cittadino fu allargato fino ad includere l'intera contea omonima, ovvero fino ai suoi attuali confini) Filadelfia consisteva solo della zona fra le attuali South Street (a sud), Vine Street (a nord), ed i fiumi Delaware (ad est) e Schuylkill (ad ovest).
La città ospita inoltre numerose architetture di stampo neoclassico come la Second Bank of the United States, la Borsa e la sede del Girard College; non più esistente invece il palazzo sede della Banca di Pennsylvania, una delle opere più significative di Benjamin Latrobe.
Di notevole interesse il Philadelphia Saving Fund Society Buiding di George Howe e William Lescaze del 1932, il grattacielo è considerato il primo edificio degli Stati Uniti d'America dell'International Style.
Altro luogo di interesse è la biblioteca pubblica, che conserva l'importante documento chiamato Conto navale pisano.
Secondo il censimento del 2010 nella città di Filadelfia vivono 1.526.006 persone, con un incremento dello 0.6% rispetto al censimento del 2000. La densità di popolazione è di 4.337,3 abitanti per km². Vi sono 661.958 unità abitative, per una densità media di 1.891,9 unità per km².
Dal punto di vista etnico, gli abitanti di Filadelfia sono per il 45.02% bianchi, per 43.22% afro-americani, per lo 0.27% amerindi, per il 4.46% asiatici, per lo 0.05% provengono dalle isole del Pacifico, per il 4.77% sono di altre etnie, e per il 2.21% sono di due o più etnie. Fra i bianchi, l'8.50% della popolazione è costituito da ispanici, mentre una suddivisione per nazionalità di origine vede un 13.6% di irlandesi, un 9.2% di italiani, un 8.1% di tedeschi, un 6.4% di portoricani ed un 4.3% di polacchi.
Dei 590.071 gruppi abitativi, il 27,6% sono famiglie con figli a carico, il 32,1% sono coppie sposate senza figli a carico, il 22,3% hanno per capofamiglia una donna single, ed il 40,3% non sono famiglie. Il 38.3% di tutti i gruppi abitativi sono costituiti da un'unica persona, ed in particolare l'11,9% è costituito da anziani (ultrasessantacinquenni) che vivono soli. Il gruppo abitativo medio è composto di 2,48 persone, mentre la famiglia media è di 3,22 persone.
Il 25,3% della popolazione cittadina ha meno di 18 anni, l'11,1% ha tra 18 e 24 anni, il 29,3% ha fra 25 e 44 anni, il 20,3% ha tra 45 e 64 anni ed il 14.1% ha più di 65 anni. L'età mediana è di 34 anni. Per ogni 100 donne vi sono 86,8 uomini, ed in particolare nella popolazione sopra i 18 anni vi sono 81,8 uomini per ogni 100 donne.
Il reddito medio di un gruppo abitativo che risiede in città è di 30.746 $ all'anno, mentre il reddito medio di una famiglia è di 37.036 $ all'anno. Gli uomini hanno un reddito medio di 34.199 $ annui, contro soli 28.477 $ annui per le donne. Il reddito pro-capite è di 16.509 $ all'anno. Il 22,9% della popolazione ed il 18,4% delle famiglie è al di sotto della soglia di povertà. In particolare, il 31,3% di coloro che hanno meno di 18 anni ed il 16,9% di coloro che hanno più di 65 anni vivono al di sotto della soglia di povertà.
Nell'area di Filadelfia ci sono più di ottanta fra colleges, università, scuole di commercio e altri istituti di istruzione terziaria. L'Università della Pennsylvania è stata fondata nel 1740 da Benjamin Franklin ed è membro dell'Ivy League. A quest'università fa capo la prestigiosa Wharton School di economia.
L'università con più studenti è la Temple University, seguita dalla Drexel University.
Altri atenei cittadini sono la Thomas Jefferson University, la La Salle University dei Fratelli delle scuole cristiane, la Pennsylvania Academy of the Fine Arts, il Curtis Institute of Music.
A Filadelfia ha sede l'American Philosophical Society, fondata anch'essa da Franklin.
La città annovera varie biblioteche, la principali delle quali è la Free Library of Philadelphia, aperta nel 1894, con un patrimonio di più di sette milioni di libri, e suddivisa in 54 sedi, presenti nei diversi quartieri cittadini. L’Athenæum of Philadelphia, situato presso Independence Hall e fondato nel 1814, ospita una collezione di documenti storici, artistici e architettonici.
La Library Company of Philadelphia, aperta nel 1731, possiede più di 450.000 volumi, che risalgono a prima della guerra di Secessione. La biblioteca della società americana di filosofia custodisce circa 230.000 opere e cinque milioni di manoscritti. Il Rosenbach Museum & Library contiene una collezione di manoscritti e libri rari.
I principali musei di belle arti di Filadelfia sono il Philadelphia Museum of Art e la Barnes Foundation. Fra gli altri musei d'arte ci sono il Rodin Museum e il museo della Pennsylvania Academy of the Fine Arts.
Il museo archeologico cittadino è il  Museo di archeologia e antropologia dell'Università della Pennsylvania. 
L'educazione scientifica è affidata al Franklin Institute (scienza e tecnica) e alla Academy of Natural Sciences (scienze naturali).
L'Independence National Historical Park racchiude luoghi significativi della storia americana, fra cui Independence Hall, la Liberty Bell, la Prima banca degli Stati Uniti d'America, la Seconda banca degli Stati Uniti e il National Constitution Center.
L'Orchestra di Filadelfia ha raggiunto fama internazionale grazie a direttori come Leopold Stokowski, Eugene Ormandy, Riccardo Muti, Wolfgang Sawallisch, Charles Dutoit.
L'Academy of Music è il teatro lirico della città, in cui si esibiscono l'Opera Philadelphia e il Pennsylvania Ballet.
Pur non essendo sede di importanti studi cinematografici, Filadelfia è stata ed è tuttora lo sfondo di numerosi film. Fra questi, i più famosi sono probabilmente Giustizia privata, film del 2009 diretto da F. Gary Gray ed interpretato da Gerard Butler e Jamie Foxx, Philadelphia, del 1993, diretto da Jonathan Demme con Tom Hanks e Denzel Washington e soprattutto l'intera saga di Rocky, pugile fittizio interpretato da Sylvester Stallone.
Fra gli altri si segnalano L'esercito delle 12 scimmie (Terry Gilliam, 1996), Blow Out (Brian De Palma, 1981), Il mistero dei Templari (National Treasure) (Jon Turteltaub, 2004) , The Sixth Sense - Il sesto senso (M. Night Shyamalan, 1999), Una poltrona per due (John Landis, 1983), Il lato positivo - Silver Linings Playbook (David O. Russel, 2012).
La città fa da sfondo anche alle vicende delle serie televisive Cold Case, Le regole del delitto perfetto e C'è sempre il sole a Philadelphia.
Filadelfia è ufficialmente divisa in numerosi quartieri. Fra questi, i più importanti sono Andorra, Roxborough, Northern Liberties, Old City, Bustleton, Somerton, Manayunk, Center City, Queen Village, Kensington, Frankford, University City, Strawberry Mansion, Chestnut Hill, Fishtown, Port Richmond, Germantown, Mount Airy, Wynnefield, Chinatown, Fox Chase, South Philly, Society Hill ed il Museum District.
L'economia di Filadelfia è basata sulla produzione industriale (acciaio, raffinerie, prodotti alimentari) e sui servizi finanziari. Filadelfia è anche sede di una borsa valori.
Le più importanti multinazionali con sede a Filadelfia sono la Aramark (servizi), la GlaxoSmithKline (prodotti farmaceutici), la Sunoco (petrolio e derivati), la Comcast (trasmissioni televisive via cavo), e la Pep Boys (meccanica).
Anche il governo federale ha un ruolo importante nell'economia cittadina. In particolare, la filiale orientale della zecca degli Stati Uniti ha sede nei pressi del centro storico, così come una delle filiali principali della Federal Reserve. Per via della forte presenza di istituzioni federali, Philadelphia è sede anche di un gran numero di studi legali.
Il trasporto pubblico entro la città di Filadelfia è fornito dalla SouthEastern Pennsylvania Transportation Authority (SEPTA), che è responsabile per i servizi di autobus urbani, filobus, treni locali, metropolitana e tram urbani (tra cui la tranvia Girard Avenue, esercitata con vetture storiche) e interurbani (tranvie Media-Sharon Hill e Norristown), sia nel centro che nell'area metropolitana (le linee della SEPTA Regional Rail arrivano ad esempio a Trenton, nel New Jersey, alcune decine di km a nord del centro cittadino).
Un'altra compagnia, la PATCO (Port Authority Transit Corporation) gestisce la PATCO Speedline, collegamento con le località del New Jersey (Camden, Collingswood, Haddonfield, Cherry Hill, Ashland e Lindenwold) che si trovano dirimpetto a Filadelfia, sull'altra riva del fiume Delaware.
Filadelfia si trova sul cosiddetto corridoio di nord-est (Washington-Baltimora-Filadelfia-New York-Boston) servito dalle ferrovie dell'Amtrak.
La stazione dell'Amtrak sulla trentesima strada (notevole anche dal punto di vista architettonico) è una delle più importanti degli Stati Uniti; vi fanno scalo sia treni a lunga distanza dell'Amtrak che treni locali della SEPTA e della New Jersey Transit.
Filadelfia giace anche sulla autostrada I-95, che corre lungo la costa orientale degli USA, dal Maine alla Florida. I collegamenti verso ovest sono invece assicurati dalla I-76 (nota con i nomi di Schuylkill Expressway nel primo tratto e di Pennsylvania Turnpike per il resto della sua estensione), che unisce Filadelfia e Pittsburgh, seconda città della Pennsylvania. Le due sono collegate dalla I-676 (Vine Street Expressway), che corre sotto il centro cittadino.
I collegamenti con il vicino New Jersey sono assicurati da tre ponti principali sul fiume Delaware, il Ponte Benjamin Franklin (I-676), il Ponte Walt Whitman (I-76) ed il Ponte Betsy Ross.
Entro i confini cittadini si trovano due aeroporti, il Philadelphia International Airport (cod. PHL; parte di esso si estende però sul territorio della cittadina di Tinicum) ed il Northeast Philadelphia Airport (cod. PNE).
Il più importante è sicuramente il Philadelphia International Airport, sede di tutte le grandi compagnie, per voli sia domestici che internazionali. Questo aeroporto è collegato al centro cittadino (ed in particolare alla stazione ferroviaria) da una linea della metropolitana.
Invece il Northeast Philadelphia Airport viene usato solo per voli privati (charter ed executive) e cargo.
A differenza di quanto accade in quasi tutto il resto degli Stati Uniti, dal punto di vista amministrativo la Contea di Filadelfia esiste solo nominalmente, in quanto tutte le sue funzioni sono state assunte dalla Città di Filadelfia nel 1952. Città e contea si estendevano sullo stesso territorio fin dal 1854.
La città di Filadelfia è guidata da un sindaco, eletto direttamente dai cittadini per un mandato di 4 anni. Un sindaco non può presentarsi per più di due mandati consecutivi (ma può presentarsi per un terzo mandato se lascia passare 4 anni dalla fine del secondo).
Nella città di Filadelfia il potere legislativo è esercitato da un Consiglio Cittadino. Il consiglio è composto di 17 membri, 10 dei quali rappresentano specifici distretti, mentre 7 rappresentano la città in generale.
La Corte delle lamentele comuni (Court of Common Pleas) della contea di Filadelfia è la corte processuale che generalmente ha competenza sulla città, ed è finanziata e gestita dalla Città di Filadelfia.
Per casi di minore importanza e per le dispute sul traffico esistono una Corte Municipale ed una Corte del Traffico.
Le tre corti d'appello della Pennsylvania hanno sedi a Filadelfia, e la Corte Suprema della
Pennsylvania (che è il massimo organo giudiziario dello stato) si riunisce solitamente nella City Hall (municipio). Anche altri organi giudiziari dello stato (la Corte superiore della Pennsylvania e la Corte del Commonwealth della Pennsylvania) si riuniscono a Filadelfia diverse volte l'anno.
Filadelfia è una delle poche città americane sede squadre professionistiche in tutti i principali sport americani e nel calcio:
I Philadelphia Eagles (NFL - football americano) giocano al Lincoln Financial Field
I Philadelphia Union (MLS - calcio) giocano al PPL ParkTutti questi stadi sono stati costruiti recentemente (negli ultimi 10 anni) ed hanno sostituito alcuni impianti storici quali il Veterans Stadium (abbattuto nel 2004) ed il Wachovia Spectrum (successivamente utilizzato da alcune squadre minori e poi abbattuto).
A Filadelfia aveva inoltre sede la Extreme Championship Wrestling (ECW), federazione di wrestling professionistico fallita nel 2001 e nota per il suo stile estremamente crudo e violento.
(EN) Filadelfia (insediamento umano) / Filadelfia (city), su Geographic Names Information System, USGS. 
 Sito del Consolato Generale d'Italia a Filadelfia, su consfiladelfia.esteri.it.
Scheda degli Stati Uniti d'America dal sito Viaggiare Sicuri - Sito curato dal Ministero degli Esteri e dall'ACI
(EN) Philadelphia Inquirer, su philly.com. URL consultato il 22 maggio 2005 (archiviato dall'url originale il 22 maggio 2005).

Il Filatoio Rosso di Caraglio è un edificio storico situato alla periferia di Caraglio, paese della provincia di Cuneo.
Costruito tra il 1676 e il 1678 per iniziativa del conte Giovanni Girolamo Galleani, fu uno dei primi impianti di produzione della seta del Ducato di Savoia e di tutta Europa. Ospitava tutta la filiera produttiva del filato, dalla coltivazione nelle campagne circostanti dei gelsi per l'allevamento dei bachi da seta alla lavorazione e alla realizzazione del prodotto finito, diventando il capostipite insieme al coevo impianto di Venaria di un sistema di filande sorte in Piemonte nei decenni successivi. 
Dopo anni di abbandono e di degrado dal 1999 è stato acquisito dal Comune di Caraglio e, in seguito a un lungo restauro, nell'anno successivo è stato completamente recuperato per ospitare il Museo del Setificio Piemontese ed eventi culturali di riferimento per il territorio. 
È considerato uno degli insediamenti industriali conservati più antichi d'Europa.
Il complesso del filatoio nacque dall'intraprendenza del conte Giovanni Girolamo Galleani che, trasferitosi da Bologna nel Ducato di Savoia nel 1676, importò appositi macchinari tessili con il desiderio di costruire un «palazzo per farne un filatore da seta». La costruzione interessò un ampio lotto e venne completata in soli due anni realizzando un complesso di edifici turriti circondato da mura di cinta e con due ampie corti interne, dove trovavano posto anche gli appartamenti padronali della famiglia Galleani.
La scelta di insediare uno stabilimento produttivo sul territorio di Caraglio fu motivato da tre elementi fondamentali: la materia prima, ovvero la possibilità di coltivare gelseti nelle vaste campagne circostanti, il fattore umano rappresentato da maestranze qualificate e la preziosa presenza dell'acqua, individuata nella sorgente Cèlleri a poca distanza, che consentì la realizzazione «con grande spesa e su autorizzazione ducale» dell'apposito canale retrostante per alimentare i mulini interni allo stabilimento, senza tuttavia privare di risorse idriche le campagne circostanti, che potevano utilizzare l'acqua reflua.Il filatoio avviò la sua produzione nel 1678 e si può considerare un vero e proprio archetipo di fabbrica, nonché capostipite di una serie di altre filande sorte successivamente in numerosi comuni del cuneese: Alba, Bene Vagienna, Boves, Busca, Carrù, Cavallerleone, Govone, Manta, Mondovì, Monesiglio, Racconigi, Revello, Villanovetta e la stessa Cuneo. 
Lo stabilimento di Caraglio, grazie all'energia idraulica di ben cinque mulini che azionavano i macchinari, ospitò tutta la filiera produttiva: dall'allevamento del baco da seta alla realizzazione del prodotto finito, garantendo lavoro a circa trecento persone, in gran parte donne di giovanissima età. Esso si specializzò nella produzione dell'«organzino piemontese», un pregevole filato serico doppio ritorto particolarmente apprezzato in Francia, meta di gran parte delle esportazioni, impiegato per realizzare l'ordito di pregiati tessuti destinati all'aristocrazia.Nel 1857 i discendenti della famiglia Galleani vendettero il filatoio alla famiglia di banchieri Cassin, a seguito di una prima crisi dovuta all'epidemia di pebrina che colpì le coltivazioni di gelso e gli stessi bachi da seta in tutta Europa e che spinse alla ricerca di nuovi bozzoli in Estremo Oriente; fu probabilmente in questo periodo che l'intero edificio assunse il colore rosso delle pareti, da cui il nome «filatoio rosso».La produzione, seppur con costi differenti dovuti all'importazione, proseguì fino al 1936, anno in cui il filatoio cessò definitivamente la sua secolare attività, decisione resasi necessaria anche a seguito della nuova politica di autarchìa economica imposta dal regime fascista che promosse la produzione di filati alternativi come la viscosa e il fustagno, derivato dal cotone coltivato nelle colonie italiane dell’Africa. 
Da allora il filatoio vide un declino inesorabile che culminò con la trasformazione in caserma militare durante il periodo bellico della seconda guerra mondiale e che lo vide anche bersaglio di bombardamenti aerei che lo danneggiarono, privandolo di una delle sue sei torri perimetrali.Malgrado i decenni di abbandono nel 1993 il Consiglio d’Europa definì il filatoio come «il più insigne monumento storico-culturale di archeologia industriale in Piemonte» e nel 1999 l’intero complesso venne acquisito dal Comune di Caraglio con l’intento di recuperarlo.
Grazie al sostegno economico della Regione Piemonte, della Compagnia di San Paolo, della Fondazione Cassa di Risparmio di Cuneo e di vari istituti di credito locali, il Filatoio Rosso di Caraglio è stato completamente ristrutturato diventando il più antico setificio d'Europa ancora conservato e uno dei pochi in Italia a essere stato recuperato per finalità museali; esso è sede della Fondazione Artea che promuove eventi culturali di riferimento per il territorio e ospita il museo del Setificio Piemontese, che vanta un completo corredo di fedeli riproduzioni di macchinari lignei funzionanti ricostruiti sulla base di fonti documentarie conservate negli archivi storici di Cuneo e di Torino.Dal 2002 il Filatoio Rosso di Caraglio è entrato a far parte del sistema Castelli Aperti del Basso Piemonte.
Il complesso edilizio si erge per tre piani ed è costituito da un simmetrico insieme di volumi caratterizzati da sobri prospetti intonacati a tinte chiare, scanditi da cornici marcapiano e affacciati su due ampi cortili interni. Delle originarie sei torri circolari perimetrali, che ospitano un vano scale ciascuna, ne sono rimaste cinque poiché una venne centrata da un ordigno aereo durante i bombardamenti del secondo conflitto mondiale, quando l'intero edificio fu adibito a caserma militare.
Il corpo di facciata è arricchito dalla coppia di torri con loggia e una balaustra sommitale sormontata da anfore, dettaglio che denota la derivazione nobile del committente originario e fa presumere che l'autore del progetto potesse provenire dalla corte ducale, senza escludere il contributo dell'architetto Amedeo di Castellamonte che Giovanni Girolamo Galleani conobbe durante la coeva realizzazione del setificio di Venaria Reale, il primo stabilimento tessile del Ducato di Savoia voluto dal duca Carlo Emanuele II.
Il primo piano del volume laterale destro dell'edificio ospitava originariamente gli uffici dell'amministrazione e gli appartamenti padronali abbelliti da stucchi e marmorino graffito; l'ala sinistra ospitava invece i locali adibiti alla produzione con i macchinari per la lavorazione della seta, ovvero: le postazioni per la «trattura», le linee con gli «incannatoi», le macchine per la «binatura» e i cinque «torcitoi idraulici»; al piano terra invece vi erano i cinque mulini ad acqua che azionavano tutti i sistemi di trasmissione atti a far funzionare i macchinari dell’opificio. Ulteriori locali tecnici come la falegnameria e i magazzini erano collocati nella parte retrostante dell'edificio, disposti attorno alla seconda corte interna.
All'esterno sorgono alcuni edifici complementari tra cui una cappella, a testimonianza di quanto l'aspetto religioso fosse parte integrante della vita lavorativa delle maestranze.
L'intero complesso è stato completamente risanato e recuperato nel corso del primo decennio degli anni duemila e, a completamento dell'opera di recupero, sono stati ricostruiti fedelmente anche tutti i cinematismi originali: ingranaggi, ruote idrauliche, alberi di trasmissione e i macchinari citati utilizzando coerentemente i materiali d'origine tra cui le specifiche essenze di legno come abete e rovere ma anche il vetro, il cuoio e il metallo.
Il Museo del Setificio Piemontese I macchinari e la simulazione del processo produttivo
Grazie al complesso sistema di macchinari fedelmente ricostruito con il contributo economico dei finanziatori e quello tecnico di esperti del settore, al filatoio Rosso di Caraglio è possibile assistere a visite didattiche che illustrano il completo processo produttivo del filato doppio ritorto che caratterizzò la secolare tradizione industriale dello stabilimento.
A partire dal secondo piano, inaugurato il 18 giugno 2017, è possibile osservare i macchinari lignei ricostruiti fedelmente ripercorrendo le fasi dell'intero processo produttivo: trattura, incannaggio, binatura e torcitura.
La «trattura» rappresenta la prima fase del processo produttivo. Questa delicata operazione avveniva in un'apposita postazione dotata di un piccolo fornello a legna dove i bozzoli di seta ormai chiusi venivano messi a macerare in acqua calda tra i 70 °C e i 90 °C, consentendo l'ammollamento della sericina, la sostanza organica gommosa che tiene coeso il filo di bava che forma la struttura del bozzolo; in seguito l'operatrice eseguiva a mano la fase di «scopinatura», ovvero l'estrazione del primo capofilo del filamento di seta grezza per ciascun bozzolo mediante una piccola fascina di saggina. 
La fase finale della trattura consisteva nello srotolamento dell'intero bozzolo ancorato a un aspo e la successiva «spelaiatura», ovvero il trattamento con grasso animale per rimuovere i residui di sericina ed eventuali altre impurità.
Sempre nella medesima sala al secondo piano sono state ricollocate le linee di produzione degli «incannatoi», ovvero le macchine che avvolgevano per la prima volta il filato grezzo di seta su appositi «rocchetti» che poi venivano inseriti nel primo torcitoio idraulico.
Accanto alle linee di produzione degli incannatoi sono ricollocate anche le macchine per la «binatura», ovvero la fase che consentiva di accoppiare due o più fili di seta e avvolgerli dalle «rocchelle» ai «rocchetti» che venivano successivamente inseriti nel secondo torcitoio idraulico per operare la seconda e ultima torcitura.
I due torcitoi idraulici da seta realizzati ex novo nel 2005 sono stati i primi macchinari fedelmente ricostruiti nella compagine del vasto progetto di recupero del filatoio e rappresentano la tecnologia seicentesca impiegata nella fase di torcitura del rinomato «organzino piemontese». Queste macchine sono la riproduzione esatta delle quattro presenti originariamente al primo piano dell'edificio; di concezione bolognese ma con cinematismi di origine leonardesca, esse furono introdotte nel Ducato di Savoia nella seconda metà del Seicento proprio da Giovanni Girolamo Galleani consentendo al territorio piemontese di divenire un importante punto di riferimento nella produzione di filati serici di qualità. 
I torcitoi occupano la sala al primo piano dell'ala sinistra del filatoio e sono realizzati in legno di abete, con specifiche applicazioni di cuoio per i bracci atti al moto rotatorio e di vetro di Murano per evitare l'attrito del filo sul legno; il loro funzionamento è regolato dall'energia elettrica, tuttavia i cinematismi e gli organi di trasmissione sono i medesimi dell'epoca in cui venivano azionati dall'energia idraulica dei mulini sottostanti.
Il torcitoio di destra realizza una prima torcitura e l'avvolgimento del filato dal «rocchetto» alle «rocchelle» che venivano successivamente inserite nelle macchine per la «binatura», mentre il torcitoio di sinistra opera una seconda e ultima torcitura in senso opposto, conferendo ulteriore resilienza al filato e infine avvolge il prodotto finito dai «rocchetti» agli appositi «aspi».
La qualità dei filati serici nel Ducato di Savoia era un requisito molto importante e vi erano precise regole da rispettare: di tipo tecnico per i macchinari, merceologiche e organolettiche per il filato realizzato. 
Il Filatoio Rosso di Caraglio effettuava il controllo qualità grazie ad appositi strumenti di misurazione che sono tuttora conservati al secondo piano del museo, tuttavia vigeva un efficace controllo anche mediante specifiche ordinanze ducali e tramite l'operato di ispettori che effettuavano periodici controlli sul territorio redigendo verbali che nel corso del tempo, confluendo negli archivi storici, si sono rivelati molto utili per la ricostruzione dei macchinari.
Controlli così restrittivi furono per secoli garanzia di qualità tuttavia con il tempo rappresentarono anche un ostacolo all'evoluzione industriale. L'esempio del comasco, dove i controlli furono meno severi e forse anche maggiore l'audacia dei produttori stessi nei confronti delle leggi, consentì un incremento costante dello sviluppo, tanto da essere ancora oggi una zona industriale specializzata nella produzione serica.
AA.VV., Nascita del Setificio Moderno. Il Filatoio Galleani di Caraglio. Scritti in onore di Luigi Galleani d’Agliano, SBN IT\ICCU\TO0\1887196.
 P. Chierici (a cura di), Un filo di seta. Le fabbriche magnifiche in provincia di Cuneo, Cuneo, Edizioni Nerosubianco, 2007, SBN IT\ICCU\TO0\1635340.
 L. Molà Reinhold, C. Müller, C. Zanier, La seta in Italia dal Medioevo al Seicento, Venezia, 2000, SBN IT\ICCU\VIA\0082216.
 C. Zanier, Semai, setaioli italiani in Giappone (1861 - 1880), Padova, 2006, SBN IT\ICCU\BVE\0423296.
 P. Chierici (a cura di), Fabbriche, opifici, testimonianze del lavoro: storia e fonti materiali per un censimento in provincia di Cuneo, Torino, 2004, SBN IT\ICCU\TO0\1328973.
 V. Comoli Mandracci, L’architettura popolare in Italia, Roma, Bari, 1988, SBN IT\ICCU\TO0\1856788.

Filip Pajović (in serbo: Филип Пajoвић?; Zrenjanin, 30 luglio 1993) è un calciatore serbo, portiere dell'Újpest.

Filippo Brunelleschi, per esteso Filippo di ser Brunellesco Lapi (Firenze, 1377 – Firenze, 15 aprile 1446), è stato un architetto, ingegnere, scultore, matematico, orafo e scenografo italiano del Rinascimento.
Considerato il primo ingegnere e progettista dell'età moderna, Brunelleschi fu uno dei tre primi grandi iniziatori del Rinascimento fiorentino con Donatello e Masaccio. In particolare Brunelleschi, che era il più anziano, fu il punto di riferimento per gli altri due e a lui si deve l'invenzione della prospettiva a punto unico di fuga, o "prospettiva lineare centrica". Dopo un apprendistato come orafo e una carriera come scultore si dedicò principalmente all'architettura, costruendo, quasi esclusivamente a Firenze, edifici sia laici sia religiosi che fecero scuola. Tra questi spicca la cupola di Santa Maria del Fiore, un capolavoro ingegneristico costruito senza l'ausilio delle tecniche tradizionali, quali la centina.
Con Brunelleschi nacque la figura dell'architetto moderno che, oltre ad essere coinvolto nei processi tecnico-operativi, come i capomastri medievali, ha anche un ruolo sostanziale e consapevole nella fase progettuale: non esercita più un'arte meramente "meccanica", ma è ormai un intellettuale che pratica un' "arte liberale", fondata sulla matematica, la geometria e la conoscenza storica.
La sua architettura si caratterizzò per la realizzazione di opere monumentali di ritmata chiarezza, costruite partendo da una misura di base (modulo) corrispondenti a numeri interi, espressi in braccia fiorentine, da cui ricava multipli e sottomultipli per ricavare le proporzioni di un intero edificio. Riprese gli ordini architettonici classici e l'uso dell'arco a tutto sesto, indispensabili per la razionalizzazione geometrico-matematica delle piante e degli alzati. Un tratto distintivo della sua opera è anche la purezza di forme, ottenuta con un ricorso essenziale e rigoroso agli elementi decorativi. Tipico in questo senso fu l'uso della grigia pietra serena per le membrature architettoniche, che risaltava sull'intonaco chiaro delle pareti.
Filippo Brunelleschi era figlio del notaio ser Brunellesco di Filippo Lapi e di Giuliana di Giovanni Spinelli. Più o meno coetaneo di Lorenzo Ghiberti (nato nel 1378) e di Jacopo della Quercia (1371-1374 circa), crebbe in una famiglia agiata, che però non era imparentata con i nobili fiorentini Brunelleschi ai quali è tutt'oggi dedicata una via nel centro di Firenze. Suo padre era un professionista leale e stimato, che spesso venne incaricato di compiere ambascerie, come quella del 1364, quando fu inviato a Vienna a incontrare l'imperatore Carlo IV. La casa di famiglia si trovava verso la fine di via Larga (attuale via Cavour). Ebbe la casa dove visse e lavorò in via degli Agli, vicino all'antica Piazza Padella, nei pressi della chiesa di San Michele Betelde a Firenze (attuale San Gaetano). Oggi la Piazza e la via Degli Agli sono scomparse.
Filippo ricevette una buona istruzione, apprendendo a leggere, a scrivere, a far di conto. Tramite lo studio dell'abaco poté apprendere le nozioni di matematica e geometria pratica che facevano parte del bagaglio conoscitivo di ogni buon mercante, comprese le nozioni di perspectiva, che a quell'epoca indicavano la pratica per calcolare misure e distanze inaccessibili con un rilevamento diretto. Col tempo la sua cultura dovette arricchirsi delle materie del quadrivio, oltre che dalle letture personali (i testi sacri e Dante in primo luogo) e la conoscenza diretta di personaggi illustri, come Niccolò Niccoli, umanista e bibliofilo, e il politico Gregorio Dati. In quegli anni nacque in lui anche l'interesse per la pittura e il disegno, che diventarono la sua principale inclinazione. Il padre acconsentì alla scelta del figlio, senza insistere nel fargli seguire le sue orme negli studi giuridici, e lo mise a bottega da un orafo amico di famiglia, forse Benincasa Lotti, dal quale Filippo imparò a fondere e gettare i metalli, a lavorare con il cesello, con lo sbalzo, con il niello, a praticare castoni di pietre preziose, smalti e rilievi ornamentali, ma soprattutto praticò approfonditamente il disegno, base per tutte le discipline artistiche.
Il suo primo biografo, l'allievo Antonio di Tuccio Manetti, riportò come nel periodo di apprendistato uscirono dalle sue mani orologi meccanici e un "destatoio", una delle prime menzioni documentate di una sveglia.
Verso la fine del secolo il suo apprendistato poteva dirsi concluso. Nel 1398 Filippo si iscrisse all'Arte della Seta, immatricolandosi poi come orafo nel 1404. Tra il 1400 e il 1401 si recò a Pistoia al seguito della bottega di Lunardo di Mazzeo e Piero di Giovanni da Pistoia per lavorare al completamento dell'altare di San Jacopo, un prezioso altare-reliquiario argenteo tuttora conservato nella cattedrale di San Zeno. Nel contratto di allogazione, datato 1399, venne nominato come "Pippo da Firenze", incaricandolo di alcuni lavori in particolare. Alla sua mano sono attribuite le statuette di Sant'Agostino e dell'Evangelista seduto (forse San Giovanni) e due busti entro quadrilobi dei profeti Geremia e Isaia (quest'ultimo non è chiaramente identificato): si tratta delle sue prime opere conosciute. In questi lavori giovanili si nota già un'esecuzione raffinata, con una struttura corporea ben modellata e salda, che dialoga con lo spazio circostante tramite gesti eloquenti e torsioni.
Nel 1401 i Consoli dell'Arte di Calimala indissero il concorso per la realizzazione della seconda porta bronzea del Battistero fiorentino. Venne richiesto ai partecipanti di costruire una formella con il tema del sacrificio di Isacco, disponendovi le figure di Abramo nell'atto di sacrificare il figlio su un altare, l'angelo che interviene per fermarlo, l'ariete che dovrà essere immolato al posto di Isacco e infine il gruppo con l'asino e i due servitori. Brunelleschi divise in due la scena: in basso l'asino, con accanto i servitori, che tendono a debordare fuori dalla cornice. La scena di sinistra è una citazione dello Spinario: questo gruppo forma la base per la costruzione piramidale della parte superiore della formella. Qui, al vertice, è raffigurato lo scontro delle tre volontà dei protagonisti della scena, culminante nel nodo delle mani di Abramo, il cui corpo all'indietro è sottolineato dal fluttuare del suo manto mentre stringe il collo di Isacco, deformato dal terrore e piegato in senso contrario al corpo paterno, mentre l'angelo ferma Abramo afferrandogli il braccio.
Nella competizione, secondo il suo primo biografo Antonio Manetti, vinse alla pari con Lorenzo Ghiberti che, però, si rifiutò di collaborare con lui perché i loro stili erano differenti, e il lavoro fu assegnato solamente a Ghiberti, che completò la porta del battistero.
Deluso dall'esito del concorso, nel 1402 Brunelleschi si recò a Roma per studiare "l'antico", con Donatello, allora ventenne, con il quale si andava instaurando un intenso rapporto di amicizia. Il soggiorno romano fu cruciale per le vicende artistiche di entrambi. Qui poterono osservare i copiosi resti antichi, copiarli e studiarli per trarre ispirazione. Il Vasari racconta come i due vagassero nella città spopolata alla ricerca di "pezzi di capitelli, colonne, cornici e basamenti di edifizii", mettendosi a scavare quando li vedevano affiorare dal terreno. La coppia veniva chiamata per dileggio "quella del tesoro", poiché si pensava che scavassero alla ricerca di tesori sepolti, e in effetti in qualche occasione rinvennero materiali preziosi, come qualche cammeo o pietra dura intagliata o, addirittura, una brocca piena di medaglie. Entro il 1404 Donatello era già rientrato a Firenze, per collaborare con Ghiberti alla creazione dei modelli in cera per la porta del Battistero. Filippo restò ancora a Roma, pagandosi l'alloggio con saltuari lavori da orafo. Nel frattempo il suo interesse si spostò dalla scultura all'architettura, dedicandosi, sempre secondo il Manetti, allo studio degli edifici romani, cercando di capirne i segreti e i dettagli strutturali. Brunelleschi si concentrò soprattutto sulle proporzioni degli edifici e sul recupero delle tecniche di costruzione antiche. Negli anni successivi dovette tornare a Firenze, dove è documentato ma non in maniera continuativa, spostandosi probabilmente per tornare di nuovo a Roma in più occasioni.
Fin dal 1404 venne consultato a Firenze per importanti questioni d'arte, prime fra tutte il cantiere di Santa Maria del Fiore, per il quale fornì consulenze tecniche e modelli, come quello a proposito di un contrafforte (1404).
Gli anni del primo decennio del Quattrocento sono descritti dai biografi con vari aneddoti, come quello del sarcofago romano visto nel duomo di Cortona da Donatello, che Brunelleschi andò seduta stante a copiare, o quello dello scherzo al legnaiolo Manetto di Jacopo Ammannatini detto il Grasso (datato dai biografi al 1409), che per la vergogna avrebbe deciso di emigrare in Ungheria al seguito di Pippo Spano.
L'attività principale di Brunelleschi fino al 1440 circa fu quella di scultore, e anche dopo la realizzazione dei grandi edifici per cui è maggiormente famoso continuò saltuariamente a ricevere commissioni di scultura.
Le fonti e i documenti ricordano vari lavori scultorei di gioventù, tra le quali una Maria Maddalena per Santo Spirito che non ci è pervenuta, forse distrutta nell'incendio del 1471. Resta invece il Crocifisso databile intorno al 1410-1415.
Vasari riporta con dovizia di particolari un curioso aneddoto sulla reazione di Brunelleschi alla vista del crocifisso di Santa Croce di Donatello, che trovò troppo "contadino" e in risposta al quale scolpì il suo. In realtà gli studi più recenti tendono a smentire l'episodio, collocando le due opere a una distanza tra i due e i dieci anni l'una dall'altra, anche se è molto probabile che i due amici ebbero modo di confrontarsi sul tema.
Se il Cristo di Donatello era colto nel momento dell'agonia con occhi semiaperti, bocca dischiusa e corpo sgraziato, quello di Brunelleschi era improntato a una solenne gravitas, con un attento studio delle proporzioni e dell'anatomia del corpo nudo, secondo uno stile essenziale ispirato all'antico. Esso è perfettamente inscrivibile in un quadrato, con le braccia aperte che misurano esattamente quanto l'altezza. Secondo Luciano Bellosi la scultura di Brunelleschi sarebbe "la prima opera rinascimentale della storia dell'arte", punto di riferimento per gli sviluppi successivi di Donatello, Nanni di Banco e Masaccio.
Agli inizi del secondo decennio del Quattrocento Brunelleschi e Donatello furono chiamati per partecipare alla decorazione delle nicchie di Orsanmichele. Secondo Vasari e altre fonti cinquecentesche (ma non la biografia di Antonio Manetti), i due ricevettero congiuntamente la commissione per il San Pietro dell'Arte dei Beccai e il San Marco dell'Arte dei Linaioli e Rigattieri, ma Brunelleschi declinò presto l'opera lasciando il campo libero al collega. La critica recente ha invece attribuito il San Pietro, databile al 1412, proprio a Brunelleschi, per l'altissima qualità dell'opera, con il vestito all'antica, come in una delle statue di antichi romani, i polsi magri e tendinosi, come nel Sacrificio di Isacco, le teste con le profonde bozze oculari, le rughe che solcano la fronte e i tratti energici del naso che richiamano i rilievi dell'altare d'argento di San Jacopo a Pistoia. Il San Marco invece, databile al 1413, è opera unanimemente attribuita a Donatello e pare ispirata proprio all'atteggiamento del San Pietro.
Alcuni, più prudentemente, preferiscono parlare di un Maestro del San Pietro di Orsanmichele, a cui è attribuita anche la Madonna col Bambino del museo di palazzo Davanzati a Firenze, conosciuta in molte copie tra cui una in legno policromo al Museo del Bargello.
Nel 1412 Brunelleschi si trovò a Prato, invitato a dare una consulenza sulla facciata del duomo.
Nel 1415 ristrutturò il Ponte a mare a Pisa, ora distrutto, e lo stesso anno fu consultato con Donatello per progettare sculture da collocare sugli sproni del Duomo di Firenze, tra cui una statua gigantesca in piombo dorato, che pare non fu mai realizzata.
Brunelleschi fu l'inventore della prospettiva a punto unico di fuga, che fu l'elemento più tipico e caratterizzante nelle rappresentazioni artistiche del Rinascimento fiorentino e italiano in generale.
Durante la sua formazione giovanile ebbe sicuramente a che fare con nozioni di ottica, comprese quelle di perspectiva, che all'epoca indicava un metodo per calcolare distanze e lunghezze raffrontandole con dimensioni note. Grazie forse all'amicizia con Paolo dal Pozzo Toscanelli Brunelleschi poté ampliare le proprie conoscenze, arrivando a formulare poi le regole della "prospettiva" geometrica lineare centrica come la intendiamo oggi, cioè come metodo di rappresentazione per creare un mondo illusionisticamente reale.
Per arrivare a un traguardo così importante, che segnò in modo cruciale la figurazione occidentale, Brunelleschi si servì di due tavolette in legno, costruite entro il 1416, con vedute urbane dipinte sopra, entrambe perdute ma note attraverso le descrizioni che ne fece Leon Battista Alberti.
Il primo pannello era di forma quadrata, con il lato lungo circa 29 cm, e rappresentava una veduta del Battistero di Firenze dal portale centrale di Santa Maria del Fiore. La sinistra e la destra erano scambiate, poiché esso doveva essere guardato attraverso uno specchio, mettendo l'occhio in un foro in basso sull'asse centrale della tavola stessa e tenendo lo specchio con il braccio. Alcuni accorgimenti erano stati presi per dare un effetto naturale all'immagine: il cielo nella tavoletta era rivestito con carta argentata, per poter riflettere la luce atmosferica naturale e il foro era svasato, più largo vicino alla superficie dipinta, più piccolo dal lato dove si appoggiava l'occhio.
Innanzitutto Brunelleschi, stando dentro il portale, poteva annotare una "piramide visiva", cioè quella porzione di spazio visibile davanti a lui non nascosta dagli stipiti. Analogamente, se si metteva l'occhio nel foro si generava una piramide visiva, che aveva il centro nel punto esatto del foro. Ciò permetteva di fissare un punto di vista unico e fisso, impossibile da ottenere con le vedute a tutto campo.
Per misurare le distanze (tramite il metodo dei triangoli simili, ben noto all'epoca) bastava mettere davanti alla tavoletta uno specchio parallelo e della stessa forma e calcolare quanta distanza serviva per inquadrare tutta l'immagine: più lo specchio era piccolo e più lontano esso doveva essere messo. Si poteva così stabilire un rapporto proporzionale costante tra immagine dipinta e immagine riflessa nello specchio (misurabile in tutte le dimensioni), e calcolare la distanza tra gli oggetti reali (il vero Battistero) e il punto di osservazione, tramite un sistema di proporzioni. Da ciò si poteva disegnare una sorta di intelaiatura prospettica utile alla rappresentazione artistica, e inoltre era dimostrato l'esistenza del punto di fuga verso il quale gli oggetti rimpicciolivano.
Un secondo pannello, dove era presa una raffigurazione di piazza della Signoria vista dall'angolo con via de' Calzaiuoli, era di utilizzo ancora più semplice, poiché non richiedeva l'uso dello specchio (bastava chiudere un occhio) e per questo non era invertita. Sulla tavoletta il cielo sopra gli edifici era stato tagliato via, per cui bastava sovrapporre l'immagine dipinta all'immagine reale fino a farle coincidere e calcolare le distanze. In questo caso era più facile definire la rappresentazione sulla tavoletta entro una piramide visiva, che aveva il vertice sul punto di fuga e la base all'altezza dell'occhio dello spettatore.
In entrambi gli esperimenti era data grande importanza al cielo naturale, infatti in quegli anni si maturò la rottura con la tradizione medievale e i suoi astratti fondi oro o, tutt'al più, blu lapislazzuli, in favore di una rappresentazione più realistica.
Con questi studi Brunelleschi elaborò il metodo della prospettiva lineare unificata, che organizzava razionalmente le figure nello spazio. Gli storici e teorici successivi sono concordi nel riconoscere a Brunelleschi la paternità di tale scoperta, da Leon Battista Alberti al Filarete, a Cristoforo Landino.
Questa tecnica venne adottata anche dagli altri artisti perché si accordava con la nuova visione del mondo rinascimentale, che creava spazi finiti e misurabili in cui l'uomo era posto come misura e centro di tutte le cose. Uno dei primi ad applicare questo metodo in un'opera artistica fu Donatello, nel rilievo del San Giorgio libera la principessa (1416-1417) per il tabernacolo dell'Arte dei Corazzai e Spadai in Orsanmichele.
Già dal primo decennio del XV secolo Brunelleschi ricevette incarichi da parte della Repubblica di Firenze per la costruzione o ristrutturazioni di fortificazioni, come quelle di Staggia (1431) o di Vicopisano, che sono le meglio conservate delle sue architetture militari. Poco dopo iniziò a studiare il problema della cupola di Santa Maria del Fiore, che fu l'opera esemplare della sua vita, dove sono presenti anche intuizioni esplicitate poi in opere future.
Brunelleschi era già stato interpellato più volte riguardo alla fabbrica del Duomo: nel 1404 con una commissione consuntiva circa un contrafforte, nel 1410 per una fornitura di mattoni, nel 1417 per non precisate "fatiche durate intorno alla cupola". Tra il 1410 e il 1413 era intanto stato costruito il tamburo ottagonale, alto tredici metri dal soffitto della navata maggiore, largo non meno di 42 e con muri spessi quattro metri, che aveva ulteriormente complicato il progetto originario di Arnolfo di Cambio. Una cupola così grande non era mai stata messa in opera dai tempi del Pantheon e le tecniche tradizionali, con le impalcature e le armature di legno, sembravano improponibili per l'altezza e la vastità del foro da coprire. Nessuna varietà di legno avrebbe potuto reggere nemmeno provvisoriamente il peso di una copertura così ampia finché la cupola non fosse stata chiusa dalla lanterna.
Il 19 agosto del 1418 venne bandito un concorso pubblico per affrontare il problema della copertura offrendo 200 fiorini d'oro a chi fornisse dei modelli e disegni soddisfacenti per le centine, le armature, i ponti, gli strumenti per sollevare il materiale e quant'altro. Oltre ai problemi tecnici e ingegneristici, la cupola doveva anche concludere armonicamente l'edificio, sottolineandone il valore simbolico e imponendosi sullo spazio urbano e dei dintorni. Dei diciassette partecipanti vennero ammessi a una seconda selezione Filippo Brunelleschi, autore di un apposito modello ligneo, e Lorenzo Ghiberti. Filippo allora perfezionò il suo modello ligneo ("grande come un forno"), apportando variazioni, aggiustamenti e modelli aggiuntivi, per dimostrare la fattibilità di una cupola senza armatura. Alla fine del 1419, con l'aiuto di Nanni di Banco e Donatello, Brunelleschi inscenò una dimostrazione in piazza del Duomo, realizzando un modello di cupola in mattoni e calcina senza armatura, nello spazio tra il Duomo e Campanile. La dimostrazione impressionò positivamente gli Operai del Duomo e risulta pagato 45 fiorini d'oro, il 29 dicembre 1419.
Il 27 marzo 1420 fu sollecitata una consultazione finale, che assegnò infine i lavori (il 26 aprile) a Brunelleschi e Ghiberti, nominati Provveditori della cupola, affiancandoli al capomastro della fabbrica Battista d'Antonio. Lo stipendio era modesto: solo tre fiorini a testa. Il "vice" sostituto di Brunelleschi fu Giuliano d'Arrigo, detto il Pesello, mentre Ghiberti nominò Giovanni di Gherardo da Prato. La decisiva consultazione venne festeggiata con una colazione a base di vino, baccelli, pane e melarance.
Nel 1419 iniziò a lavorare su commissione dell'Arte della Seta allo Spedale degli Innocenti, il primo edificio costruito secondo canoni classici. Esso era un brefotrofio e Brunelleschi progettò un complesso che riprendeva la tradizione di altri ospedali, come quello di San Matteo (della fine del XIV secolo). Lo schema prevedeva un porticato esterno in facciata, che dà accesso a un cortile quadrato dove si affacciano due edifici a base rettangolare di uguali dimensioni, rispettivamente la chiesa e l'abituro, cioè il dormitorio; nel piano seminterrato si aprono i saloni per l'officina e la scuola. La costruzione venne avviata il 19 agosto 1419 e i pagamenti documentano la presenza di Brunelleschi al cantiere fino al 1427, dopo di che subentrò probabilmente Francesco della Luna. Aggiunte e modifiche al progetto originario di Brunelleschi sono oggi di controversa identificazione, ma sicuramente ci furono e furono rilevanti, come testimonia Antonio Manetti, che riporta varie critiche del maestro ai prosecutori dei lavori. Il portico esterno fu sicuramente opera di Brunelleschi; esso funge da cerniera fra lo Spedale e la piazza ed è composto da nove campate con volte a vela e archi a tutto sesto poggianti su colonne in pietra serena dai capitelli corinzi con pulvino.
Una serie di scelte per contenere i costi fu alla base di una delle più felici realizzazioni architettoniche del Rinascimento, che ebbe uno straordinario influsso sull'architettura successiva, venendo reinterpretato in infiniti modi. Innanzitutto vennero scelti dei materiali a basso costo come la pietra serena per le membrature architettoniche, fino ad allora poco usata per via della sua fragilità agli agenti atmosferici, e l'intonaco bianco, che crearono quell'equilibrata bicromia di grigio e bianco che divenne un tratto caratteristico dell'architettura fiorentina e rinascimentale in generale.
Inoltre, sempre per risparmiare, venne scelta della manodopera poco esperta, che rese necessaria una semplificazione delle tecniche di misurazione e di costruzione. Il modulo (10 braccia fiorentine, circa 5, 84 metri) definiva l'altezza dalla base della colonna al pulvino compreso, la larghezza del portico, il diametro degli archi e l'altezza del piano superiore misurata oltre il cornicione; mezzo modulo era inoltre il raggio delle volte e l'altezza delle finestre; il doppio del modulo era l'altezza dal piano del calpestio del portico al davanzale delle finestre. Il risultato, forse inaspettato per lo stesso Brunelleschi, fu quello di un'architettura estremamente nitida, dove si può cogliere spontaneamente il ritmo semplice ma efficace delle membrature architettoniche, come una successione ideale, sotto il portico, di cubi sormontati da semisfere inscrivibili nel cubo stesso.
Il modulo calcolato in maniera tradizionale (distanza tra gli assi delle colonne) dà la misura di undici braccia, che venne usata a sua volta come modulo nel corpo centrale dello Spedale e in altre architetture di Brunelleschi come San Lorenzo e Santo Spirito.
Brunelleschi non si limitò a progettare la facciata dell'edificio ma ne studiò la funzione sociale, raccordando la piazza su cui sorge (piazza della Santissima Annunziata) e il centro della città (il duomo) tramite l'attuale via dei Servi.
I lavori alla cupola iniziarono finalmente il 7 agosto 1420 e l'Opera del Duomo dispose esplicitamente che il modello da seguire fosse quello messo su da Filippo in piazza Duomo, che rimase visibile da tutta la cittadinanza fino al 1431. La storia della costruzione della cupola, ricostruita con notevole precisione grazie alla biografia del Manetti ampliata dal Vasari, alla documentazione d'archivio pubblicata nell'Ottocento e ai risultati dell'osservazione diretta della struttura durante i lavori di restauro iniziati nel 1978, assume il tono incalzante di un'avventura umana irripetibile, come una sorta di mito moderno che ha come unico protagonista Brunelleschi stesso, con il suo genio, la sua tenacia, la sua fiducia nel raziocinio. Brunelleschi dovette vincere le perplessità, le critiche e le incertezze degli Operai del Duomo e si prodigò in spiegazioni, modelli e relazioni sul suo progetto, che prevedeva la costruzione di una cupola a doppia calotta con camminamenti nell'intercapedine ed edificabile senza armatura, ma con impalcature autoportanti. Per rompere gli indugi arrivò anche a dare una dimostrazione pratica di cupola costruita senza armatura nella cappella di Schiatta Ridolfi nella chiesa di San Jacopo sopr'Arno, oggi distrutta. Gli Operai alla fine si convinsero, ma affidarono l'incarico a Brunelleschi solo fino a un'altezza di 14 braccia, riservandosi prudentemente la conferma a un momento successivo, se l'opera fosse corrisposta a quanto promesso.
Avere Ghiberti tra i piedi fu un altro ostacolo da superare: Brunelleschi cercò allora di allontanarlo dimostrando la sua inadeguatezza; fingendosi malato, lasciò il collega da solo a soprintendere alla costruzione, finché non venne richiamato con sollecito, riconosciuta l'incapacità del collega. A quel punto Filippo poté pretendere una netta divisione dei compiti: a lui la creazione dei ponteggi, a Ghiberti quella delle catene; e nuovamente gli errori tecnici di Ghiberti fecero sì che Filippo venisse dichiarato governatore capo dell'intera fabbrica. Nel 1426 vennero confermati gli incarichi sia a Brunelleschi che a Ghiberti, il quale seguì il cantiere solo marginalmente fino al 1433. A riprova di ciò resta la documentazione sul diverso trattamento salariale dei due, che andava dai cento fiorini l'anno per Brunelleschi ai soli tre di Ghiberti, inalterati dal contratto iniziale, per una collaborazione a tempo parziale.
Nell'Istruzione del 1420 e nel Rapporto sono contenute informazioni sulla tecnica muraria della cupola: in pietra fino a i primi sette metri circa, poi in mattoni, composti con la tecnica detta "spinapesce", che prevedeva l'inserimento a intervalli regolari di un mattone per lungo, murato tra mattoni messi orizzontalmente. In tale maniera i tratti sporgenti dei mattoni "in piedi" facevano da sostegno per l'anello successivo. Questa tecnica, che procede come una spirale, era già stata usata in edifici orientali precedenti, ma era inedita per l'area fiorentina.
Brunelleschi utilizzò per la cupola una forma a sesto acuto, «più magnifica e gonfiante», obbligato da esigenze pratiche ed estetiche: infatti le dimensioni non permettevano d'impiegare una forma semisferica. Scelse inoltre la doppia calotta, cioè due cupole una interna e una esterna, ciascuna divisa in verticale da otto vele. Il maggiore sviluppo in altezza del sesto acuto compensava in altezza l'eccezionale sviluppo orizzontale della navata, unificando nella cupola tutti gli spazi. Un effetto analogo si percepisce dall'interno, dove il vano gigantesco della cupola accentra gli spazi delle cappelle radiali conducendo lo sguardo verso il punto di fuga ideale nell'occhio della lanterna.
Brunelleschi fece poggiare la cupola esterna su ventiquattro supporti posti sopra gli spicchi di quella interna e incrociati con un sistema di sproni orizzontali che ricordavano nel complesso una griglia di meridiani e paralleli. La cupola esterna, mattonata con cotto rosso inframmezzato da otto costoloni bianchi, proteggeva anche dall'umidità la costruzione e faceva sembrare la cupola più ampia di quanto non sia. La cupola interna, più piccola e robusta, regge il peso di quella esterna e, tramite gli appoggi intermedi, le permette di svilupparsi maggiormente in altezza. Nell'intercapedine infine si trova il sistema di scale che permette di salire sulla sommità. La cupola - soprattutto dopo la conclusione con la lanterna, che con il suo peso consolidava ulteriormente costoloni e vele - è quindi una struttura organica, dove i singoli elementi si danno reciprocamente forza, riconvertendo anche i pesi potenzialmente negativi in forze che aumentano la coesione, quindi positive. Le membrature sono prive di orpelli decorativi e, a differenza dell'architettura gotica, il complesso gioco statico che sostiene l'edificio è nascosto nell'intercapedine, anziché mostrato apertamente.
Per costruire la doppia calotta, Brunelleschi mise a punto un'impalcatura aerea che si innalzava gradualmente, partendo da una piattaforma lignea montata all'altezza del tamburo e fissata alle vele tramite anelli inseriti nella muratura. All'inizio dell'opera, dove la parete della cupola era pressoché verticale, il ponteggio era sostenuto da travi infilate nel muro, mentre per l'ultimo tratto, in cui la calotta si curvava fino a convergere verso il centro, Brunelleschi progettò un ponteggio sospeso nel vuoto al centro della cupola, forse appoggiato con lunghe travi a piattaforme poste a quote inferiori, dove si trovavano anche i depositi di materiali e di strumenti.
Brunelleschi migliorò anche le tecnologie per alzare i pesanti blocchi di laterizio, applicando agli argani e alle carrucole di epoca gotica un sistema di moltiplicatori derivati da quelli usati nella fabbricazione degli orologi, in grado di aumentare l'efficacia della loro forza. Una coppia di cavalli legati a un albero verticale davano origine a un movimento circolare ascendente, che veniva poi impresso a un albero orizzontale da cui si arrotolavano e srotolavano le funi che sorreggevano le carrucole con i carichi. Questi macchinari, simili alle moderne gru, rimasero nei pressi del battistero per un po', finché non furono ripresi da Leonardo da Vinci, che li studiò e li utilizzò come modello per creare alcune delle sue più famose macchine. Per migliorare le condizioni di lavoro, Brunelleschi aveva inoltre approntato un sistema di illuminazione delle scale e dei passaggi che corrono, a vari livelli, tra l'involucro interno e quello esterno della cupola e con punti d'appoggio in ferro.
Vennero previsti dei punti di sostegno per i ponteggi necessari ad un'eventuale decorazione pittorica o musiva della calotta, mentre per l'esterno fu progettato sia un sistema di scolo delle acque piovane, sia un sistema di «buche e diversi aperti, acciò che i venti si rompessino, et i vapori, insieme con i tremuoti, non potessino far nocumento», sempre secondo quanto scrive il Vasari.
Ogni vela era affidata a una diversa squadra di muratori guidata da un capomastro, in modo da procedere uniformemente su ciascun lato. Quando la costruzione arrivò parecchio in alto, Brunelleschi allestì sui ponteggi anche una zona ristoro, dove gli operai potevano fare la pausa pranzo senza perdere tempo a scendere e risalire.
Brunelleschi dovette anche governare con polso le insubordinazioni, come lo sciopero dei muratori fiorentini che chiedevano migliori condizioni di lavoro, al quale rispose assumendo operai lombardi, più remissivi e avvezzi a lavorare nei grandi cantieri delle cattedrali del nord, lasciando i fiorentini a bocca asciutta, finché non li riassunse, ma a salario minorato. Brunelleschi fu costantemente al cantiere e si occupava di tutto, dalla progettazione di argani, carrucole e macchinari, alla scelta dei materiali nelle cave, dal controllo dei mattoni alle fornaci, al disegno di imbarcazioni per il trasporto, come quella brevettata nel 1438 con una propulsione a eliche ad aria e ad acqua, che però perse rovinosamente una parte del proprio carico mentre risaliva l'Arno presso Empoli.
Il suo proverbiale disinteresse per aiuti da parte di altri lo portò anche nel 1434 a rifiutare di riscriversi all'Arte dei Maestri di pietra e legname, che gli costò il carcere finché non venne liberato su intercessione dell'Opera del Duomo.
Non ci sono pervenute testimonianze dirette dei progetti di Brunelleschi per i macchinari, ma ne restano numerose copie su disegno di Mariano di Jacopo detto il Taccola, Francesco di Giorgio Martini, Bonaccorso Ghiberti e Leonardo da Vinci.
Nel 1420 Brunelleschi realizzò la cappella Barbadori, poi Capponi, nella chiesa di Santa Felicita a Firenze. Con la distruzione della cappella Ridolfi in San Jacopo sopr'Arno, questa cappella è la più antica opera del genere costruita da Brunelleschi che ci sia pervenuta, nonostante i pesanti rimaneggiamenti successivi. Essa è inoltre una delle prime tappe del percorso di riflessione del grande architetto sul tema degli edifici a pianta centrale.
La cupola emisferica, poi distrutta e rifatta, poggiava su un ambiente cubico, raccordandosi con quattro pennacchi tra gli archi a tutto sesto delle pareti; in ciascuno di essi si trovava un oculo cieco, dove oggi si trovano i quattro tondi su tavola degli Evangelisti di Pontormo e Bronzino. Innovativo era l'uso agli angoli di doppie semicolonne ioniche, invece dei tradizionali pilastri gotici; esse, sui lati esterni, si appoggiano su pilastri angolari corinzi. Lo schema, che ripropone, isolandolo, il modello della campata del portico dello Spedale degli Innocenti, venne poi riproposto con poche varianti nella Sagrestia Vecchia e nella Cappella de' Pazzi.
Sempre nel 1420 Filippo eseguì degli interventi nel palagio di Parte Guelfa. Si tratta di uno dei pochi casi di architettura civile dove lavorò Brunelleschi sicuramente poiché è documentato. L'intervento, incompiuto e molto alterato nel corso dei secoli, faceva parte di una riqualificazione del palazzo. Brunelleschi progettò una nuova sala di riunione al primo piano con alcuni locali annessi per uffici, al di sopra di una trecentesca struttura voltata al piano terra. Anche in questo caso Brunelleschi si ispirò a edifici della tradizione architettonica medievale fiorentina, come Orsanmichele, rielaborandoli però fino ad arrivare a soluzioni inedite. La parete esterna, in pietraforte, è levigata e scandita da arcate a tutto sesto sormontate da grandi oculi ciechi, forse nei progetti originali aperti sulla sala. Le cornici attorno a questi elementi sono graduate prospetticamente, studiate per una vista "d'infilata", cioè inclinata per via della strada angusta. La costruzione venne interrotta per via della guerra contro Lucca e Milano (1426-1431) e ripresa solo molto tempo dopo da Francesco della Luna e poi da Giorgio Vasari.
Un altro lavoro in un palazzo civile attribuito a Brunelleschi è il cortile di palazzo Busini-Bardi, il più antico esempio di palazzo fiorentino con tale apertura porticata su quattro lati al centro, ripresa dall'architettura delle domus romane.
Ancora al 1420 risale la commissione da parte di Giovanni di Bicci de' Medici per la costruzione di quella che poi venne chiamata la Sagrestia Vecchia di San Lorenzo, oltre a una cappella familiare adiacente nel transetto sinistro della basilica.
Brunelleschi vi lavorò tra il 1421 e il 1428 e si tratta dell'unica opera architettonica che sia stata portata integralmente a compimento dal grande architetto. La sagrestia, concepita come un ambiente indipendente, sebbene comunicante con la chiesa, è composta da un vano principale a pianta quadrata, con una scarsella pure a base quadrata sul lato sud, il cui lato misura 1/3 del vano principale ed è affiancata da due piccoli ambienti di servizio, con volta a botte, una delle più antiche applicazioni di questo tipo di copertura nell'architettura rinascimentale.
L'aula principale ha il modulo del lato di base pari a 20 braccia fiorentine. La copertura è una cupola a ombrello, cioè divisa in spicchi costolonati, alla base di ciascuno dei quali si trova un oculo che, insieme alla lanterna, garantisce l'illuminazione interna. La scarsella è composta nella stessa maniera, con una propria cupoletta, che però è emisferica e cieca, con decorazione ad affresco, mentre i suoi lati sono dilatati da nicchie. Le pareti sono scandite da grandi archi a tutto sesto, che nelle zone al di sotto della cupola formano agli angoli quattro vele, dove vennero poi inseriti i medaglioni di Donatello e gli stemmi Medici. All'altezza della linea d'imposta degli archi corre una trabeazione in pietra serena con la parte centrale policroma e decorata da tondi con cherubini; essa corre senza soluzione di continuità per tutto il perimetro, compresa la scarsella. Agli angoli si trovano paraste scanalate di ordine corinzio.
Anche in questa opera Brunelleschi si ispirò a elementi dell'architettura medievale toscana, regolarizzandoli e rielaborandoli con soluzioni tratte dall'arte classica romana con un risultato di grande originalità. Per esempio la volta costolonata era già presente nell'architettura gotica, ma è innovativo l'uso dell'arco a tutto sesto. Anche la commistione tra linee dritte e cerchi è tipica del romanico toscano, come ad esempio nelle tarsie marmoree della facciata di San Miniato al Monte. Rispetto all'architettura medievale però, Brunelleschi usò un metodo più razionale e rigoroso, studiando il modulo del cerchio inscritto nel quadrato, che si ripete nella planimetria e nell'alzato.
Non è documentato quando esattamente Brunelleschi iniziò a lavorare in San Lorenzo. Un ampliamento della chiesa romanica venne avviato nel 1418, quando il priore Matteo Dolfini ottenne dalla Signoria il permesso per abbattere alcune case per ingrandire il transetto della chiesa e il 10 agosto 1421 egli celebrò una solenne cerimonia per benedire l'inizio dei lavori. Tra i finanziatori c'era lo stesso Giovanni di Bicci de' Medici che propose probabilmente il nome dell'architetto che già stava lavorando alla sua cappella. La ricostruzione dell'intera chiesa fu un progetto che dovette maturare in un secondo momento, probabilmente dopo il 1421, quando morì il Dolfini. L'inizio dell'intervento brunelleschiano viene generalmente collocato in quell'anno.
L'impianto della chiesa, come in altre opere di Brunelleschi, si ispira ad altri edifici della tradizione medievale fiorentina, come Santa Croce, Santa Maria Novella o Santa Trinita, ma a partire da questi modelli Brunelleschi creò qualcosa di più rigoroso, con esiti rivoluzionari. L'innovazione fondamentale sta nell'organizzazione degli spazi lungo l'asse mediano applicando un modulo (sia in pianta che in alzato), corrispondente alla dimensione di una campata quadrata, con la base di 11 braccia fiorentine, lo stesso dello Spedale degli Innocenti. L'uso del modulo regolare, con la conseguente ripetizione ritmica delle membrature architettoniche, definisce una scansione prospettica di grande chiarezza e suggestione, soprattutto nelle due navate laterali, che assomigliano a un doppio loggiato simmetrico dello Spedale, applicato per la prima volta all'interno di una chiesa: anche qui infatti l'uso della campata quadrata e della volta a vela genera la sensazione di uno spazio scandito come una serie regolare di cubi immaginari sormontati da semisfere. Le pareti laterali sono decorate da paraste che inquadrano gli archi a tutto sesto delle cappelle. Queste ultime però non sono proporzionate al modulo e si pensa che siano una manomissione al progetto originale di Brunelleschi, messa in atto probabilmente dopo la sua morte (1446). Inoltre la razionalità dell'impianto nel piedicroce non trova un riscontro di analoga lucidità nel transetto, poiché qui probabilmente Brunelleschi dovette adattarsi alle fondazioni già avviate dal Dolfini.
Nonostante le alterazioni la basilica trasmette ancora un senso di concezione razionale dello spazio, sottolineata dalla membrature portanti in pietra serena, che risaltano sull'intonaco bianco secondo il più riconoscibile stile brunelleschiano. L'interno è estremamente luminoso, grazie alla serie di finestre ad arco che corre lungo il cleristorio. Le colonne hanno capitelli corinzi con pulvino, come nello Spedale degli Innocenti, mentre il soffitto della navata centrale è piano, decorato a lacunari.
Nel 1424 sarebbe datata la presunta collaborazione di Brunelleschi con Masaccio nella costruzione prospettica del famoso affresco della Trinità in Santa Maria Novella. La perfetta organizzazione spaziale, che fece scrivere a Vasari "pare che sia bucato quel muro", fu un po' il manifesto della cultura prospettica formulata a Firenze in quegli anni ed è così accurata che alcuni hanno tentato di riprodurla sia in pianta che in alzato. Non esistono documenti o menzioni della collaborazione, ma la rigorosità dello schema ha fatto pensare che il grande architetto avesse almeno offerto una consulenza durante il disegno, correndo tra i due buoni rapporti, come testimonia il Libro di Antonio Billi e alcune menzioni di Vasari.
Sempre nel 1424 Brunelleschi iniziò i sopralluoghi a Pisa come consulente sulle fortificazioni, seguite da quelle sulle mura di Lastra a Signa, di Signa e di Malmantile. Nel 1425 fu nominato priore del quartiere di San Giovanni a Firenze. Nel catasto del 1427 dichiarò di possedere una casa nel quartiere e un deposito nel Monte di Firenze di 1.415 fiorini e di 420 su quello di Pisa. Lo stesso anno venne consultato per la cupola del Battistero di Volterra.
Nel 1429 i francescani di Santa Croce affidarono a Brunelleschi la ricostruzione della sala capitolare sul chiostro, che divenne poi la Cappella de' Pazzi, finanziata da Andrea de' Pazzi.
La prima pietra venne messa nel 1433 circa e i lavori proseguirono lentamente fino alla morte dell'architetto, venendo poi terminata dopo il 1470 da Giuliano da Maiano e altri. Con un arco così ampio per il completamento dei lavori è sempre stato un problema definire con precisione cosa spetti alla paternità di Brunelleschi e cosa sia stato frutto dell'opera dei suoi continuatori; una parte della critica propende oggi per riconoscere al grande architetto almeno il progetto in tutte le linee essenziali, sia della struttura interna che esterna, compreso, ma con maggiori riserve, il portico, che rappresenterebbe l'unica facciata brunelleschiana.
Lo schema generale, come nelle altre opere di Brunelleschi, si ispira a un precedente medievale, in questo caso la sala capitolare di Santa Maria Novella (il Cappellone degli Spagnoli), con un vano principale a pianta rettangolare e scarsella.
L'interno è molto essenziale e si basa, come nella Sagrestia Vecchia, nel modulo a 20 braccia fiorentine (circa 11,66 metri), che è la misura della larghezza dell'area centrale, dell'altezza dei muri interni e del diametro della cupola, in modo da avere un cubo immaginario sormontato da una semisfera. A questa struttura vanno aggiunte le due braccia laterali (coperte da volta a botte), un quinto ciascuno rispetto al lato del cubo centrale, e la scarsella dell'altare (con cupoletta), larga un altro quinto, pari all'arco di ingresso. La principale differenza con la pianta della sagrestia Vecchia è quindi la base rettangolare, che fu forse influenzata dall'assetto dei preesistenti edifici circostanti.
Una panca in pietra serena corre sul perimetro e venne costruita per permettere l'uso della cappella come luogo di riunione per i frati. Dalla panca si dipartono le paraste corinzie, sempre in pietra serena, che scandiscono l'ambiente e si collegano alle membrature superiori; grazie all'espediente della panca che fa da zoccolo, esse sono alla stessa altezza di quelle della scarsella, rialzata di alcuni gradini. L'apertura ad arco sopra il vano dell'altare è riprodotta anche sulle altri pareti, così come il profilo della finestra tonda sulla parete di accesso, creando un puro ritmo geometrico. La cupola a ombrello è segnata dai sottili costoloni a rilievo e la luce inonda la cappella dalla lanterna e dalle finestrelle disposte sul tamburo. Il grigio omogeneo e profondo della pietra si staglia sul fondo a intonaco bianco, nello stile più tipico del grande architetto fiorentino.
La decorazione plastica è strettamente subordinata all'architettura, come nella Sagrestia Vecchia: le pareti accolgono dodici grandi medaglioni in terracotta invetriata con gli Apostoli, tra le migliori creazioni di Luca della Robbia; più in alto si trova il fregio, sempre con il tema dei Cherubini e dell'Agnello. Nelle vele della cupola, altri 4 tondi policromi, sempre in terracotta, che rappresentano gli Evangelisti, sono attribuiti a Andrea della Robbia o al Brunelleschi stesso che ne avrebbe curato il disegno prima di affidarne la realizzazione alla bottega dei Della Robbia: in queste opere nella scelta dell'artefice si può cogliere la polemica di Brunelleschi contro le decorazioni troppo espressive di Donatello nella Sacrestia Vecchia, con il quale interruppe di fatto la fino ad allora proficua collaborazione.
Secondo Brunelleschi era preferibile non mettere ancone (pale dipinte o scolpite) sugli altari, preferendo il ricorso alle sole vetrate sulle pareti. Le due vetrate della scarsella completano infatti il ciclo iconografico dei medaglioni e sono state realizzate su disegno di Alesso Baldovinetti: raffigurano Sant'Andrea (quella rettangolare) e il Padre Eterno (nell'oculo), che è in diretta corrispondenza con il medaglione di Sant'Andrea sulla porta d'ingresso nel portico.
Nel 1430 Brunelleschi, Donatello, Michelozzo e Ghiberti erano impegnati nelle opere difensive dell'accampamento fiorentino durante la guerra contro Lucca. Brunelleschi arrivò sul campo di battaglia il 5 marzo, quando i fiorentini iniziavano l'assedio della città. Filippo studiò un modo per deviare il Serchio e allagare la città, e da aprile a giugno lavorò a un complesso sistema di chiuse a nord, coordinate da un sistema di argini dagli altri lati. L'impresa però si rivelò un fallimento e l'acqua invase il campo fiorentino, vanificando l'assedio.
Al rientro si dedicò al proseguimento dei lavori della cupola. Nel 1431 fu incaricato di predisporre l'altare di San Zanobi e creare una cripta, mai realizzata, nel Duomo di Firenze.
Nel 1430 venne consultato per il tiburio del duomo di Milano. Nel 1432 fece un viaggio a Ferrara ospite di Niccolò III d'Este e successivamente si spostò a Mantova da Giovan Francesco Gonzaga, dove venne consultato per questioni idrauliche legate al corso del Po. Delle opere eseguite nelle due città restano tracce nulle o molto scarse. Visitò anche Rimini per consulenze varie a Sigismondo Pandolfo Malatesta, che stava ristrutturando Castel Sismondo.
Tornato a Firenze, ricevette l'incarico di scolpire un lavabo per la Sagrestia delle Messe del Duomo, che venne poi eseguito dal Buggiano, suo figlio adottivo dal 1419. Il naufragio sfiorato del suo "badalone", l'imbarcazione con eliche da lui brevettata per il trasporto dei materiali in Arno, comportò la revoca del permesso di navigazione dell'imbarcazione.
Nel 1433 Brunelleschi conobbe Mariano di Jacopo, detto il Taccola, un inventore di congegni e macchinari che restò affascinato dalle gru e dagli argani progettati per il cantiere della cupola, tanto da riportare nel suo trattato De ingeniis un'"intervista" a Brunelleschi stesso. Lo stesso anno l'architetto si recò a Roma per un ulteriore studio dell'antichità classica: in special modo i suoi interessi si diressero verso lo studio degli edifici a pianta centrale.
Nel 1434 venne incarcerato per il mancato pagamento della tassa di iscrizione all'arte dei Maestri di Pietra e Legname, ma viene rilasciato grazie all'intervento dell'Opera del Duomo. Suo figlio adottivo, il Buggiano, era nel frattempo fuggito a Napoli con i suoi denari e gioielli, ma grazie all'intervento di papa Eugenio IV viene fatto tornare a Firenze.
Tornato libero, nel 1434 Brunelleschi stipulò il contratto per la costruzione della rotonda di Santa Maria degli Angeli su commissione dell'Arte di Calimala, dove lavorò fino al 1436 lasciando l'opera incompiuta. È l'unico edificio a pianta centrale progettato da Brunelleschi senza doversi misurare con strutture continue.
Il progetto si rifaceva ai modelli classici a pianta centrale e prevedeva una pianta ottagonale all'interno, circondata da una corona di cappelle comunicanti tra loro. L'altare doveva trovarsi probabilmente al centro, coperto da una cupola. Ciascuna cappella, di forma quadrata con due nicchie ai lati che la fanno sembrare ellittica, aveva una parete piana verso l'esterno, mentre negli spazi dei pilastri erano tagliate nicchie esterne forse destinate ad essere decorate da statue. Le nicchie interne dovevano essere in comunicazione l'una con l'altra, in modo da generare un andamento circolare dello spazio.
I lavori vennero bloccati dopo tre anni di lavori per via della guerra contro Lucca (1437) e non furono più proseguiti oltre i circa sette metri di altezza. Il resto dell'edificio, lasciato incompleto e chiamato comunemente con il sinistro nome di "Castellaccio", venne realizzato solo tra il 1934 e il 1940.
Nel 1435 l'Opera del Duomo lo inviò a Vicopisano, per sovrintendere alla costruzione della rocca da lui stesso progettata.
Lo stesso anno progettò la porta del Parlascio a Pisa e, tornato a Firenze, si dedicò alla rotonda di Santa Maria degli Angeli.
Il 25 marzo 1436, giorno di inizio del calendario fiorentino, Brunelleschi poté finalmente assistere alla solenne inaugurazione della cattedrale, alla presenza di papa Eugenio IV. Brunelleschi sistemò l'interno della chiesa, abbattendo il muro provvisorio tra le navate e il corpo absidale, dove aveva avuto sede il cantiere, rimuovendo macchinari e materiali e facendo costruire un coro ligneo provvisorio attorno all'altare maggiore, con dodici statue di Apostoli.
La cupola venne terminata effettivamente solo nell'agosto, quando il 31 il vescovo di Fiesole Benozzo Federighi, su delega dell'arcivescovo Giovanni Maria Vitelleschi, salì sulla sommità della volta e pose l'ultima pietra benedicendo la grandiosa opera architettonica. Seguì un banchetto di festeggiamento mentre tutte le campane delle chiese cittadine suonavano a festa.
La cupola assurse a simbolo, oltre che religioso, anche cittadino, in quanto come essa ridefiniva e riproporzionava l'edificio sottostante, originariamente gotico, così la città di Firenze ridisegnava e sottometteva il territorio a lei vicino. Dal punto di vista ideologico si è spesso detto infatti che l'ombra della cupola incombe su tutti i popoli della Toscana.
Restava da costruire la lanterna, per la quale Brunelleschi aveva fornito un progetto già nel 1432. La cupola nel frattempo era stata chiusa da una struttura ad anello, collocata nel punto in cui si toccavano le due calotte, in modo da serrarle tra di loro e creando anche otto stanze sulla sommità.
Tuttavia nel 1436, dopo l'inaugurazione della cupola, anziché dare il via immediato al progetto brunelleschiano per la lanterna si preferì bandire un nuovo concorso, durante il quale Brunelleschi dovette di nuovo mettersi in discussione, gareggiando, tra gli altri, con il suo collaboratore Antonio Manetti e con il rivale di sempre Ghiberti. Il 31 dicembre 1436 la commissione giudicante, nella quale partecipava anche Cosimo de' Medici, approvò il modello di Filippo, costruito in legno dallo stesso Manetti.
Come di consueto, Brunelleschi organizzò nei minimi dettagli il cantiere, creando una gru girevole e un castello di legno come impalcatura. La costruzione vera e propria prese il via solo nel 1446 e un mese dopo Brunelleschi morì, quando era stata edificata solo la base. L'opera venne portata a termine da Andrea del Verrocchio nel 1461, che creò anche la palla dorata con croce sulla sommità (la sfera originale crollò nel 1601 e venne in seguito reintegrata).
La lanterna è un prisma a otto facce con contrafforti agli angoli e alte finestre lungo i lati, coperta a cono rovesciato e scanalato. In ciascuno degli spigoli si trova una scala "a cerbotana vota" (Vasari, 1550), cioè a forma di pozzetto dove corrono ferri metallici a mo' di scalette. La lanterna era legata alle meditazioni sul tema degli edifici a pianta centrale sviluppate nella rotonda di Santa Maria degli Angeli. Essa è fulcro visivo dell'intera cattedrale e conclude formalmente le linee ascendenti che corrono lungo i costoloni. Inoltre essa ha il compito statico di chiudere gli sproni e le otto vele circostanti. Nel disegnarla Brunelleschi si ispirò forse alle oreficerie sacre, come gli incensieri o gli ostensori, ingrandendole su scala monumentale. La lanterna odierna è forse stata alterata in fase di realizzazione rispetto al progetto originario, per la presenza di ornamenti eleganti e raffinati, più in sintonia con lo stile della metà del secolo, dominato dalla figura di Leon Battista Alberti.
Nel 1445, mentre Brunelleschi stava mettendo in opera la lanterna, iniziò anche un'importante aggiunta alla zona absidale del Duomo, cioè le "tribune morte" (ovvero "cieche", prive di aperture), progettate fin dal 1438.
Sono dei tempietti a base semicircolare addossati alle pareti esterne del tamburo, nei punti sgombri tra le tribune delle absidi. La loro superficie è articolata da cinque nicchie marmoree alternate a coppie di semicolonne corinzie, in modo da accentuare i volumi con il chiaroscuro dei vuoti e pieni.
Le funzioni delle tribune sono essenzialmente quella di dilatare ulteriormente lo spazio radiale delle absidi creando una sorta di corona, armonizzare la superfici facendo da mediazione con il tamburo che emerge, e anticipare la mole della cupola. Inoltre vennero costruite anche per ragioni statiche, quali corpi spingenti alla base della cupola: infatti sezionando queste strutture otteniamo degli archi rampanti, simili ai contrafforti delle chiese gotiche.
Nel 1439 Brunelleschi allestì la famosa rappresentazione vivente dell'Annunciazione, durante il Concilio di Firenze.
Giorgio Vasari riporta nelle Vite un episodio della vita di Brunelleschi che non ha trovato riscontri documentari e che è oggetto di valutazioni controverse da parte degli storici dell'arte. Non compare neanche nella biografia del Manetti, che però è incompiuta proprio sugli ultimi anni di vita dell'artista. Nel 1443 Cosimo il Vecchio comprò alcuni edifici e terreni in via Larga per farne il proprio palazzo, costruito di lì a pochi anni da Michelozzo. Ma Vasari riporta che il capostipite di casa Medici si rivolse innanzitutto a Filippo Brunelleschi nel 1442, che gli portò un modello per il suo palazzo il quale venne però scartato poiché troppo "suntuoso e magnifico", tale da destare pericolose invidie. Secondo il progetto di Filippo l'accesso principale avrebbe dovuto essere su piazza San Lorenzo (dove oggi si trovano le mura del giardino).
Il progetto venne poi scelto dal rivale di Cosimo, il banchiere Luca Pitti, che lo mise in opera solo nel 1458, ben oltre la morte di Filippo, costituendo il nucleo primitivo dell'attuale palazzo Pitti; sempre secondo la testimonianza di Vasari il Pitti richiese espressamente che le finestre del suo palazzo fossero grandi quanto le porte di palazzo Medici e che il cortile potesse contenere tutto palazzo Strozzi, il più grande edificio privato cittadino: in effetti tali condizioni sono soddisfatte, sebbene le finestre fossero originariamente aperte per formare una loggia e sebbene palazzo Pitti abbia solo tre lati invece di quattro, disposti attorno all'enorme cortile (rifatto nel XVI secolo). Il nucleo originale del palazzo corrisponde alle sei finestre centrali e il portale, con la facciata composta secondo un modulo fisso, che ricorre nell'ampiezza delle aperture e nella loro distanza; moltiplicato per due dà l'altezza delle aperture e per quattro l'altezza dei piani.
Nuova fu anche la presenza di una piazza antistante il palazzo, la prima destinata a un palazzo privato a Firenze, che permetteva una visuale frontale e centrata dal basso, secondo il punto di vista privilegiato definito anche da Leon Battista Alberti.
Nel 1443 disegnò e approntò un modello ligneo per il pulpito di Santa Maria Novella, realizzato poi dal Buggiano. Lo stesso anno è incisa la data sulla parete settentrionale della Cappella dei Pazzi, probabile conclusione dei lavori, mentre a un anno prima risale la data a cui fanno riferimento le mappe astronomiche nella sagrestia Vecchia e nella stessa cappella dei Pazzi (4 luglio 1442), legata probabilmente al ricordo della venuta in città di Renato d'Angiò.
La ristrutturazione della basilica di Santo Spirito, progettata dal 1428 e messa sotto contratto nel 1434, venne realizzata solo a partire dal 1444. Nel 1446 giunse a Santo Spirito il primo fusto di colonna.
Nonostante le modifiche al progetto originario apportate dai continuatori, la chiesa rappresenta il capolavoro delle ultime meditazioni di Brunelleschi sul modulo e sulla combinazione tra croce latina e pianta centrale, con un'articolazione degli spazi molto più ricca e complessa di San Lorenzo. Si tratta di una nuova interpretazione della classicità non solo nei metodi ma anche nell'imponenza e monumentalità. Un colonnato continuo di campate quadrate con volta a vela circonda tutta la chiesa compreso il transetto e il capocroce, creando un camminamento (come nel Duomo di Pisa o di Siena) dove si aprono quaranta cappellette a nicchia. I profili delle nicchie dovevano essere nei progetti visibili dall'esterno, come nel Duomo di Orvieto, creando un rivoluzionario effetto di forte chiaroscuro e movimento delle masse murarie, che fu sostituito in fase costruttiva con un più tradizionale muro rettilineo.
All'incrocio dei bracci si trova la cupola, originariamente pensata da Brunelleschi senza tamburo, come nella Sagrestia Vecchia, in modo da illuminare con maggiore intensità la mensa dell'altare centrale, rendendo più esplicita l'allusione alla luce divina dello Spirito Santo, al quale è dedicata la chiesa. Anche la copertura della navata centrale sarebbe dovuta essere con volta a botte invece che con controsoffitto piano, così da accentuare l'effetto di dilatazione dello spazio interno verso l'esterno, come se la chiesa "gonfiasse". Le campate dovevano continuare anche in controfacciata, con l'originale creazione di quattro portali, a fronte di sole tre navate.
Nonostante queste manomissioni a Santo Spirito il distacco dalla tradizione gotica si approfondisce e diviene definitivo. Il modulo della campata di undici braccia fiorentine arriva a definire ogni parte della chiesa. Entrando nella chiesa e camminando verso il capocroce si può cogliere l'estremo dinamismo del variare continuo del punto di vista attraverso la sequenza ritmica degli archi e delle colonne, che creano filari prospettici anche trasversalmente, verso le nicchie e i portali. Il tutto dà però, a differenza delle chiese gotiche, l'effetto di estrema armonia e chiarezza dell'insieme, grazie alla regolazione secondo principi razionali unitari.
La luce evidenzia il ritmo arioso ed elegante degli spazi, entrando in maniera graduale attraverso le differenti aperture, più ampie nel cleristorio della navata centrale e dagli oculi della cupola. Le navate laterali si trovano così ad essere più scure, dirigendo l'occhio inevitabilmente verso il nodo luminoso: l'altare centrale.
Nel 1445 veniva inaugurato, sebbene non ancora concluso, lo Spedale degli Innocenti, la prima architettura avviata da Brunelleschi. Lo stesso anno si iniziò la costruzione delle Tribune morte del Duomo, progettate fin dal 1438, e nel febbraio/marzo 1446 veniva messa in opera la lanterna della cupola.
Brunelleschi morì a Firenze nella notte tra il 15 e il 16 aprile del 1446, lasciando come erede, di una casa e di 3.430 fiorini, il figlio adottivo Buggiano.
La sua tomba venne inizialmente collocata in un loculo nel campanile di Giotto e trasferita solennemente in duomo il 30 settembre dello stesso anno. Persa la sua localizzazione nel corso dei secoli, fu riscoperta solo nel 1972, durante gli scavi della chiesa di Santa Reparata sotto la cattedrale.
Secondo Antonio Manetti: "Gli fu fatto tanto onore d'essere seppellito in Santa Maria del Fiore, e postovi l'effigie sua al naturale, secondo che si dice, scultura di marmo a perpetua memoria, con uno tanto epitaffio":
L'epitaffio si trova nella navata sinistra, al di sotto del busto del Buggiano, che fa parte della serie di artisti illustri che hanno contribuito, nei secoli, allo splendore della cattedrale: gli altri sono Arnolfo di Cambio, Giotto, Antonio Squarcialupi, Marsilio Ficino ed Emilio de Fabris.
Secondo Giorgio Vasari Brunelleschi fu l'inventore dei macchinari scenici per l'annuale rievocazione dell'Annunciazione che si teneva in San Felice in Piazza e, secondo attribuzioni più recenti, fu responsabile, direttamente o tramite collaboratori della sua cerchia come il Cecca, degli "ingegni" scenici per l'Ascensione, rievocata ogni anno in Santa Maria del Carmine, e per la celebre annunciazione vivente allestita nel 1439, forse nella Santissima Annunziata o in San Marco, in occasione del Concilio di Firenze. Un testimone oculare di queste ultime due rappresentazioni fu il prelato ortodosso Abramo di Souzdal che, giunto al seguito del metropolita di Kiev, lasciò una dettagliata descrizione in slavo antico.
L'annunciazione del 1439 per esempio prevedeva il passaggio di un angelo lungo tutta la navata della chiesa, sospeso sopra gli spettatori. Scorreva su un canapo che andava dalla "tribuna dell'Empireo", sopra il portale della chiesa dove si trovava la rappresentazione del Padreterno, fino alla sommità del tramezzo, dove stava Maria in una cella. Dopo aver dato l'annuncio tornava verso l'Empireo, scambiandosi con un fuoco d'artificio che veniva in senso opposto e che rappresentava lo Spirito Santo. L'effetto scenografico di queste rappresentazioni sopravvive ancora oggi nella festa pasquale dello scoppio del carro dove la colombina, sospesa su cavi, attraversa velocemente il Duomo di Firenze, dal carro posto sul sagrato della chiesa fino all'altare maggiore e viceversa.
L'"ingegno" di San Felice in Piazza invece prevedeva un'apertura rotonda che improvvisamente si apriva con fragore mostrando una grande nicchia rialzata sopra l'altare, illuminata da fiammelle come un cielo stellato, dove stavano il Padreterno e dodici angeli cantori. Sotto di esso si trovava appesa una struttura a forma di cupola rotante, il "mazzo", con attaccati otto angeli impersonati da fanciulli che cantavano le lodi di Maria, dal centro della quale si abbassava una mandorla, illuminata ai bordi con piccole lucerne, con un giovane che impersonava l'arcangelo Gabriele, che arrivava al suolo e visitava Maria, seduta dentro una specie di tempietto. Il gruppo rotante di angeli in "volo", riproposto probabilmente anche in anni successivi, dovette fare da ispirazione per la composizione della Natività mistica di Sandro Botticelli (1501).
Gli allestimenti di Brunelleschi inaugurarono un nuovo modo di spettacolarizzare le rievocazioni sacre, usando sia una scenografia fissa che apparati semoventi, in grado di ricreare l'illusione del volo di angeli. Nel fare questo Brunelleschi si servì della grande esperienza messa punto nella progettazione di macchinari, argani, congegni per il sollevamento, la sospensione e la trazione di materiali, usati nei suoi cantieri. Il tutto era reso più spettacolare anche dall'uso di giochi pirotecnici, illuminazioni improvvise, tendaggi. La ricostruzione lignea in scala di questi apparati è stata fatta alla mostra Il luogo teatrale a Firenze del 1975 curata dallo storico dello spettacolo Ludovico Zorzi.
Conosciamo l'aspetto di Filippo Brunelleschi da vari ritratti. Ci è pervenuta anche la maschera funeraria in stucco bianco che, presa subito dopo il decesso, è oggi conservata nel Museo dell'Opera del Duomo. A partire da essa si ispirò il Buggiano per scolpire il busto "clipeato" che si trova ancora oggi sulla parete della navata sinistra del Duomo di Firenze. Il maestro vi è ritratto senza gli strumenti tipici del mestiere di architetto (compasso, disegni di progetti), a sottolineare la sua superiorità intellettuale rispetto alla prassi artigianale, come indica anche l'epitaffio sottostante in latino, dettato da Carlo Marsuppini.
I suoi resti, rinvenuti nel 1972, testimoniano la bassa statura e la corporatura gracile, confermando la descrizione di Vasari, che lo ricorda come "sparuto nella persona". La testa era grande, superiore alla media, e dai ritratti si è ricostruito il cranio calvo, gli orecchi pronunciati, il naso largo, le labbra sottili.
Una sua effigie in età più giovane dovrebbe trovarsi nel San Pietro in cattedra, affresco di Masaccio nella Cappella Brancacci di Firenze, accanto ad altri artisti dell'epoca tra i quali lo stesso Masaccio, Leon Battista Alberti e, forse, Masolino. Sempre secondo la tradizione Filippo fece da modello a Donatello per la statua del Profeta imberbe, destinata al campanile di Santa Maria del Fiore (1416-1418). Il profilo di Filippo compare anche nel dipinto dell'anonimo fiorentino del 1470 circa, già attribuito a Paolo Uccello, assieme ad altri quattro fondatori delle arti figurative fiorentine: Giotto, Paolo Uccello stesso, Donatello e Antonio Manetti. A questa immagine si ispirò l'incisore che curò i ritratti dell'edizione del 1568 delle Vite de' più eccellenti pittori, scultori e architettori.
Tra i ritratti più tardi, tutti derivati da questi prototipi, ci sono un busto marmoreo di Giovanni Bandini, sempre all'Opera del Duomo (seconda metà del XV secolo), o la statua di Luigi Pampaloni in piazza del Duomo (1835 circa), che lo raffigura mentre guarda verso il suo capolavoro: la Cupola.
Madonna col Bambino (attr.), palazzo Davanzati, Firenze (1402-1405 circa) – se ne conoscono circa ottanta repliche con lievi differenze, sparse nei musei del mondo.
Crocifisso di Brunelleschi, cappella Gondi in Santa Maria Novella, Firenze (1410-1415 circa)
Pulpito di Santa Maria Novella (disegno), scolpito dal Buggiano, Santa Maria Novella, Firenze (1443)
Fonti primarieLeon Battista Alberti, De pictura, 1435-1436, edizione a cura di C. Grayson, in L. B. Alberti, Opere volgari III, Bari 1973
Leon Battista Alberti, De re aedificatoria, 1452 circa, edizione a cura di G. Orlandi, Milano 1966
Vespasiano da Bisticci, Le Vite, 1480-1498 circa, edizione a cura di A. Greco, Firenze 1970-1976
Antonio di Tuccio Manetti, Vita di Filippo Brunelleschi, 1480 circa, edizione a cura di D. De Robertis e G. Tanturli, Milano 1976
Giorgio Vasari, Le vite de' più eccellenti pittori, scultori e architettori, Firenze 1550 (edizione torrentiniana) e 1568 (edizione giuntina), edizione a cura di G. Milanesi in Vasari, Le Opere vol. 9, Firenze 1878-1885.Fonti secondarieMassimo Ricci - "Il fiore di Santa Maria del Fiore"- Firenze - Alinea 1983
Massimo Ricci - Il genio di Brunelleschi e la costruzione della Cupola di Santa Maria del Fiore" - LE SILLABE - Livorno 2014
Luciano Bellosi, Da Brunelleschi a Masaccio. Le origini del Rinascimento, Milano 2002
Corrado Bozzoni, Giovanni Carbonara (a cura di), Filippo Brunelleschi. Saggio di bibliografia, Roma, Università degli studi - Istituto di fondamenti dell'architettura, 1977-1978 (2 voll.)
Giorgio Cricco, Francesco Paolo Di Teodoro, Itinerario nell'arte, volume 2, Zanichelli, Bologna 2004. ISBN 88-08-21740-X
Pierluigi De Vecchi ed Elda Cerchiari, I tempi dell'arte, volume 2, Bompiani, Milano 1999. ISBN 88-451-7212-0
Cornelius von Fabriczy, Filippo Brunelleschi: sein Leben und seine Werke, (in tedesco), Cotta, Stoccarda 1892.
Giovanni Fanelli, Brunelleschi, Karl Robert Langewiesche Verlag 1988, ISBN 3-7845-6162-4
Peter J. Gärtner, Filippo Brunelleschi 1377-1446, Könemann 2001, ISBN 3-8290-0683-7
(EN) Ross King, Brunelleschi's Dome: The Story of the Great Cathedral in Florence, Pimlico, 2005, ISBN 1-84413-827-5.
Heinrich Klotz, Filippo Brunelleschi: The Early Works and the Medieval Tradition, (in inglese), Rizzoli International 1990, ISBN 0-8478-1211-1
Eugenio Luporini, Brunelleschi. Forma e ragione, Edizioni di Comunità, Milano 1964
Attilio Pizzigoni, Filippo Brunelleschi (Studiopaperback). Verlag für Architektur, (in tedesco), Zürich, Monaco di Baviera 1991, ISBN 3-7608-8127-0
Carlo Ludovico Ragghianti, Filippo Brunelleschi. Un uomo, un universo, Firenze 1977
Uta Schedler, Filippo Brunelleschi, (in tedesco), Imhof Petersberg 2004, ISBN 3-937251-85-5
 Guido Zucconi, Firenze, guida all'architettura, Verona, Arsenale Editrice, 1995, ISBN 88-7743-146-6.
Il libro di Antonio Billi, 1506-1530 circa, edizione a cura di F. Benedettucci, Anzio 1991
 Filippo Brunelleschi, su scultura-italiana.it. URL consultato il 4 marzo 2015 (archiviato dall'url originale il 15 febbraio 2015).
 Filippo Brunelleschi, su IMSS.fi.it – Istituto e Museo di Storia della Scienza, Museo Galileo. URL consultato il 4 marzo 2015.
 Brunelléschi, Filippo, Istituto dell'Enciclopedia Italiana, 15 marzo 2011, Treccani.it – Enciclopedie on line. URL consultato il 4 marzo 2015.
 Filippo Brunelleschi, su MacTutor, History of Mathematics Archive. URL consultato il 17 febbraio 2017.
Filippo Carlo Francesco d'Arenberg (10 maggio 1663 – Petervaradino, 25 agosto 1691) fu il terzo Duca di Arenberg e di Arschot.
All'età di quindici anni gli fu affidato il comando di un reggimento di fanteria tedesca datogli da Carlos de Gurrea, duca di Villahermosa, Governatore Generale dei Paesi Bassi. Nel 1683 prese il comando di un reggimento di cavalleria borgognona; nello stesso anno, Carlo II di Spagna lo nominò capitano degli arcieri della sua guardia.
Sposò, il 12 febbraio 1684 a Bruxelles, Maria Enrichetta del Carretto (20 settembre 1671-22 febbraio 1744), marchesa di Savona e Grana, figlia di Ottone Enrico del Carretto. Ebbero due figli:
Nel 1691 servì l'imperatore. Ha comandato una brigata nella memorabile Battaglia di Slankamen, dove l'esercito imperiale ottenne una vittoria completa sugli Ottomani. Ferito da un proiettile al petto fin dall'inizio dell'azione, ha dovuto lasciare il campo di battaglia. Il colpo che ricevette era mortale; eppure ha vissuto per sei giorni in preda a crudeli sofferenze che ha sopportato con pazienza e coraggio esemplare. Fu trasportato a Petervaradino, dove vi morì il 25 agosto.

Di seguito sono elencati i film diretti, sceneggiati e prodotti da Louis Feuillade.  Secondo l'Internet Movie Database, Feuillade diresse 662 film tra il  1906 e il 1924.

La filtrazione sui carboni attivi è una tecnologia di depurazione dell'aria per mezzo della quale una corrente gassosa viene privata degli elementi inquinanti facendola passare attraverso un filtro che contiene carbone attivo. L'operazione si basa sulla capacità del carbone attivo di assorbire, grazie alla sua porosità, la maggior parte delle sostanze organiche e sulla conseguente possibilità di estrarle utilizzando un "veicolo" che generalmente è vapore o azoto.
Il carbone attivo è costituito per la gran parte da atomi di carbonio di origine vegetale o minerale, è caratterizzato da una porosità estremamente elevata e ha un colore nero; si può trovare in polvere (PAC) in granuli (GAC).
L'assorbimento è un fenomeno prevalentemente fisico, in cui le molecole delle sostanze assorbite vengono trattenute sul carbone da forze deboli tipo Van der Waals. Al contempo vi è una parziale deposizione delle particelle colloidali sulla superficie del carbone.
Mediante il trattamento a carboni attivi la corrente aeriforme, contenente inquinanti aerodispersi, viene aspirata da uno o più ventilatori, a valle dei quali può essere installato un filtro a protezione del carbone e una batteria di condizionamento (per ottimizzare umidità e temperatura). Il carbone è contenuto negli assorbitori, di cui almeno uno in fase di rigenerazione. L'aeriforme inquinato, attraversando il carbone, deposita gli organici e viene direttamente espulso depurato al camino. Ciclicamente, in controcorrente, il carbone viene rigenerato da un flusso di vapore o azoto. Il deadsorbato di risulta viene alla fine condensato e l'inquinante recuperato in un'apposita sezione, eventualmente dotata di distilleria per separare i vari componenti. Il carbone esausto deve essere estratto dai filtri per poi essere smaltito in idonea discarica.
Campi specifici di applicazioni sono i processi di industrie chimiche e manifatturiere con emissioni di solventi (industrie che impiegano vernici, industrie grafiche, lavanderie a secco, sgrassaggi dell'industria meccanica, industria delle fibre, gomma e cuoi artificiali) e molti processi chimici che coinvolgono reazioni di ossidazione di sostanza organiche in flusso d'aria.
Altro tipico campo di applicazione è il controllo degli odori nelle industrie alimentari, chimiche e in attività industriali varie.
Il trattamento è tradizionale e consolidato, utilizzato nei casi in cui l'inquinante non sia un combustibile, o sia presente nella corrente in basse concentrazioni o quando vi sia l'interesse al recupero dell'inquinante.
Questo testo proviene in parte o integralmente dalla relativa scheda del sito novambiente.it disponibile sotto licenza Creative Commons CC-BY-3.0

Final Fantasy VI (ファイナルファンタジーVI Fainaru Fantajī Shikkusu?) è un videogioco di ruolo giapponese creato dalla casa di sviluppo Square nel 1994 per Super Nintendo Entertainment System come parte della serie Final Fantasy. È stato successivamente convertito da TOSE anche su PlayStation e PlayStation Network (con piccole differenze e l'aggiunta di tre scene in CGI), su Game Boy Advance (versione potenziata con contenuti aggiuntivi), su Wii Virtual Console e su dispositivi Android e iOS (con un sistema di battaglia leggermente differente e grafica più dettagliata). Quest'ultima versione è stata in seguito resa disponibile anche attraverso il servizio Steam, con una grafica ancora più curata e i comandi di gioco ottimizzati per rendere il gameplay più fluido e adatto per PC. Il gioco è inoltre incluso in tutte le versioni del Nintendo Classic Mini: Super Nintendo Entertainment System. 
Il gioco era conosciuto in Nord America con il titolo Final Fantasy III quando venne pubblicato per la prima volta, in quanto l'originale Final Fantasy III non era mai arrivato al di fuori del Giappone ai tempi del Nintendo Entertainment System, e venne così chiamato per mantenere la continuità con Final Fantasy IV (conosciuto in Nord America con il titolo Final Fantasy II). Final Fantasy VI fu il primo gioco della serie in cui Hironobu Sakaguchi, storico direttore della saga, non ricoprì il ruolo di regista, che venne invece assegnato a Yoshinori Kitase e Hiroyuki Itō. Yoshitaka Amano si occupò del design dei personaggi, mentre Nobuo Uematsu compose la colonna sonora, pubblicata poi in vari album.
La storia è ambientata in un mondo in cui la magia è ritenuta scomparsa in seguito ad una guerra tra creature leggendarie denominate Esper, avvenuta mille anni prima dell'inizio del gioco. Il perfido Impero Gestahliano, nella persona dell'Imperatore Gestahl e del suo generale Kefka Palazzo, intende però riesumare i poteri delle creature per creare dei soldati magicamente potenziati ed espandere il suo dominio su tutto il mondo. La trama segue le avventure di un manipolo di 14 ribelli della Resistenza che cercano di ostacolare l'Impero.
Final Fantasy VI godette di un impressionante successo di critica, avendo ricevuto molteplici valutazioni massime e numerosi riconoscimenti, e venendo inoltre definito una pietra miliare senza precedenti nel panorama dei giochi di ruolo. È ormai considerato dalla critica come uno dei migliori videogiochi di tutti i tempi e come il più bel titolo della saga, mentre, secondo il sito web IGN, si tratta del più grande gioco di ruolo in assoluto. Le versioni Super Nintendo Entertainment System e PlayStation hanno venduto più di 3,48 milioni di copie in tutto il mondo, con 2,62 milioni nel solo Giappone, e oltre 750 000 come parte di Final Fantasy Anthology e Final Fantasy Collection, rendendolo uno dei videogiochi più venduti in territorio nipponico. Final Fantasy VI segnò inoltre uno dei primi esempi di narrazione videoludica complessa e matura e per la sua influenza in molte opere successive è ritenuto un titolo di riferimento dell'intero genere, nonché uno dei giochi di ruolo più importanti di tutti i tempi.
Final Fantasy VI è ambientato in un vasto mondo che, durante la prima metà dell'avventura, è formato da tre grandi continenti ed è definito "World of Balance" (Mondo dell'Ordine). Il continente settentrionale è composto da una serie di catene montuose e contiene la maggior parte dei luoghi accessibili al giocatore. Gran parte del continente meridionale è sotto il controllo dell'Impero, mentre il continente orientale, un'area selvaggia chiamata "Veldt", è habitat di numerose bestie selvatiche. Dopo la prima metà del gioco, l'aspetto geografico del mondo viene alterato in seguito all'apocalisse causata da Kefka, l'antagonista principale del gioco, e appare così composto da numerose isole di varia grandezza situate attorno a un grande continente centrale. In questa nuova forma è conosciuto come "World of Ruin" (Mondo in Rovina).I luoghi più importanti del Mondo dell'Ordine sono Narshe, città nordica in guerra con l'Impero e la cui economia si basa sull'estrazione del carbone; il Regno di Figaro, i cui abitanti sembrano alleati dell'Impero, ma aiutano in segreto la Resistenza; e Vector, la capitale della nazione nemica, città militarista in cui vengono create potenti armi Magitek e la sede del palazzo di Gestahl. Luoghi importanti del Mondo in Rovina sono, invece, la Torre dei Fanatici, sito in cui il Culto di Kefka adora la sua folle divinità; la Torre di Kefka, luogo creato dai resti di Vector, da dove il pagliaccio brucia i villaggi dei sopravvissuti con la Luce del Giudizio; e la Caverna della Fenice, dungeon che il cacciatore di tesori Locke Cole esplora per trovare e usare i poteri della leggendaria Fenice.
In contrasto con le ambientazioni medievali dei precedenti giochi di ruolo, Final Fantasy VI si svolge in un ambiente prettamente steampunk. Si tratta del primo titolo in assoluto del suo genere a presentare tale caratteristica. La struttura della società è assimilabile a quella della seconda metà del XIX secolo, con riferimenti all'opera e alle belle arti che costituiscono uno dei motivi ricorrenti del gioco, e un livello tecnologico paragonabile a quello della seconda rivoluzione industriale, con un notevole sviluppo del trasporto ferroviario, l'utilizzo di piroscafi e un'operazione di estrazione del carbone eseguita nella città settentrionale di Narshe. Inoltre, nel regno di Figaro vengono sviluppati diversi esempi di armi e di ingegneria moderna come motoseghe, trapani e balestre. I sistemi di comunicazione, invece, non hanno raggiunto livelli analoghi di sviluppo e la corrispondenza avviene prevalentemente tramite piccioni viaggiatori.
Mille anni prima degli eventi del gioco, tre entità conosciute come la Triade della Discordia (Diavoletto, Dea e Demonio) iniziarono un conflitto che passerà alla storia con il nome di Guerra dei Magi. Durante questo scontro le tre divinità trasformarono gli esseri umani e gli animali in creature magiche chiamate Esper, per avvalersi del loro aiuto in battaglia. In seguito, però, la Triade della Discordia si accorse dei gravissimi danni provocati da questo conflitto e, per prevenire la distruzione del mondo, i tre esseri sigillarono i loro poteri, diventando statue di pietra. Gli Esper presero allora i corpi pietrificati delle tre divinità e li nascosero in una nuova dimensione da loro creata (il Mondo degli Esper), sperando che nessun essere umano sarebbe riuscito ad abusare dei loro poteri in futuro. Nel corso dei secoli, il concetto di magia svanì definitivamente, fino a diventare leggenda, mentre l'uomo fondò una società basata sullo sviluppo scientifico e tecnologico. La nazione più avanzata che si venne a creare fu l'Impero Gestahliano, una dittatura crudele e belligerante guidata dall'Imperatore Gestahl e dal suo folle generale Kefka Palazzo, ostacolata da un'organizzazione di ribelli conosciuta come Resistenza. Un giorno, la barriera tra il Mondo degli Esper e quello umano s'indebolì e Gestahl ne approfittò per invadere la terra leggendaria, rapire numerose creature magiche e studiare i loro misteriosi poteri. Usando gli Esper come fonte di energia, Gestahl diede vita a "Magitek", un programma di ricerca per unire magia e tecnologia e infondere poteri magici negli esseri umani. Kefka si sottopose ai primi esperimenti e divenne il prototipo e comandante di una serie di soldati magicamente potenziati, chiamati Cavalieri Magitek, e il primo uomo della storia a saper usare la magia; ciò compromise tuttavia la sua già fragile salute mentale, fino a renderlo un vero e proprio psicopatico.
All'inizio del gioco, Terra Branford è alla ricerca, per conto dell'Impero, dell'Esper Valigarmanda, congelato all'interno delle miniere della città di Narshe. Con un misterioso attacco la creatura uccide i due soldati imperiali che la accompagnavano, Biggs e Wedge, e la libera dal controllo mentale di Kefka, ma la ragazza non riesce a ricordare nulla del proprio passato. Terra incontra quindi il cacciatore di tesori Locke Cole, che la salva dall'attacco di un gruppo di soldati e le promette di proteggerla. Locke la conduce al Regno di Figaro, dove incontrano il re Edgar Roni Figaro, che acconsente di aiutare la ragazza, e i ribelli della Resistenza, i quali chiedono a Terra di aiutarli nella loro lotta contro l'Impero. Incaricato di cercare Terra e venuto a sapere che Edgar la sta nascondendo, Kefka attacca il castello e la città di Figaro Sud, spingendo la Resistenza alla fuga.
In seguito, Terra scoprirà di essere in realtà il frutto dell'unione tra un Esper, Maduin, e una donna, Madeleine, e accetterà così i suoi poteri magici. Per lanciare un'offensiva su tutti i fronti dell'Impero, la Resistenza chiede a Terra di entrare in contatto col Mondo degli Esper e di richiedere il loro aiuto. Le creature magiche però, adirate, non ascoltano la proposta della donna e attaccano Vector, la capitale dell'Impero, bruciandola. Gestahl si arrende, fa arrestare Kefka per aver avvelenato il Regno di Doma e per aver commesso numerosi altri crimini e invita la Resistenza a un banchetto per avviare delle trattative di pace, durante le quali il sovrano chiede a Terra di recapitare un messaggio di tregua agli Esper che hanno attaccato Vector, recandosi al villaggio di Thamasa. Arrivati lì, Terra e Locke riescono a trovare gli Esper, ma Kefka evade dal carcere imperiale e uccide brutalmente le creature appena ritrovate e il generale Leo Cristophe, per poi dare alle fiamme l'intero villaggio. Viene così smascherata la farsa di Gestahl, che, insieme a Kefka, raggiunge il portale che conduce al Mondo degli Esper, trova la Triade della Discordia e la usa per dar vita al Continente Fluttuante, un luogo da cui l'Imperatore vuole dominare il mondo. La Resistenza raggiunge rapidamente il continente, e una volta davanti a Gestahl e Kefka, Celes Chere pugnala il folle generale, lasciandolo accecato dalla sua follia. Egli uccide così Gestahl, sconvolge l'ordine della Triade e devasta in pochi secondi il mondo intero, per poi assorbire un'enorme quantità di poteri magici dalle tre divinità, assurgendo a vero e proprio dio.
Un anno dopo, Celes si sveglia da un coma profondo su un'isola deserta insieme allo scienziato Cid, e scopre che la popolazione umana è stata decimata da Kefka, piante e animali stanno lentamente morendo a causa di gravi malattie e molti dei sopravvissuti hanno abbandonato ogni speranza e si sono uccisi. Cid stesso morirà poco dopo, e la ragazza disperata tenterà il suicidio, riuscendo però a salvarsi e trovando così il coraggio di viaggiare alla ricerca dei suoi compagni dispersi. Dopo essersi riuniti, i membri della Resistenza entrano nella Torre di Kefka e, raggiunta la cima, uccidono il loro malefico avversario in un'ardua battaglia, impresa che porta alla totale estinzione della razza degli Esper e alla scomparsa della magia, segnando l'inizio di una nuova era. La Resistenza scappa allora dalla torre che inizia a crollare, con la preoccupazione che anche Terra, essendo un Esper, potrebbe morire; la ragazza però, attaccata profondamente al mondo degli umani, riesce a sopravvivere e guida il gruppo fuori dalla torre.
Il giocatore può controllare gli spostamenti dei personaggi ricorrendo all'"Overworld", la mappa del mondo, in modo da accedere ai vari luoghi del gioco, come villaggi, dungeon e città. È possibile percorrere la mappa a piedi, in groppa a un Chocobo o tramite aeronave. I giocatori possono rivolgersi ai residenti delle città, che offrono spesso informazioni utili o permettono di acquistare oggetti, equipaggiamento o Reliquie. Più avanti nel gioco, visitando alcuni villaggi o altri luoghi, si attiveranno delle missioni secondarie. I dungeon si presentano in una varietà di aree, tra cui grotte, fogne, foreste ed edifici: in questi luoghi si trovano spesso dei forzieri contenenti oggetti rari, che non sono disponibili nella maggior parte dei negozi. In alcuni dungeon, invece, bisogna superare labirinti o risolvere determinati enigmi per proseguire, e in certe situazioni il gioco richiede anche di utilizzare più di un gruppo di personaggi, come nella Torre di Kefka, e di far intraprendere loro strade diverse per completare particolari sfide.
In combattimento si possono utilizzare un massimo di quattro personaggi. Le battaglie sono casuali, tranne quelle contro i boss, e si svolgono con il sistema Active Time Battle (ATB): durante uno scontro a ogni personaggio del gruppo è assegnata una barra che si riempie col tempo e, una volta completa, dà al giocatore la possibilità di eseguire un comando. Durante l'attesa anche i nemici possono attaccare, aspettando anche loro il proprio turno (che però non viene descritto da nessuna barra). Il tempo di caricamento per ogni attacco dipende dalle statistiche del singolo personaggio. Ogni personaggio ha un'abilità propria, che lo differenzia dagli altri in battaglia: Locke, per esempio, può rubare oggetti ai nemici, mentre Celes può assorbire le magie e tramutarle in punti magia. I personaggi hanno anche a disposizione gli "Attacchi della Disperazione", potenti tecniche che possono essere eseguite solo quando i punti vita si avvicinano allo zero. Questi attacchi appariranno con nomi diversi — "Limit Break", "Turbotecniche" — anche in molti altri capitoli della serie Final Fantasy.Vincendo le battaglie si ottengono Punti Esperienza (EXP), Punti Abilità (PA), Gil (il denaro del gioco) e, alcune volte, degli oggetti. Dopo aver raggiunto una certa quantità di Punti Esperienza, i personaggi salgono di livello; più quest'ultimo è alto, più Punti Esperienza servono per l'incremento successivo. A differenza di tutti i giochi di ruolo che lo hanno preceduto, in Final Fantasy VI, ogni volta che un personaggio sale di livello, le sue statistiche non aumentano (fatta eccezione per i Punti Vita e i Punti Magia). È invece possibile scegliere quali incrementare grazie all'Esper equipaggiato. Terra e Celes, raggiunto un certo livello, acquisiscono nuove magie, mentre gli altri hanno bisogno degli Esper e dei Punti Abilità per apprendere incantesimi.Le armi e le protezioni possono essere acquistate o trovate all'interno degli scrigni del gioco, e vengono assegnate manualmente ai personaggi. Le prime aumentano il valore di attacco di chi le usa e, a volte, aggiungono effetti addizionali o migliorano altri parametri. Le seconde, invece, migliorano la difesa e offrono abilità di supporto, come immunità a certi tipi di magia. I personaggi possono equipaggiare anche le Reliquie, rari oggetti che forniscono utili abilità, come la possibilità di ottenere doppi Punti Esperienza o di utilizzare due magie in un solo turno. È possibile equipaggiare i personaggi soltanto nella schermata del menu principale e durante le battaglie; in quest'ultimo caso, si potranno assegnare solo le armi e gli scudi.Con Esper si intendono le invocazioni di Final Fantasy VI. Ciascuna di queste creature può essere associata a un solo personaggio per volta, affinché ognuno di essi possa utilizzare il proprio in combattimento. Ogni Esper andrà invocato utilizzando un certo numero di Punti Magia (PM) e fornirà un unico, potente attacco. Oltre ad avere per la prima volta un importante ruolo nella trama, quando i personaggi vincono le battaglie e salgono di livello, l'Esper che hanno equipaggiato gli fornirà dei bonus permanenti alle statistiche e, dopo una certa quantità di punti abilità, anche dei nuovi incantesimi. Grazie a questo sistema di crescita, ogni personaggio di Final Fantasy VI è in grado di utilizzare la magia, anche se la sua "classe" non lo permetterebbe.Final Fantasy VI dispone inoltre di una modalità multiplayer di cui possono usufruire non più di due giocatori e che può essere attivata e disattivata in qualunque momento dalla schermata del menu principale. Durante le battaglie, i due giocatori avranno la possibilità di controllare i personaggi, mentre nella mappa del mondo soltanto il primo giocatore potrà accedere ai vari luoghi del gioco.
Final Fantasy VI ha ben quattordici personaggi giocabili, il cast più vasto della serie, oltre ad alcune figure di supporto che sono controllate solo temporaneamente dal giocatore. La protagonista iniziale, Terra Branford, è una ragazza per metà umana e per metà Esper che ha vissuto la maggior parte della sua vita schiava dell'Impero a causa di un dispositivo per il controllo mentale impiantatole dal malvagio generale Kefka Palazzo. Tra gli altri personaggi principali figurano Locke Cole, un cacciatore di tesori e simpatizzante della Resistenza con un forte impulso a proteggere le donne; Celes Chere, ex generale dell'Impero che diserta a favore dei ribelli dopo essere stata arrestata per aver messo in discussione le pratiche imperiali; Edgar Roni Figaro, il sovrano del Regno di Figaro, che si dichiara alleato dell'Impero mentre supporta in segreto la Resistenza, e suo fratello Sabin, che ha lasciato la corte per seguire la sua strada e affinare le sue abilità; Cyan Garamonde, un cavaliere del Regno di Doma che ha perso la sua famiglia e i suoi amici in seguito all'avvelenamento delle riserve idriche della città ad opera di Kefka; Setzer Gabbiani, un giocatore d'azzardo e avventuriero, proprietario dell'aeronave Blackjack; Shadow, un ninja mercenario che offre i suoi servigi sia alla Resistenza che all'Impero in diversi stadi del gioco; Relm Arrowny, una giovane ma tenace ragazza in possesso di poteri magici; Strago Magus, l'anziano nonno di Relm e uno dei discendenti dei leggendari stregoni che hanno combattuto durante la Guerra dei Magi; Gau, un bambino cresciuto allo stato selvatico nelle lande desolate del Veldt; Mog, un Moguri delle Miniere di Narshe, l'unico della sua razza in grado di parlare il linguaggio degli umani; Umaro, uno yeti che viene convinto da Mog a prendere parte alla Resistenza; e Gogo, un uomo misterioso maestro nell'arte della mimica.
Fu il primo gioco in cui Yoshitaka Amano, lo storico character designer della serie, venne affiancato da collaboratori: Tetsuya Nomura creò infatti l'aspetto e la storia di Shadow e Setzer Gabbiani, mentre Kaori Tanaka si occupò di Edgar Roni e Sabin Rene Figaro. Il gioco manca di un vero e proprio protagonista, dal momento che Yoshinori Kitase non voleva che la storia s'incentrasse su un solo personaggio, così che tutti avrebbero in qualche modo affascinato il giocatore. L'intento degli sviluppatori era infatti di trasformare i personaggi da semplici combattenti a veri e propri eroi complessi con motivazioni, pensieri e personalità uniche, in modo da evocare forti sentimenti ed emozioni nei giocatori. Ciò si rispecchia infatti anche nel gameplay: nonostante tutti i personaggi siano in grado di apprendere ogni singolo incantesimo del gioco, presentano comunque abilità e caratteristiche uniche che li differenziano l'uno dall'altro (Shadow può scagliare armi ai nemici, Edgar può usare gli arnesi, ma se il giocatore lo desidera può anche insegnare loro tutte le magie), permettendo così una più complessa e godibile personalizzazione dei personaggi e delle loro statistiche. In questo modo il team di sviluppo eliminò totalmente le numerose barriere e limitazioni del tipico sistema delle classi presente in numerosi giochi di ruolo, ma riuscì allo stesso tempo a rendere ogni personaggio completamente unico e diverso dall'altro.Il cast di Final Fantasy VI è stato apprezzato dalla critica, ed è considerato uno dei più riusciti e amati della storia dei videogiochi. Nella sua recensione della riedizione per Game Boy Advance, IGN affermò che il cast è «vasto e vario, e anche se adesso può sembrare che molti di loro traggono spunto dagli archetipi dei personaggi dei giochi di ruolo tradizionali, Final Fantasy VI è stato il gioco che ha contribuito a definire in primo luogo questi archetipi». Secondo GameSpy «il grande cast di personaggi, che è uno dei vari punti forti del gioco, è davvero impressionante per individualità, sia dal lato della storia sia da una prospettiva di gioco, così come il grande sforzo che è stato profuso nell'esplorare a fondo le loro personalità, storie e motivazioni». Nintendo Power nominò i personaggi i più memorabili dell'intera saga. The Escapist affermò che Final Fantasy VI riuscì a creare un legame perfetto tra il giocatore e i personaggi. Spiega infatti che «una volta raggiunto il Mondo in Rovina, la natura non lineare del gioco consente al giocatore di raggiungere la Torre di Kefka e terminare l'avventura in qualunque momento, evitando quindi di salvare ogni singolo personaggio. Eppure, dopo aver trascorso decine di ore con questi personaggi, e dopo essere rimasti totalmente investiti nelle loro tribolazioni, gioie e dolori, è praticamente impossibile lasciare indietro anche solo uno dei nostri carissimi amici pixelati», nominandolo in seguito il miglior cast della storia dei videogiochi.Numerosi personaggi del cast hanno ricevuto lodi e attenzioni individuali da parte della critica. Kefka Palazzo, ad esempio, è stato ripetutamente nominato da vari siti web e riviste uno dei migliori cattivi dei videogiochi e, in alcune occasioni, persino il più grande personaggio dell'intera saga. Terra e Celes figurano frequentemente tra i migliori personaggi femminili videoludici, entrambe lodate per le loro sequenze memorabili (l'iconica introduzione tra la neve di Narshe, la celebre scena dell'Opera, il suicidio di Celes in seguito all'Apocalisse) e venendo descritte come enormi punti di riferimento per tutte le future protagoniste femminili della saga. Shadow è stato nominato da diverse riviste e siti web (quali Nintendo Power, Destructoid e Wild Gunmen) uno dei migliori ninja della storia dei videogiochi, mentre Interceptor, il fedele cane di Shadow, vinse i Nintendo Power Awards del 1994 raggiungendo il primo posto nella categoria "Miglior Compagno", ed è considerato da RPGamer uno dei migliori aiutanti videoludici. Ultros è considerato da IGN uno dei migliori personaggi della saga, venendo da loro lodato per essere riuscito a portare nella trama anche un'ottima e ben studiata comicità, in un gioco che, secondo il sito, «ne aveva assolutamente bisogno», e lodando in seguito anche le sue numerose, iconiche frasi della localizzazione nordamericana di Ted Woolsey. In un sondaggio condotto dalla rivista V Jump, otto personaggi del cast — Locke, Edgar, Celes, Setzer, Terra, Shadow, Sabin e Relm — emersero tra i 15 più popolari dell'intera serie di Final Fantasy.
Lo sviluppo di Final Fantasy VI cominciò subito dopo l'uscita del suo predecessore Final Fantasy V, nel dicembre 1992, e la sua creazione richiese soltanto un anno. Il direttore e creatore della serie, Hironobu Sakaguchi, non poté essere coinvolto come nei due titoli precedenti a causa di impegni in altri progetti e della promozione a vice presidente della società nel 1991. Per questo motivo si ritagliò un ruolo da produttore e supervisore, nominando come direttori e responsabili di Final Fantasy VI Yoshinori Kitase e Hiroyuki Itō: Kitase si occupò degli eventi e delle ambientazioni, mentre Ito prese in carico tutti gli aspetti legati al combattimento. L'idea dietro la storia di Final Fantasy VI era che ogni personaggio sarebbe potuto essere il protagonista dell'avventura. Tutti i membri del team di sviluppo contribuirono allora a creare idee per i personaggi e i loro "episodi" all'interno della trama generale, in uno sforzo creativo che Kitase descrisse come un "processo ibrido". Di conseguenza, Terra e Locke vennero concepiti da Hironobu Sakaguchi; Celes e Gau da Kitase; Shadow e Setzer dal regista della grafica Tetsuya Nomura, ed Edgar e Sabin dallo sviluppatore grafico del campo di gioco, Kaori Tanaka. Infine fu compito di Kitase unire la storia fornita da Sakaguchi con tutte le idee individuali del team di sviluppo, per creare una narrazione che fosse coerente. In un'intervista, il programmatore ha dichiarato che «mantenere un attento equilibrio tra tutti i personaggi è stata probabilmente una delle sfide più impegnative», ma che a posteriori si è accorto di essersi fatto prendere un po' la mano e che alcuni personaggi ricevettero più attenzione di quanto inizialmente preventivato, come nel caso di Celes e di Kefka.Yoshitaka Amano, da lungo tempo collaboratore della serie Final Fantasy, ritornò come disegnatore dei personaggi. I suoi ritratti divennero la base dei modelli nei video in full motion prodotti per la versione PlayStation. Tetsuya Takahashi, uno dei direttori grafici, disegnò i blindati Magitek della scena di apertura, prevaricando le intenzioni di Sakaguchi, che voleva utilizzare quei disegni in altre parti del gioco. Gli sprite dei personaggi vennero creati da Kazuko Shibuya e rappresentarono un significativo passo in avanti nel panorama dei giochi di ruolo. Infatti, mentre nei precedenti titoli della serie gli sprite erano meno dettagliati sulla mappa che in battaglia, Final Fantasy VI garantì una risoluzione altrettanto elevata, indipendentemente dallo schermo. Ciò consentì l'uso di animazioni raffiguranti una varietà di movimenti ed espressioni facciali. Anche se non era il primo gioco per SNES a utilizzare la modalità grafica Mode 7, Final Fantasy VI ne fece un uso più esteso rispetto a molti altri titoli della console, dando una prospettiva tridimensionale a un gioco altrimenti bidimensionale.La produzione del gioco si mantenne nei tempi e nel budget previsti, nonostante le difficoltà incorse verso la fine per sistemare i numerosi errori presenti nel codice. Alla fine dello sviluppo del gioco, infatti, i programmatori erano «tormentati da bug», in quanto la Square non aveva ancora strumenti o particolari software per aiutare gli sviluppatori a individuare tali errori.
La colonna sonora di Final Fantasy VI è stata composta da Nobuo Uematsu, collaboratore di lunga data dei giochi della serie. Essa comprende temi per ogni personaggio e luogo accessibile, oltre che musiche per le battaglie contro nemici casuali e boss, e per scene speciali (cutscenes in lingua inglese).Il brano Aria di Mezzo Carattere, udibile durante la celebre scena dell'Opera, contiene una "voce" sintetizzata che accompagna la melodia; resasi necessaria dal momento che le limitazioni tecniche del chip sonoro SPC700, utilizzato all'epoca, impedivano l'uso di una traccia vocale. Venne definita da Soundtrack Central «il brano più apprezzato dell'intera serie», mentre il sito web Complex la nominò la miglior composizione dell'era 16-bit. L'album orchestrale Final Fantasy VI Grand Finale contiene una versione arrangiata dell'aria, con un testo in italiano eseguito da Svetla Krasteva e un accompagnamento orchestrale. Questa versione è presente anche nel finale in full motion video della versione per PlayStation, con gli stessi testi, ma un arrangiamento musicale differente. L'album Orchestral Game Concert 4, inoltre, include una versione estesa del brano, arrangiato e condotto da Kosuke Onozaki ed eseguito dalla Tokyo Symphony Orchestra, con le voci di Wakako Aokimi, Tetsuya Ono e Hiroshi Kuroda. L'opera è stata anche eseguita al concerto "More Friends", all'Anfiteatro Gibson nel 2005, con una nuova traduzione inglese del testo e una sezione del brano composta appositamente per il finale, dato che in Final Fantasy VI il pezzo veniva improvvisamente interrotto dall'arrivo di Ultros e Setzer.Dancing Mad, il brano che accompagna lo scontro finale con Kefka Palazzo, è una composizione d'organo di 17 minuti suddivisa in 4 distinti movimenti. È ancora ora considerata dalla critica come una delle più grandi e complesse tracce musicali nel panorama dei videogiochi. La composizione è stata eseguita nella tournée PLAY! A Video Game Symphony, il 2 giugno 2007 a Stoccolma, dal gruppo Machinae Supremacy. La versione arrangiata con accompagnamento orchestrale contenuta nell'album Distant Worlds: Music from Final Fantasy ha anche un testo in latino. Balance Is Restored, la canzone udibile durante il finale del gioco, combina tutti i temi dei personaggi principali in un'unica composizione di oltre 21 minuti ed è stata nominata da Isaac Engelhorn di Soundtrack Central «la seconda miglior composizione della storia, dopo il movimento finale della nona sinfonia di Ludwig van Beethoven» e da Bob Mackey di 1UP.com «il miglior brano della storia videoludica». Altri brani celebri sono Terra's Theme, nominata dai siti web IGN e GameFAQs la miglior canzone della serie, e Omen, che a detta di Uematsu fu la composizione più difficile di tutta la sua carriera.La colonna sonora di Final Fantasy VI è considerata dalla critica la più bella e conosciuta opera di Uematsu nonché una delle migliori nel panorama dei videogiochi. Essa segnò una tappa molto importante nella carriera del compositore e, come ha affermato il sito web GameSpot, «dimostrò la crescente sofisticatezza della musica per videogiochi». Verrà infatti in seguito nominata dallo stesso sito la più grande colonna sonora della storia dei videogiochi, per essere riuscita a cambiare per sempre il modo in cui viene oggi considerata e apprezzata la musica videoludica. Nick Melton di Soundtrack Central la definì addirittura «il più grandioso capolavoro musicale del XX secolo», mentre gli scrittori Jeff Dickerson e Luke Smith del Michigan Daily scrissero che «Nobuo Uematsu riuscì a sfruttare le limitazioni del Super Nintendo per comporre alcune delle tracce più indimenticabili e memorabili della storia della musica videoludica». Uematsu stesso rimase soddisfatto dal modo in cui la colonna sonora di Final Fantasy VI venne accolta dagli appassionati della serie e dalla critica, e affermò in numerose interviste che «con l'eccitazione e la soddisfazione provata al termine del progetto, pensai di aver raggiunto il mio obiettivo primario, e di poter smettere di comporre musica per videogiochi senza rimpianti», e che si tratta della sua creazione preferita. Nel 2014 i brani Opera Maria and Draco, Kefka's Theme e Dancing Mad vennero citati e inseriti al settimo posto nella Classic FM Hall of Fame, insieme ad Aerith's Theme e One-Winged Angel di Final Fantasy VII e a To Zanarkand di Final Fantasy X.
La colonna sonora è stata pubblicata in Giappone in 3 CD con il titolo Final Fantasy VI: Original Sound Version. Una versione di quest'album è stata in seguito pubblicata in Nord America come Final Fantasy III: Kefka's Domain, con una nuova traduzione dei titoli dei brani. Dieci tracce della colonna sonora vennero pubblicate nel 1994 in 2 EP dal titolo Final Fantasy VI Stars Vol. 1 e Vol. 2. Sei tracce non utilizzate nel gioco furono invece incluse nello stesso anno in Final Fantasy VI Special Tracks. In più, altri tredici brani vennero inclusi nel CD Music From FFV and FFVI Video Games, pubblicati insieme a Final Fantasy Anthology il 5 ottobre 1999. La colonna sonora venne nuovamente pubblicata come parte di Final Fantasy Finest Box da Square Enix il 28 marzo 2007, insieme a quelle di Final Fantasy IV e Final Fantasy V subito dopo l'uscita della versione per Game Boy Advance. Inoltre, Final Fantasy VI Grand Finale contiene 11 tracce del gioco, arrangiate da Shirō Sagisu e Tsuneyoshi Saito ed eseguite dall'Ensemble Archi della Scala e dall'Orchestra Sinfonica di Milano; mentre Piano Collections: Final Fantasy VI presenta tredici pezzi estratti dal gioco ed eseguiti per pianoforte da Reiko Nomura.Il gruppo rock di Uematsu, The Black Mages, ha pubblicato una versione progressive metal di Dancing Mad nel loro primo album omonimo del 2003. L'album del 2008, invece, chiamato Darkness and Starlight, prende il suo nome proprio dalla prima traccia: una versione opera rock di Maria and Draco, eseguita da Etsuyo Ota. L'organizzazione OverClocked ReMix ha pubblicato nel 2013 un album dal titolo Final Fantasy VI: Balance and Ruin, contenente 74 brani riarrangiati della colonna sonora. Nel loro sito ufficiale, inoltre, la colonna sonora di Final Fantasy VI risulta essere la seconda con più remix in assoluto, battuta soltanto da quella di Chrono Trigger. Alcuni brani sono stati invece eseguiti dalla Royal Stockholm Philharmonic Orchestra, in un poema sinfonico dal titolo Born with the Gift of Magic.
L'edizione originale per Super Nintendo Entertainment System di Final Fantasy VI venne messa in commercio sul mercato nipponico il 2 aprile 1994. Questa edizione venne esportata nel solo Nord America, dove fu pubblicata il 20 ottobre dello stesso anno. La localizzazione da parte della Square comportò diverse modifiche rispetto alla versione originale giapponese, la più evidente delle quali risultò la modifica del titolo da Final Fantasy VI a Final Fantasy III. Al momento dell'uscita, infatti, soltanto due capitoli della serie erano stati pubblicati in Nord America (Final Fantasy per Nintendo Entertainment System e Final Fantasy IV, conosciuto nel continente nordamericano con il titolo Final Fantasy II) e, per evitare di confondere gli acquirenti e per dare un senso di continuità, si decise di rinominare il gioco.Il videogioco non presenta differenze di fondo, ma alcuni contenuti sono stati adeguati nel passaggio alla versione nordamericana. In un'intervista del 1995 alla rivista Super Play, il traduttore Ted Woolsey, curatore dell'adattamento nordamericano, spiegò che «c'è un certo livello di gioco e... sessualità nei giochi giapponesi che proprio non esiste qui [negli Stati Uniti], fondamentalmente a causa delle norme e linee guida di Nintendo of America». Di conseguenza, esempi di grafica discutibile o controversa (come casi di nudità) vennero censurati, alcune insegne sugli edifici delle città vennero modificate (come "bar", rinominato "café") e si mascherarono le allusioni religiose presenti (ad esempio l'incantesimo Sancta venne rinominato Pearl). Inoltre, alcuni riferimenti diretti alla morte ed espressioni violente, così come parole offensive, furono sostituite da espressioni più morbide. Ad esempio, dopo la fuga di Edgar, Locke e Terra in groppa ai Chocobo, nella versione giapponese Kefka urla ai due soldati sui Blindati Magitek: «Andate! UCCIDETELI!», che venne tradotto da Ted Woolsey come «Andate! Prendeteli!». Quando le truppe imperiali bruciano il Castello di Figaro, ed Edgar cerca di nascondere Terra dal folle generale, Kefka risponde dicendo: «Allora puoi bruciare fino alla morte», che fu sostituita con l'espressione: «E allora benvenuti al mio barbecue!».
Un altro cambiamento degno di nota venne invece apportato con la traduzione di una battuta di Kefka: «Figli di un sommergibilista!», che andò a sostituire l'affermazione giapponese «Figli di puttana!» a causa delle linee guida di Nintendo of America secondo le quali «Nintendo non approverà videogiochi per NES, Game Boy e Super NES che contengono parolacce o oscenità in qualsiasi forma, nonché gesti e altri contenuti che potrebbero urtare la sensibilità del giocatore». Allo stesso modo venne modificata la scena in cui Celes pugnala Kefka e quest'ultimo la offende ripetendo per ben 49 volte la parola «puttana», sostituita da «ti odio» nella versione per Super Nintendo. In alcuni casi, le traduzioni del gioco hanno portato a piccoli errori del testo, come nella sequenza d'apertura della versione per PlayStation, dove "Narshe" è erroneamente scritto "Narche". Infine, il testo dei dialoghi dovette essere abbreviato a causa del limitato spazio di immagazzinamento dati disponibile sulla memoria della cartuccia del gioco. Come risultato, ulteriori modifiche sono state fatte al dialogo per comprimerlo nello spazio disponibile.
Molti nomi di personaggi, Esper e luoghi sono stati modificati con il passaggio alla versione nordamericana:
Final Fantasy VI è stato convertito su PlayStation da TOSE e ripubblicato da Square in Giappone l'11 marzo 1999, sia in confezione singola sia come parte di Final Fantasy Collection. Cinquantamila copie in edizione limitata della versione giapponese sono state vendute in Giappone, insieme a una sveglia a tema Final Fantasy. L'edizione nordamericana è uscita il 30 settembre 1999 e qualche giorno dopo, il 5 ottobre, è stata messa in commercio insieme a Final Fantasy V all'interno di Final Fantasy Anthology. La versione europea uscì solo qualche anno dopo, il 1º marzo 2002, e venne pubblicata insieme a una demo di Final Fantasy X.L'edizione per PlayStation di Final Fantasy VI è molto simile a quella per Super Nintendo Entertainment System, con l'eccezione dell'aggiunta di due sequenze d'apertura e una di conclusione in full motion video e nuovi effetti utilizzati per l'inizio e la fine degli scontri casuali, mentre grafica e sonoro rimangono sostanzialmente invariati. Gli unici cambiamenti degni di nota al gameplay, oltre ai tempi di caricamento non presenti nelle versioni per cartuccia, riguardano la correzione di alcuni bug del software e l'aggiunta di una nuova funzione Memo Save, che permette ai giocatori di salvare rapidamente i progressi. Tra le funzioni speciali, invece, include un bestiario e una galleria di disegni raffiguranti i personaggi del gioco. La traduzione dell'edizione nordamericana chiarisce alcuni punti di confusione della versione per Super Nintendo del 1994 e conserva la maggior parte della terminologia adottata in precedenza da Woolsey, cambiando solo i nomi degli oggetti e degli incantesimi in aderenza ai titoli più recenti della serie.
Il 18 dicembre 2012 la versione per PlayStation è stata ripubblicata in Giappone come parte di Final Fantasy 25th Anniversary Ultimate Box.
TOSE si è occupata anche di convertire Final Fantasy VI per Game Boy Advance. Questa edizione, intitolata Final Fantasy VI Advance, è stata pubblicata da Square Enix in Giappone il 30 novembre 2006 e da Nintendo in Nord America il 5 febbraio 2007 e in Europa il 6 luglio dello stesso anno. Si tratta dell'ultimo videogioco pubblicato in Giappone per Game Boy Advance. Final Fantasy VI Advance include funzionalità aggiuntive e delle nuove traduzioni per le edizioni estere — tra cui per la prima volta una versione in italiano — che seguono più fedelmente la terminologia originale dell'edizione giapponese per Super Nintendo, anche se, per motivi religiosi, "Jihād" è stato tradotto nuovamente in "Crusader" ("Crociato" in italiano).Si differenzia dalla versione per Super Nintendo per la presenza di 38 nuovi mostri, 16 nuovi oggetti, quattro nuovi Esper (Cactuar, Leviathan, Gilgamesh e Diabolos), tre nuove magie (Gravija, Flood e Valor), due nuovi dungeon (il Covo del Drago e il Tempio delle Anime, entrambi con nuovi boss da affrontare), un riproduttore musicale, la presenza dei ritratti dei personaggi nelle finestre di dialogo e la possibilità di accedere alla voce Bestiario dal menu principale. Sono stati inoltre risolti il bug Vanish+Death, il bug delle due destrezze (nell'edizione per Super Nintendo e PlayStation non venivano calcolate) e molti altri glitch, oltre ad alcuni errori relativi all'abilità speciale di Relm: Sketch. È stata infine rimossa la scena della tortura di Celes.Final Fantasy VI Advance è stato venduto insieme a una collezione di artbook raffiguranti ritratti dei personaggi della serie, realizzati dal celebre disegnatore di Final Fantasy, Yoshitaka Amano.
La versione originale giapponese per Super Nintendo Entertainment System è stata pubblicata per Wii Virtual Console in Giappone il 15 marzo 2011, in Europa e Australia il 18 marzo e in Nord America il 30 giugno dello stesso anno. Il gioco è stato pubblicato in Occidente con il suo titolo nordamericano, Final Fantasy III.
Final Fantasy VI è stato pubblicato nel servizio PlayStation Network, come parte dei "Classici PSone", in Giappone il 20 aprile 2011, nei territori PAL (Europa e Australia) il 2 giugno e in Nord America il 6 dicembre dello stesso anno. Questa riedizione è uguale a quella inclusa in Final Fantasy Anthology e Final Fantasy Collection, ed è compatibile con PlayStation 3, PlayStation Portable e PlayStation Vita.
Takashi Tokita, direttore e produttore di Square Enix, annunciò il 10 ottobre 2013 che la società avrebbe pubblicato una versione ottimizzata del gioco per i sistemi operativi Android e iOS nell'inverno dello stesso anno. Il gioco è stato pubblicato su Android il 15 gennaio 2014, mentre su iOS il 6 febbraio. Tra le novità: comandi eseguibili tramite touch screen, un sistema di aiuto per ricordare al giocatore il prossimo obiettivo da portare a termine, una nuova schermata di battaglia per adattarsi meglio agli scontri più concitati, un album che riassume tutti i capitoli della storia, una traduzione in italiano, un bestiario e 28 obiettivi del servizio Google Play Games. La grafica totalmente rifatta e le numerose differenze nei combattimenti hanno portato a pareri contrastanti da parte della critica.
Il gioco è incluso in tutte le versioni del Nintendo Classic Mini: Super Nintendo Entertainment System.
Final Fantasy VI ebbe anche un grande successo di vendite, e, ai tempi della sua pubblicazione, si trattava del titolo più venduto della saga. Al 31 marzo 2003 le versioni Super Nintendo e PlayStation hanno venduto complessivamente più di 3,48 milioni di copie nel mondo, di cui 2,62 milioni in Giappone e 860 000 all'estero, facendolo diventare il gioco di ruolo più venduto in Nord America fino alla pubblicazione di Final Fantasy VII, e il secondo titolo videoludico più diffuso del 1994, battuto soltanto da Donkey Kong Country. L'edizione Final Fantasy Collection ha venduto più di 400 000 copie nel 1999, mentre di Final Fantasy Anthology sono state vendute circa 364 000 copie in Nord America. La riedizione Final Fantasy VI Advance ha venduto 280 000 copie nel mondo, di cui 233 000 in Giappone nel primo mese di disponibilità. Tenendo conto dei dati di vendita delle numerose riedizioni, quindi, Final Fantasy VI ha venduto complessivamente più di 4,52 milioni di copie in tutto il mondo.Final Fantasy VI è il capitolo della serie in 2D di maggior successo commerciale e uno dei giochi di Square più diffusi in assoluto, oltre ad apparire nelle classifiche dei videogiochi più venduti di tutti i tempi nel Paese del Sol levante.
Final Fantasy VI ha ricevuto giudizi estremamente positivi, con le caratteristiche più apprezzate dalla critica che sono state l'innovativa ambientazione steampunk, la trama avvincente e matura, la resa grafica all'avanguardia per i tempi, la ricchezza e varietà del cast, l'eccellente caratterizzazione dei personaggi, la colonna sonora memorabile, il gameplay non lineare e un vasto mondo di gioco ricco di segreti. Ai tempi della sua pubblicazione, molti fan e critici (come le riviste Game Fan e Game Players) arrivarono a definirlo il miglior videogioco in assoluto. GamePro gli ha assegnato un 5/5, affermando che «personaggi, trama e avvenimenti memorabili, tutti insieme [danno] vita a un fantastico videogioco!». Electronic Gaming Monthly lo nominò gioco del mese, commentando: «Giochi di ruolo con tale profondità e realismo sono molto rari», per poi dichiarare che «riuscì a stabilire gli standard per l'eccellenza che tutti i giochi di ruolo continuano ancora a seguire», apprezzando particolarmente il forte coinvolgimento emotivo della storia. La rivista giapponese Famitsū gli assegnò un punteggio di 37/40, valutandolo come il miglior videogioco del 1994 (insieme a Ridge Racer). GameSpot dichiarò che «Final Fantasy VI è un capolavoro inequivocabile, e l'apice della serie. Tutto ciò che riguarda questo gioco, dalla splendida colonna sonora al cattivo diabolico, contribuisce a dar vita ad un'esperienza indimenticabile. Final Fantasy VI fu un titolo leggendario quando venne originariamente pubblicato, ed è altrettanto impressionante ancora oggi». Jeff Lundrigan di Game Players gli assegnò una valutazione del 98%, il punteggio più alto dato dalla rivista (al pari di Street Fighter II), affermando che «si tratta del più grande gioco di ruolo di tutti i tempi, e senza alcun dubbio uno dei migliori videogiochi in generale», lodando soprattutto la trama, da lui descritta come «la più grande, la più memorabile e la più intrigante in assoluto!». La rivista tedesca Total! diede valutazioni massime in tutte le categorie: gameplay, longevità, grafica e colonna sonora, assegnando infine un punteggio totale di 10/10 e definendolo come «una pietra miliare priva di difetti», e «uno dei più grandi videogiochi in assoluto».Il gioco ha continuato a ricevere recensioni molto positive anche con la successiva pubblicazione dei porting. Nel 1999 IGN ha descritto la grafica della versione PlayStation come «bella e sorprendente», affermando che, al momento della sua uscita, «Final Fantasy VI rappresentava tutto ciò che un gioco di ruolo doveva essere». Inoltre, ha elogiato il suo gameplay e la sua trama, sostenendo che questi aspetti hanno «preso tutto ciò che era presente nei giochi di ruolo precedenti e l'hanno perfezionato», creando un'atmosfera nella quale «i giocatori non avranno problemi a superare la grafica semplicistica e immergersi nell'ambiente e nella trama profonda». Il sito aggregatore di recensioni GameRankings riporta un gradimento del 94% per la versione SNES, 97% per la versione PlayStation, 91,02% per la versione Game Boy Advance e 92,14% per la versione iOS, rendendolo il titolo della serie con la valutazione più alta e uno dei videogiochi più quotati del sito. RPGamer ha assegnato un 10/10 sia alla versione SNES, sia a quella PlayStation, citando il suo gameplay come «semplice da comprendere per tutti i giocatori», e lodando la colonna sonora come «un capolavoro 16-bit», apprezzando «la trama matura e coinvolgente» e «il vasto cast di personaggi». Affermano in seguito che «segnò un significativo miglioramento grafico rispetto ai suoi predecessori, con sprite superbi e meglio definiti, ambienti ben dettagliati e una grafica pulita e colorata», rimanendo così uno dei loro videogiochi più quotati in assoluto. Infine i valutatori del sito lo hanno definito «un capolavoro epico» e «davvero uno dei più grandi videogiochi della storia», notando «la presenza di numerosi problemi del mondo reale, la maggior parte dei quali non erano mai stati trattati in nessun altro gioco a quei tempi, come gravidanze precoci o il suicidio». In un'altra recensione dello stesso sito, Final Fantasy VI venne nominato il miglior videogioco di tutti i tempi, con il commento: «Questo titolo dimostra semplicemente che un gioco non ha bisogno di avere ambienti in 3D renderizzati, o inquadrature cinematografiche, per risultare splendido e affascinante. [...] Final Fantasy VI resterà per sempre, ai nostri occhi, il miglior videogioco mai fatto». Anche Final Fantasy VI Advance è stato lodato: nel 2007 IGN l'ha nominato l'ottavo miglior videogioco per Game Boy Advance, descrivendolo come il più grande titolo della serie disponibile per la console. La versione per PC, conversione diretta dalle versioni per dispositivi mobili, non fu invece apprezzata da The Games Machine.
Final Fantasy VI è unanimemente considerato uno dei migliori videogiochi di tutti i tempi, e numerosi siti specializzati, tra cui IGN, GamesRadar e RPGFan, l'hanno nominato il miglior capitolo di Final Fantasy. Nella classifica di Electronic Gaming Monthly dei 100 migliori videogiochi in assoluto, stilata nel 1997, Final Fantasy VI arrivò alla nona posizione. Nintendo Power lo ha definito «il miglior gioco del decennio» e «il più grande gioco di ruolo di tutti i tempi», notando i miglioramenti grafici e sonori rispetto a Final Fantasy IV e Final Fantasy V, e le tematiche serie e profonde, aggiungendo in seguito che «con così tanta variazione di trama e gameplay... gli appassionati potrebbero perdersi in questo mondo per mesi». Nel 1997 l'hanno posizionato all'ottavo posto nella loro classifica dei 100 migliori giochi di tutti i tempi, dichiarando che «aveva tutto quello che i giocatori cercavano, eroi, eventi che distruggono il mondo, magia, pura crudeltà». La stessa rivista ha anche nominato il finale uno dei migliori dei videogiochi, e ha descritto la celebre scena dell'Opera come «una delle ragioni che rendono i videogiochi arte». Nella loro lista del 2008 dei migliori giochi per SNES raggiunse la terza posizione, mentre nel 2012, in occasione del loro ultimo numero, lo staff della rivista stilò una classifica dei 285 migliori videogiochi di tutti i tempi; Final Fantasy VI arrivò al quarto posto. Nel 2005 IGN lo collocò al 56º posto nella lista dei 100 migliori videogiochi, nominandolo «uno dei più grandi capolavori di Square»; in una seconda classifica stilata nel 2007, invece, il gioco è risalito fino al nono posto, un impressionante risultato gustificato dal cast memorabile, dalla colonna sonora e da «uno dei migliori cattivi della storia dei giochi di ruolo: Kefka Palazzo». In seguito lo stesso sito web lo nominò uno dei più grandi titoli del Super Nintendo, affermando che «ciò che rende il gioco veramente speciale è la trama. Final Fantasy VI affronta tematiche che pochi altri giochi riescono ancora a trattare, e ci presenta un eccezionale cast di personaggi meravigliosamente caratterizzati». Nel 2009 il gioco è stato inserito nella "Video Game Hall of Fame" di IGN, citando «una storia epica e avvincente, personaggi intriganti e un cattivo tremendamente crudele, folle e inquietante». Nel 2012 lo stesso sito l'ha infine nominato il miglior gioco di ruolo di tutti i tempi, affermando: «Ci sono troppi momenti in Final Fantasy VI degni di essere celebrati per citarli tutti. Biggs e Wedge che conducono Terra tra la neve. L'avvelenamento di Doma. Stivali insabbiati. La distruzione del mondo. Un'opera tragica. Ultros! Li portiamo nel cuore, per non parlare degli Esper e dei temi musicali più intensi comparsi nella serie fino ad ora».Nella classifica dei 100 migliori videogiochi di tutti i tempi stilata da Game Informer nel 2001, Final Fantasy VI si trova al settimo posto, con il commento: «Nessun altro gioco della serie può superare questo titolo, così come non può farlo qualsiasi altro gioco di ruolo». Nel 2006 i lettori di Famitsu lo votarono il 25º miglior videogioco della storia; di conseguenza, Kitase osservò come in Occidente l'apprezzamento di Final Fantasy VI fosse mediamente più alto che in Giappone, principalmente a causa delle numerose e improvvise innovazioni (ad esempio, l'assenza dei cristalli e di ambienti medievali) che nel 1994 allontanarono alcuni fan giapponesi legati alle origini di Final Fantasy. Durante i suoi viaggi in Europa, infatti, Kitase riuscì a parlare con molti appassionati della saga, e fu proprio durante queste occasioni che notò l'impressionante quantità di persone pronte a chiedergli di firmare le loro confezioni di Final Fantasy VI, piuttosto che di qualsiasi altro gioco della serie. Kitase sostiene infatti che «sembrano esserci tantissimi giocatori al di fuori del Giappone che considerano il sesto capitolo della saga come addirittura il miglior videogioco di tutti i tempi». Nel 2012, il sito web GamesRadar lo collocò al 14º posto nella loro classifica dei 100 più grandi videogiochi in assoluto, descrivendolo come «un enorme punto di riferimento nella storia videoludica» e continuando dicendo che «ha senza alcun dubbio la trama più matura, commovente ed eclettica dell'intera saga, esplorando perfettamente ogni nota del suo potenziale senza mai scivolare nel più ridicolo melodramma o nell'angoscia esagerata. Con tutto questo, riesce anche ad avere i personaggi più memorabili e interessanti della serie, i quali continuano a mantenere la loro umanità e il loro umorismo attraverso tutta la tragica storia del gioco. Queste sono persone "reali", che affrontano realisticamente tutto ciò che accade, non sono semplici archetipi progettati esclusivamente per soddisfare dei ruoli nella trama» e concludendo «si tratta certamente del gioco di ruolo più unico e "vivo" di tutti i tempi». Raggiunse la dodicesima posizione nella classifica del sito web Time dei 50 più grandi videogiochi di tutti i tempi, il gioco di ruolo più alto della classifica.The Epoch Times lo nominò nel 2013 il miglior gioco per SNES, commentando: «Non solo Final Fantasy VI è il miglior gioco per Super Nintendo, ma è indubbiamente anche il più grande videogioco mai creato».
Final Fantasy VI ricevette numerosi premi e riconoscimenti. La rivista statunitense Electronic Gaming Monthly gli assegnò i premi "Gioco del Mese", "Gioco dell'Anno", "Miglior Colonna Sonora", "Miglior Gioco di Ruolo", "Miglior Gioco di Ruolo Giapponese", "Miglior Sequenza" (riferendosi alla scena dell'Opera) e "Miglior Gioco Nintendo". Il sito web IGN gli diede l'Editor's Choice Award, un premio assegnato ai videogiochi da loro considerati tra i migliori di tutti i tempi. Nintendo Power assegnò invece i premi "Gioco del Decennio", "Miglior Difficoltà", "Miglior Trama", "Miglior Compagno" (Interceptor), "Miglior Arma" (la motosega di Edgar), "Miglior Ambientazione", "Miglior Mezzo di Trasporto" (l'aeronave di Setzer), "Software Engine dell'Anno", "Miglior Final Fantasy", "Miglior Cattivo" (Kefka Palazzo), "Miglior Gioco di Quarta Generazione" e "Miglior Design", venendo inoltre nominato nelle categorie "Miglior Sonoro", "Miglior Nemico" (Ultros e Zone Eater) e "Gioco dell'Anno", risultando quindi come il videogioco più premiato del 1994. GameFan assegnò i riconoscimenti "Gioco di Ruolo dell'Anno", "Gioco di Ruolo SNES dell'Anno" e "Miglior Colonna Sonora". Game Players, invece, diede a Final Fantasy VI il premio "Miglior Gioco di Ruolo per Console dell'Anno", e rimane il loro videogioco più quotato in assoluto. GameSpy assegnò alla versione per Game Boy Advance i premi "Gioco Portatile dell'Anno", "Gioco per Console dell'Anno" e "Gioco di Ruolo per Console dell'Anno", mentre VideoGames diede il riconoscimento "Miglior Gioco di Ruolo". Infine, GamePro assegnò i premi "Miglior Gioco SNES", "Miglior Gioco Rétro" e "Miglior Cast", lodando specialmente Kefka, Terra e Celes.
Final Fantasy VI fu l'ultimo titolo della serie a essere sviluppato per console a 16 bit e in 2D, con un gruppo di programmatori ormai esperti e in grado di sfruttare al massimo le potenzialità espressive del Super Nintendo. Tra gli sviluppatori, Yoshinori Kitase affermò in seguito di rimpiangere i tempi in cui fu realizzato il gioco, poiché le limitazioni del sistema costringevano i programmatori a delle soluzioni creative e a fare il massimo con quello che avevano a disposizione. Final Fantasy VI presentava comunque dei decisi miglioramenti grafici e sonori rispetto ai titoli precedenti della serie. Il gioco rappresentava idealmente una summa degli elementi di forza dei primi capitoli, ma deviava al tempo stesso dallo schema tipico che si era succeduto fino a quel punto. Fino ad allora, infatti, i Final Fantasy si erano distinti per la presenza di certi elementi di fondo comuni, come la presenza dei cristalli, di forze oscure in grado di minacciare l'equilibrio del mondo, dell'eterna lotta tra il bene e il male e di ambientazioni fantasy; il sesto capitolo sconvolse radicalmente questo schema e indirizzò l'intero genere verso nuovi stilemi narrativi e creativi.Final Fantasy VI venne a posteriori considerato dalla critica come una vera e propria pietra miliare nel panorama dei giochi di ruolo. IGN ha affermato che «Final Fantasy VI fornì ai giocatori un'esperienza semplicemente mai avuta prima», rivoluzionando e perfezionando il modo in cui un videogioco veniva narrato, mentre nella sua classifica dei migliori giochi di ruolo, affermò che «Final Fantasy VI condusse improvvisamente i giocatori verso una nuova generazione». Fu uno dei primi videogiochi della storia a presentare con successo una trama ricca, complessa e narrata da molteplici punti di vista, con la presenza di numerose scene drammatiche che ebbero un forte impatto emotivo sui giocatori, oltre a introdurre un gameplay che dava per la prima volta la possibilità di cambiare i membri del gruppo a piacimento, personalizzare i personaggi e gli stili di combattimento con abilità specifiche e il sistema degli Esper, numerosi eventi alterabili in base alle scelte del giocatore, dei personaggi complessi e con dei veri e propri drammi esistenziali alle spalle e un'ambientazione steampunk, che deviava decisamente rispetto ai mondi fantasy e medievaleggianti onnipresenti nei giochi di ruolo fino ad allora. Kitase dichiarò che l'influenza di Final Fantasy VI fu in parte responsabile della maggiore enfasi posta dagli sviluppatori sulla creazione dei personaggi nei successivi titoli della saga.Dopo Final Fantasy IV, che gettò le basi per la popolarità della serie, Final Fantasy VI venne considerato il titolo che consolidò e perfezionò l'intero panorama dei giochi di ruolo, definendo uno standard su tutti i livelli — grafica, sonoro, trama e gameplay — che per molti fan è rimasto insuperato nella serie. Negli anni seguenti alla sua uscita, influenzò lo stile e la trama di numerosi giochi di ruolo, come Wild Arms, Suikoden, alcuni capitoli della saga di Dragon Quest, Grandia, Chrono Trigger, tutti i titoli sviluppati utilizzando il motore RPG Maker, Final Fantasy VII e molti altri capitoli della serie, assurgendo a titolo di riferimento per l'intero genere. GamesRadar lo nominò uno dei giochi più influenti della quarta generazione dei videogiochi, sostenendo che «Final Fantasy VI è in grado di cambiare per sempre il modo in cui un giocatore vede il mondo videoludico». GT Reviews lo considera invece uno dei giochi di ruolo più importanti di tutti i tempi, definendolo «un vero e proprio classico» e «un titolo che ha "modellato" le trame dei videogiochi», citando anche le numerose innovazioni nel gameplay. Il sito web ScrewAttack sostiene che «Final Fantasy VI è un videogioco che ha anticipato tutto. Dalla leggendaria introduzione di Terra e i Blindati Magitek fra la neve, era molto chiaro che questo gioco era stato creato da un gruppo di programmatori che stava lavorando al massimo. [...] In un'epoca in cui tutti gli sviluppatori di videogiochi avevano ormai accettato il fatto che numerose idee dovevano essere scartate a causa del limitato spazio del sistema, Final Fantasy VI ha dimostrato all'intera industria che, nonostante le molteplici barriere imposte dalle console, i giochi potevano comunque avere trame al pari della letteratura, ci ha dimostrato che la grafica, seppur semplicistica, poteva evocare forti emozioni e pensieri, proprio come tutti gli altri medium, e possibilmente in una maniera che non può essere imitata. Final Fantasy VI è stato il primo esempio di vera narrazione videoludica, e per molti di noi, la prova che i videogiochi possono essere molto più di semplici videogiochi. Essi possono, infatti, essere arte».
Final Fantasy VI: The Interactive CG Game — conosciuta anche come Final Fantasy SGI demo o Final Fantasy x, da non confondere con Final Fantasy X — è una breve demo realizzata da Square nell'agosto del 1995 utilizzando personaggi e ambientazioni di Final Fantasy VI. Venne prodotta utilizzando l'allora moderna tecnologia Silicon Graphics (SGI), appena acquisita da Square. Si trattò del primo passaggio dell'azienda alla grafica 3D, e molti pensarono che si trattasse di un nuovo titolo della serie per Nintendo 64, il quale utilizzava, appunto, hardware SGI. La Square, tuttavia, non era impegnata con console Nintendo ai tempi della realizzazione della demo, e la tecnologia mostrata venne in seguito utilizzata in alcune sequenze di Final Fantasy VII e futuri giochi per PlayStation. La demo mostrava Terra, Locke e Shadow in una battaglia contro un Golem, ed era controllata soprattutto tramite mouse: per esempio, formare una stella con il cursore evocava un drago per attaccare.Il 27 aprile 2010, il produttore di Square Enix, Shinji Hashimoto, dichiarò che lo sviluppo di un remake di Final Fantasy VI per Nintendo DS era «incerto» a causa di «problemi tecnici». In seguito, tuttavia, la Square prese in considerazione la possibilità di un remake di Final Fantasy VI e Final Fantasy V per Nintendo 3DS. Nel 2015, Tetsuya Nomura ha espresso un forte interesse nello sviluppo di un remake del sesto capitolo della saga subito dopo quello di Final Fantasy VII.
Final Fantasy VI (JPG), in Super Console (Milano, Futura Publishing), nº 6, luglio/agosto 1994,  pp. 55-57, OCLC 955739451.
 Final Fantasy VI (JPG), in The Games Machine (Aktia), nº 329, febbraio 2016,  pp. 66-67, OCLC 908154087.
(JA) Final Fantasy 6 advance kōshiki complete guide, Square Enix, 2007, ISBN 978-4-7575-1846-9.
(EN) Final Fantasy Anthology instruction manual, Square Enix, 1999, ISBN non esistente.
(EN) Fantasy Quest: Interview with Ted Woolsey, in Super Play (Future plc), nº 23, 1995, ISSN 0966-6192.
(JA) Final Fantasy VI PlayStation Game Boy Advance Famitsu Reviews, in Famitsū, nº 915.
(EN) Nintendo - Final Fantasy III, Nintendo. URL consultato il 1º maggio 2019 (archiviato dall'url originale il 20 maggio 2017).
