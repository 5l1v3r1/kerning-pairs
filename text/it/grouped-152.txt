
La  pianura alluvionale (o piana alluvionale) è un ambiente sedimentario in cui la sedimentazione è controllata dalle correnti fluviali. Le pianure alluvionali si sviluppano in valli e bacini intra-continentali, e sono costituite da sedimenti clastici, ai quali si dà il nome di alluvium (sedimenti alluvionali). Si tratta di aree tra le più popolate ed economicamente rilevanti della Terra, per lo sviluppo che vi assumono l'agricoltura (nelle zone favorevoli dal punto di vista climatico), e l'industria.
Vi si sviluppano anche le maggiori aree a foresta tropicale del mondo (ad esempio i bacini del Rio delle Amazzoni e del Congo), e le più estese aree a prateria (come ad esempio la prateria nordamericana e le Pampas), di importanza fondamentale per l'equilibrio ecologico a scala globale, oltre che di grande interesse naturalistico.
Le pianure alluvionali sono aree più o meno estese (con ampiezze che possono andare dalle centinaia di metri alle migliaia di chilometri), pianeggianti, di solito con debole inclinazione verso la costa continentale che tende progressivamente a decrescere nella stessa direzione. Geometricamente hanno la forma di prismi sedimentari con forma grossolanamente a conca o a truogolo, in cui la granulometria dei sedimenti decresce da monte verso costa, con il diminuire del gradiente topografico e quindi della velocità delle correnti fluviali. La caratteristica più evidente delle piane alluvionali è la presenza di un reticolo idrografico, scavato nell'alluvium dalle acque superficiali in forme che dipendono principalmente da tre fattori:
granulometria del sedimento trasportatoGeneralmente, come già accennato, il gradiente topografico tende a diminuire con la distanza, da monte a valle e verso la costa, mentre la diminuzione delle pendenze porta ad una diminuzione della velocità della corrente e quindi al decrescere della granulometria del sedimento per la progressiva sedimentazione delle frazioni più grossolane. La portata dei corsi d'acqua tende invece ad aumentare per effetto del contributo degli affluenti ai corsi d'acqua principali.
Il sedimento trasportato dai fiumi (o trasporto solido) varia lungo il battente d'acqua sia come quantità (e concentrazione) che come dimensioni delle particelle, in funzione della velocità della corrente e del regime di flusso, e viene distinto in carico di fondo e carico sospeso. La velocità della corrente è minima nello strato d'acqua a contatto con il fondale e va aumentando verso l'alto, dapprima rapidamente, poi più lentamente, fino a raggiungere la velocità della corrente che fluisce liberamente.
il carico di fondo (bed load) è concentrato presso l'interfaccia acqua-sedimento e consiste principalmente di granuli di sabbia fittamente allineati (tappeti di trazione), e talora di piccoli ciottoli, che si muovono per rotolamento e trascinamento; massi e blocchi vengono rimossi solo in condizioni estreme di piena. Il regime di flusso è generalmente laminare, e il meccanismo prevalente di sostentamento dei granuli è costituito dagli urti tra i granuli stessi. La porzione superiore del carico di fondo è caratterizzata da uno strato di granuli che si muovono prevalentemente per saltazione, con traiettorie curvilinee. Lo spessore dello strato d'acqua interessato dal carico di fondo è in realtà molto scarso: va da pochi millimetri fino ad alcuni decimetri nei fiumi più importanti.
il carico sospeso (suspended load) è meno concentrato (perché le particelle sono disperse nel fluido), anche se molto più abbondante di quello di fondo (mediamente da 10 a 20 volte, ma anche fino a centinaia di volte), ed è distribuito lungo la verticale secondo il diametro di caduta delle particelle. Le particelle sono quindi selezionate dalla corrente in modo tale che le frazioni più grossolane tendono ad aumentare verso il basso, e si concentrano presso il fondo. In tal modo, il limite tra carico sospeso e carico di fondo è in realtà sfumato. Il regime di flusso è generalmente turbolento, e le traiettorie dei granuli sono irregolari.
Silt e argilla sono trasportati in sospensione alla stessa velocità della corrente, e coprono quindi distanze molto grandi per unità di tempo (fino a centinaia o migliaia di chilometri in un anno), mentre il materiale sabbioso trasportato presso il fondo viaggia molto più lentamente (in media da 1 a pochi metri al giorno, eccezionalmente fino ad alcune centinaia di metri al giorno). Quindi la sabbia che arriva al mare è molto più "vecchia" del fango che l'accompagna. In una data sezione del canale fluviale, il diametro massimo dei granuli del sedimento (ovvero i granuli più grandi che la corrente riesce a prendere in carico), esprime la velocità della corrente (ovvero la sua competenza), ed è quindi il parametro più significativo dal punto di vista idraulico da prendere in considerazione per le ricostruzioni paleo-ambientali su sezioni geologiche.
Il carico sospeso, per definizione, non dà origine a depositi con morfologie e strutture definite, e può deporsi per decantazione successivamente ad eventi di piena, entro la piana d'inondazione. Il risultato, dopo il ritiro delle acque entro l'alveo ordinario, è una distesa di materiale fangoso (costituito prevalentemente da silt e argilla), la cui superficie, fintanto che permane soffice, può venire segnata da impronte di animali, da gocce di pioggia o dal ruscellamento di acque superficiali; tuttavia di solito questa superficie si secca rapidamente e si fessura in forma di poligoni. In clima arido si può avere la formazione di piccole dune eoliche ad opera del vento, mentre l'evaporazione si spinge fino alla precipitazione di sali nel suolo (concrezioni calcaree, ferruginose, ed evaporitiche).
Il carico di fondo dà origine a tutte le morfologie e a tutte le strutture sedimentarie dei depositi fluviali, che sono oggetto di studio da parte delle sedimentologia.
I classici esperimenti di Gilbert (1914) hanno consentito di distinguere quattro stadi successivi di evoluzione dei depositi di fondo, in relazione all'aumentare della velocità di flusso della corrente:
vengono messe in movimento singole particelle, mentre la superficie del fondo rimane piana;
il movimento si propaga rapidamente a causa degli urti tra i granuli e si formano ripple marks, che tendono a migrare nella direzione della corrente a causa dell'erosione del lato sopra-corrente e della deposizione sul lato sotto-corrente, con formazione di laminazioni oblique a piccola scala (da pochi millimetri a pochi centimetri);
all'aumentare della velocità della corrente, i ripple vengono erosi e il materiale viene mosso lungo una superficie piana, per trasporto planare (sheet transportation);
con un incremento ulteriore di velocità, si formano dune subacquee (o barre) caratterizzate da un lato sopra-corrente poco inclinato e molto sviluppato, e da un lato sotto-corrente breve e molto inclinato: si ha trasporto planare dei granuli sul lato sopra-corrente e deposizione sul lato sotto-corrente, con formazione di una laminazione obliqua ad elevata inclinazione. Queste barre raggiungono da alcuni decimetri ad alcuni metri di altezza e fino a diversi metri di lunghezza. Con la diminuzione della velocità di flusso (condizione che si raggiunge ad esempio dopo una piena), sul lato sotto-corrente di una barra si possono formare ripple marks.I depositi di sabbie fluviali assumono in sezione un aspetto "a festoni", che deriva dalla presenza di laminazioni oblique che si incrociano (cross bedding) lungo superfici planari o concave verso l'alto, generate dall'interferenza di più barre che si giustappongono e si sovrappongono.
Una pianura alluvionale è l'espressione geomorfologica di un sistema alluvionale, composto da due tipi di elementi:
canali: elementi attivi, di origine erosiva, riempiti di sedimenti prevalentemente sabbiosi deposti da correnti fluviali;
piane di inondazione (o piane inondabili): elementi passivi, formati da depositi prevalentemente fini (argilloso-siltosi) di riempimento derivati dalla tracimazione delle acque dai canali.Le maggiori irregolarità morfologiche in queste aree sono date dai canali stessi (depressioni), dai loro argini naturali e dalle barre formate dai depositi da corrente (rilievi). Gli argini naturali sono accumuli di sedimento formati dalla tracimazione delle acque in regime di piena, mentre le barre sono accumuli di sedimento determinati dall'azione delle correnti.Una pianura alluvionale è costituita solitamente da due zone concentriche: l'alta e la bassa pianura, disposte a forma ellittica, il cui asse maggiore è il fiume che le origina.
La zona più esterna è detta "alta pianura", in cui tendono a prevalere i processi erosivi e nella quale possono essere presenti affioramenti di rocce lapidee alterate e/o fessurate o terrazzi di sedimento consolidato e cementato, attraverso i quali l'acqua piovana viene filtrata, raccogliendosi in falde freatiche.
La superficie in questa zona è quindi prevalentemente secca, con idrografia caratterizzata da pochi corsi d'acqua ad andamento rettilineo per i gradienti topografici più elevati, con depositi prevalentemente grossolani (ghiaioso-sabbiosi).
I corsi d'acqua in questo settore della pianura tendono ad assumere un tracciato diritto o debolmente ondulato, e la configurazione più tipica è quella di canale intrecciato (braided), contraddistinto dalla presenza di barre fluviali: cumuli di ghiaia o sabbia di forma grossolanamente romboidale che tendono a migrare nel verso della corrente per il progressivo trasporto del materiale clastico nelle fasi di piena.
Queste barre sono caratterizzate internamente da laminazioni oblique incrociate, di origine trattiva, inclinate nella direzione della corrente, con tipica forma a "festoni" (cross bedding). Le rapide variazioni nella direzione della corrente e la turbolenza locale del flusso determinano superfici erosive concave (a truogolo), rapidamente riempite di nuovo sedimento laminato, che danno il tipico aspetto incrociato di queste strutture. I corsi d'acqua intrecciati sono caratterizzati da elevata instabilità e da frequenti diversioni per rottura degli argini naturali durante le piene. Spesso questi fenomeni danno origine a depositi grossolani a forma di lingua o di ventaglio (ventagli di rotta o crevasse splay), ricchi di frammenti d'argilla (clasti pelitici di materiale più fine strappato agli argini).
Se la piana alluvionale confina con una catena montuosa, la sua parte alta è caratterizzata dalla presenza di conoidi di deiezione allo sbocco delle valli, depositi di sedimenti grossolani a forma di ventaglio che si originano per il rallentamento della corrente di fiumi e torrenti montani, causato dalla brusca diminuzione di pendenza e dalla perdita del confinamento laterale.
Il materiale più fine, quindi più leggero, come sabbie fini, silt e argille, viene trasportato più a lungo dal fiume, e deposto nella zona detta "pianura bassa", avente una pendenza mediamente inferiore rispetto alla pianura alta.
Qui il suolo è prevalentemente argilloso-siltoso, quindi tendenzialmente impermeabile, ed è facile la formazione di marcite, paludi e acquitrini. Il terreno risulta essere più fertile e facilmente coltivabile. Quando le acque sotterranee di falda incontrano i sedimenti a bassa permeabilità della pianura bassa, sovente risalgono in superficie formando risorgive, fenomeno tipico ad esempio della pianura padano-veneta.
I canali, a causa del bassissimo gradiente topografico, tendono a divagare assumendo un andamento a meandri. La formazione dei meandri avviene a causa di un fenomeno di migrazione laterale del corso d'acqua, determinato da processi di sedimentazione ed erosione ai due lati dell'alveo del corso d'acqua. Si distinguono infatti in un alveo di forma sinuosa (non rettilinea) un lato convesso (lato interno della curva definita dall'alveo) e un lato concavo (il lato esterno della curva). La massa d'acqua contenuta nel canale è soggetta alla forza centrifuga, che tende a spostare la massa d'acqua verso il lato concavo, dove la velocità della corrente e quindi la sua capacità di erodere i sedimenti sono maggiori e dove il fenomeno prevalente è l'erosione. Viceversa, nel settore di canale in prossimità del lato convesso, la velocità della corrente è minore: quindi il sedimento in carico tende a deporsi e prevale la sedimentazione.
Quindi, mentre sul lato convesso si ha progressivo accumulo di materiale e in quel settore il canale viene colmato, sul lato opposto la corrente erode gradualmente i sedimenti di piana alluvionale e il canale si espande. Come conseguenza, il meandro assume una curvatura a "laccio" sempre più accentuata. Questo processo prosegue fino a quando il "collo" del meandro (figura a fianco) diviene tanto sottile da cedere a una piena, determinando il taglio (bypass) del meandro stesso e la formazione di un nuovo alveo che unisce i due punti a maggiore curvatura. L'alveo corrispondente al meandro abbandonato rimane come lanca stagnante e viene gradualmente colmato di sedimento fine (tappo di argilla o clay plug). Il materiale sabbioso-siltoso che si accumula sul lato convesso costituisce un corpo di barra (barra di meandro o point bar), caratterizzato da una stratificazione inclinata nella direzione di accrescimento del meandro.
Il materiale fine portato in carico dalla corrente durante le piene, quando le acque tendono a tracimare dall'alveo, tende a depositarsi ai lati dell'alveo stesso e a formare depositi a forma di cuneo, gli argini naturali, composti da alternanze di sottili strati sabbiosi e siltoso-argillosi, che si assottigliano gradualmente verso l'esterno fino a confondersi con la piana d'inondazione. Il fenomeno, nei canali sinuosi e meandriformi, è più accentuato sul lato concavo delle sinuosità, dove la forza centrifuga tende a spostare la direttrice di maggiore velocità della corrente. La rottura di questi argini, determinata talora da eventi di piena eccezionali, dà luogo a depositi più grossolani a forma di ventaglio o conoide (i ventagli di rotta o crevasse splay).
La pianura bassa a ridosso della costa e presso le foci dei fiumi che la costruiscono, può passare gradualmente a una piana deltizia.
Le pianure alluvionali possono sviluppare una grande varietà di ecosistemi, a seconda della fascia climatica e del regime delle precipitazioni. In estrema sintesi, si possono ricordare le seguenti categorie, localizzabili nelle zone morfologiche tipiche di questo ambiente:
Ambiente fluviale: alghe e piante superiori continentali di ambiente umido; notevole sviluppo delle faune ittiche; faune ad anfibi, rettili e mammiferi di ambiente acquatico. Nel caso di canali intrecciati, le barre più stabili (emerse anche nei periodi di piena) possono essere in parte colonizzate dalla vegetazione continentale (prevalentemente arbustiva o erbacea), mentre entro l'alveo di piena si può sviluppare solo vegetazione palustre e algale. Nei canali di tipo meandriforme, le barre hanno spesso carattere di maggiore stabilità e possono formare vere e proprie isole fluviali, con sviluppo di vegetazione ad alto fusto. Isole possono essere formate anche dai meandri tagliati, nel breve periodo di stabilizzazione del nuovo alveo (in cui quello vecchio è ancora attivo).
Ambiente palustre: rappresentato dalle lanche corrispondenti agli alvei abbandonati; questi specchi di acqua stagnante sono destinati a rapido interramento, e inoltre sono soggetti spesso a episodi di anossia: in queste condizioni l'ittiofauna può essere poco sviluppata oppure oligotipica. L'avifauna può essere ben rappresentata per le condizioni protette di questi microambienti e per la folta vegetazione nei climi umidi, con sviluppo sia di alghe che di piante superiori. Spesso inoltre tra le successive barre di meandro si hanno rughe concentriche (scroll bar) intervallate da depressioni che possono essere sede di acquitrini: per la loro instabilità, dovuta alla rapida migrazione delle barre, questi microambienti sono popolati prevalentemente da anfibi e dai loro predatori, e da pesci rimasti intrappolati nei periodi di piena, oltre che da alghe e vegetazione palustre.
Ambiente palustre (rappresentato da acquitrini e torbiere): sviluppo sia di alghe che di piante superiori. Ricche faune ittiche, anfibi e rettili; notevole anche lo sviluppo dell'avifauna e dei mammiferi di ambiente acquatico.
Ambienti di prateria, savana, steppa, tundra: ambienti caratterizzati complessivamente da vegetazione bassa, erbacea e arbustiva, con pochi alberi d'alto fusto. Vi prosperano mammiferi erbivori, talora di grande mole, spesso gregari, e i loro predatori; le specie variano a seconda della fascia climatica (subartica, temperata, tropicale). Nei climi temperato-caldi si ha una certa abbondanza di rettili terricoli (in particolare serpenti).
Ambiente di foresta temperata: foreste di latifoglie, caratterizzate da un ricco sottobosco, che si sviluppano nella fascia temperata. Mammiferi erbivori e carnivori, anfibi e rettili. Notevole ricchezza di uccelli.
Ambiente di foresta alluvionale: foreste che si sviluppano in piane alluvionali, stagionalmente allagate. Si trovano solitamente nella fascia tropicale, caratterizzata da stagioni di alta piovosità o monsoni. La fauna vede una notevole presenza di anfibi e un basso numero di mammiferi terrestri (solitamente in grado di nuotare, o prevalentemente arboricoli).
Ambiente di foresta pluviale tropicale: tipica della fascia equatoriale, in aree con elevate precipitazioni stagionali. Si tratta delle aree con più elevata varietà e ricchezza di vita animale e vegetale del pianeta. Le foreste pluviali più estese si sviluppano in grandi bacini alluvionali, come quelli del Rio delle Amazzoni e del Congo.
Questo ambiente sedimentario è presente da quando sulla superficie terrestre vi è stata acqua libera allo stato liquido su aree continentali stabili. Queste condizioni sono comparse e si sono gradualmente stabilizzate nel corso dell'Archeano, da 3700 a 2700 milioni di anni fa. Rocce sedimentarie di questa età sono state studiate in America settentrionale (Canada e Stati Uniti), Africa del sud (Sudafrica e Zimbabwe), India meridionale e Australia occidentale. I primi veri depositi di piana alluvionale conosciuti, caratterizzati da canali fluviali di tipo intrecciato, sono stati studiati in India nella regione del Dharwar; datano a 3200-3000 milioni di anni fa, e presentano caratteri sedimentologici assimilabili a quelli attuali.
Le pianure alluvionali sono state a lungo prive di forme di vita documentate, almeno fino alla comparsa delle prime forme di vita vegetale in ambiente subaereo, nel Siluriano. È però con il Paleozoico Superiore che le aree continentali vengono diffusamente colonizzate dalla vegetazione e da forme di vita animali. In particolare, con il Carbonifero le pianure alluvionali costiere sono sede di foreste con clima umido e di ricche faune ad artropodi (insetti e aracnidi) e anfibi. Nel Permiano i rettili fanno la loro comparsa nelle pianure continentali, dapprima con forme primitive, poi con i Terapsidi: forme evolute ben differenziate tra erbivori e carnivori. Nel Mesozoico questo ambiente è invaso progressivamente dagli Arcosauri, i cui rappresentanti più evoluti sono noti come Dinosauri, che evolvono ecosistemi con relazioni trofiche complesse. Con l'evento di estinzione di massa tardo cretacico questi sono rimpiazzati dai mammiferi, con forme prevalentemente di foresta nel Paleogene, mentre dal Miocene, con l'aumento della temperatura e l'impostazione di condizioni relativamente più aride, si diffondono le praterie e si evolvono gli ungulati di tipo moderno.
In Italia vi sono diversi esempi nel passato geologico di formazioni composte da sedimenti alluvionali. Un esempio particolarmente didattico è costituito dal sistema di piana alluvionale che occupò gran parte dell'area delle attuali Alpi meridionali (il cosiddetto Dominio Sudalpino) dalla Lombardia al Trentino-Alto Adige nel Permiano Superiore. Si tratta di sedimenti arenaceo-conglomeratici di colore rossastro, deposti dall'azione di corsi d'acqua di tipo prevalentemente intrecciato in ambiente arido o semi-arido. Nell'area più occidentale Lombardia prevalgono i sedimenti più grossolani, conglomeratici, che costituiscono il Verrucano Lombardo e rappresentano sedimenti di piana alluvionale prossimale ("alta pianura"). Verso est (Trentino-Alto Adige), questa formazione passa lateralmente alle Arenarie di Val Gardena, che rappresentano le facies distali (di "bassa pianura") dell'antico complesso alluvionale, con frequenti reperti fossili vegetali, anche di statura arborea. Questa pianura era prospiciente verso est ad un'area costiera, con relativi sedimenti di ambiente marino poco profondo (Formazione a Bellerophon).
La condizione di base per lo sviluppo di facies geologiche e geomorfologiche di pianura alluvionale sulla superficie di un corpo celeste è la presenza stabile di liquidi a bassa viscosità in grado di scorrere con un comportamento di tipo newtoniano e con regime prevalentemente turbolento. Nel sistema solare, oggetti geologici ed elementi geomorfologici riconducibili a processi di tipo fluviale e alluvionale in senso stretto sono presenti (oltre che ovviamente sulla Terra) anche sul pianeta Marte e su Titano (il satellite maggiore di Saturno), con caratteristiche morfologiche che sono espressione di processi molto simili a quelli terrestri. Tuttavia, anche su corpi celesti la cui superficie è sostanzialmente anidra e priva di liquidi (e lo è stata anche nel passato geologico), come Venere e la nostra Luna sono presenti elementi morfologici di tipo simile, riconducibili però ad attività vulcanica e all'escavazione di canali da parte di lave spiccatamente fluide e dotate di capacità erosiva meccanica. In tali casi l'esito, dal punto di vista morfologico, è di fatto simile alle forme d'erosione e sedimentazione conosciute sulla Terra nei sistemi alluvionali (descrivibili ugualmente come sistemi a meandri o intrecciati), e presuppone la presenza di accumuli di materiale (in questo caso in parte magmatico e in parte detritico) con significato analogo, come ad esempio argini naturali, barre di meandro etc. Elementi morfologici simili a canali fluviali ma derivati da attività vulcanica, meno ben conosciuti rispetto agli esempi citati sopra, sono stati osservati anche su altri corpi celesti del sistema solare, come il pianeta Mercurio e il satellite di Giove Io, caratterizzato da intenso vulcanismo.
Sedimenti assimilabili a depositi alluvionali sono probabilmente presenti anche sul pianeta Marte, verosimilmente sviluppatisi in condizioni simili a quelle della Terra primitiva. Sono stati rilevati per mezzo delle sonde spaziali (tramite soprattutto il telerilevamento fotografico) canali sia di tipo intrecciato che a meandri situati entro solchi vallivi (un esempio molto citato è Melas Chasma, nell'immagine a destra), e formazioni geologiche simili ad apparati deltizi. Si ritiene che queste formazioni si siano originate nella parte finale del Noachiano, era geologica di Marte la cui datazione è stimata da 3800 a 3500 milioni di anni fa (corrispondente quindi alla parte più antica dell'Archeano terrestre).
La distribuzione e la configurazione di queste strutture sono in accordo con una rete di drenaggio naturale e presentano indubbie analogie con le morfologie associate sulla Terra ad acque correnti in aree continentali. Ciò supporterebbe l'ipotesi che nel passato geologico di Marte vi fosse acqua allo stato liquido. Attualmente, le condizioni di pressione atmosferica e temperatura della superficie marziana non consentono la presenza stabile di acqua libera se non forse nelle regioni più basse, che si possono trovare al di sopra del punto triplo dell'acqua. Secondo ipotesi alternative, le formazioni geologiche indicate potrebbero essere state originate anche da anidride carbonica allo stato liquido (attualmente presente in quantità considerevoli come ghiaccio nelle calotte polari di Marte) o da metano liquido.
La missione (iniziata nel 2012) del Mars Science Laboratory (noto come Curiosity), ha consentito per la prima volta la ripresa di immagini ravvicinate di sedimenti marziani interpretabili come depositi alluvionali. Si tratta di rocce sedimentarie clastiche con granulometria molto variabile (conglomerati, arenarie e siltiti). I granuli (clasti), di cui sono composti i sedimenti più grossolani sono contraddistinti da discreta selezione e sovente da un buon arrotondamento, caratteristiche che suggeriscono una loro rielaborazione da parte di acque correnti. I depositi arenacei appaiono organizzati in strati, talora con evidenti strutture sedimentarie (laminazione incrociata o cross bedding), che sono espressione di ripple marks e dune subacquee, alternati con siltiti laminate. La loro granulometria, peraltro, è tale (sabbie grossolane e molto grossolane, con granuli fino a oltre 2 mm) da escludere che si tratti di strutture da duna eolica (originate cioè dal vento). Questi sedimenti sono quindi interpretabili come depositi di canale fluviale e, in generale, di piana alluvionale.
L'unico altro corpo celeste noto nel sistema solare (oltre alla Terra) sulla cui superficie sono attualmente presenti stabilmente liquidi, è il satellite maggiore di Saturno, Titano, dotato di un'atmosfera molto più densa di quella di Marte e con una pressione atmosferica maggiore del 50% rispetto a quella terrestre. Le condizioni della superficie di Titano sono conosciute da alcuni anni grazie alla recente missione spaziale Cassini-Huygens.
Il satellite è ricoperto in gran parte da mari e laghi di idrocarburi allo stato liquido (metano ed etano soprattutto); è stato anche rilevato un vero e proprio reticolo idrografico, sia di tipo ramificato che meandriforme, con morfologia del tutto analoga a quella degli equivalenti terrestri. Sul satellite, secondo tutte le evidenze finora raccolte dalla missione Cassini, è presente un ciclo idrologico impostato non sull'acqua ma sugli idrocarburi, con evaporazione, precipitazioni atmosferiche, una rete di drenaggio e bacini di raccolta dei fluidi. Anche se le immagini radar finora raccolte non hanno sufficiente dettaglio per il riconoscimento di elementi morfologici a piccola e media scala (come ad esempio argini naturali e barre, ventagli di rotta...), è del tutto verosimile che depositi di tipo alluvionale si possano essere formati in questo contesto.
L'immagine ravvicinata (a sinistra) della superficie titaniana riportata dal modulo Huygens mostra depositi di aspetto e consistenza simili a quelli della sabbia, con ciottoli ben arrotondati analoghi a quelli presenti nei sedimenti fluviali terrestri di corsi d'acqua di tipo intrecciato. In questo caso, i ciottoli sono composti di ghiaccio d'acqua, e il sedimento è probabilmente costituito sempre da frammenti di ghiaccio. È interessante notare le evidenti depressioni situate alla base di alcuni ciottoli (ad esempio alla base del ciottolo tondeggiante poco sotto il centro dell'immagine), che per analogia con sedimenti terrestri sono interpretabili come fenomeni di erosione prodotti dall'azione di correnti fluide con caratteristiche reologiche simili a quelle dell'acqua, anche se occorre notare che non vi sono evidenze dirette della presenza di fluidi al momento della ripresa dell'immagine. Nella fotografia a destra è riportato il dettaglio di un ciottolo in un contesto di estuario fluviale terrestre, con aspetto del tutto simile a quello del sito di atterraggio del modulo Huygens.
Anche su Venere è stata riscontrata la presenza di canali con pattern sia intrecciati che meandriformi e formazioni interpretabili come barre di meandro ed edifici deltizi, con caratteri morfologici molto simili (anche se non identici) agli analoghi terrestri e sviluppo talora pari a centinaia o migliaia di chilometri. In particolare, i canali a meandri venusiani sono simili a quelli terrestri per quanto riguarda le misure di lunghezza d'onda e ampiezza dei meandri, ma il rapporto tra le due misure (lunghezza d'onda / ampiezza) e il raggio di curvatura sono leggermente più elevati per i meandri venusiani. Questi caratteri evidenziano una sinuosità complessivamente meno marcata rispetto agli analoghi terrestri e sembrerebbero indicare caratteristiche di flusso non completamente assimilabili.
D'altro canto, considerate le condizioni estreme di pressione e temperatura alla superficie venusiana, è generalmente accettato che né l'acqua né alcun altro dei liquidi sopra citati possano essere all'origine di queste strutture. Nemmeno l'acido solforico originato dalle nubi atmosferiche può averle determinate, poiché l'elevata temperatura negli strati bassi dell'atmosfera (437-467 °C) ne induce la vaporizzazione. È ugualmente poco probabile che si tratti di strutture createsi nel remoto passato del pianeta, in condizioni ipoteticamente meno estreme di quelle attuali, a causa dell'elevata dinamicità della crosta venusiana (diversamente da quella di Marte).
Recentemente, è stata avanzata l'ipotesi che i canali e le strutture relazionate siano state create dallo scorrimento di lave non-silicatiche (a composizione carbonatica), la cui viscosità a temperature come quelle della superficie di Venere è compatibile con queste morfologie e con i tempi necessari allo scavo dei canali stessi (mentre la maggior parte delle lave silicatiche a composizione basaltica, le meno viscose conosciute, solidificherebbero comunque troppo in fretta e darebbero origine a strutture molto diverse). Le uniche eruzioni carbonatitiche osservate sulla Terra (vulcano Ol Doinyo Lengai, Tanzania), hanno dato origine a lave a bassa temperatura (500-600 °C) e bassissima viscosità, di aspetto e consistenza simili a quelle del fango. Si tratterebbe quindi di magmi con caratteristiche reologiche abbastanza prossime a quelle dell'acqua e in grado di dare origine a strutture sedimentarie confrontabili. Altri fluidi di origine vulcanica con comportamento reologicamente simile a quello dell'acqua alle condizioni della superficie di Venere sarebbero lo zolfo, od anche rocce effusive a temperatura eruttiva estremamente elevata (oltre 1200 °C) come le komatiiti o ancora lave basaltiche forse simili ai basalti lunari ricchi in ferro e titanioIn questi casi, l'equivalente dei sedimenti alluvionali terrestri sarebbero frazioni cristallizzate del magma e frammenti di roccia erosi e presi in carico dallo stesso.
Anche nel caso della Luna, le caratteristiche stesse del satellite (troppo piccolo per aver mai avuto una pressione atmosferica significativa), e la sostanziale assenza di minerali idrati nei campioni di superficie disponibili, portano all'interpretazione di morfologie canaliformi di tipo fluviale come forme derivate dall'attività vulcanica. La sinuosità di questi canali è molto variabile, ma generalmente inferiore a quella degli analoghi terrestri. Sono presenti argini naturali (levee), e il rapporto tra ampiezza e profondità dei canali è generalmente alto (da 4/1 a 11/1).
Il loro profilo può essere sia a V che a U, dipendentemente dallo stato di degradazione dei fianchi dei canali stessi. Il loro sviluppo può essere di decine di chilometri: il canale più grande conosciuto è la Vallis Schröteri, che raggiunge circa 175 km di lunghezza e un'ampiezza massima di circa 10 km, ed è caratterizzata da terrazzi naturali interni, dovuti alla reincisione dell'alveo da parte di varie generazioni di flussi. Questi elementi morfologici, nella terminologia esogeologica tradizionale, rientrano nelle categorie Rimae per quelle più ridotte (chilometri o decine di chilometri di lunghezza e centinaia di metri o chilometri di ampiezza), e Valles per quelle più sviluppate (decine o centinaia di chilometri di lunghezza e fino a decine di chilometri di ampiezza).
I canali lunari si originano spesso improvvisamente da aree topograficamente depresse (tipicamente crateriformi) che rappresentano probabilmente antichi centri eruttivi, mentre all'estremità distale generalmente mancano elementi morfologici definiti (come sarebbe ad esempio un delta fluviale vero e proprio). Questo è dovuto verosimilmente sia a processi di seppellimento da parte di flussi successivi che alla fluidità delle lave responsabili dell'escavazione dei canali, che ha impedito lo sviluppo e la preservazione di depositi terminali.
I fluidi responsabili di queste morfologie sono probabilmente lave di tipo basaltico, più fluide della maggior parte degli analoghi terrestri (basalti ad alto contenuto di ferro e titanio). Poiché attualmente la Luna è priva di un'attività geologica significativa, la formazione di queste strutture si è verificata nel remoto passato del satellite, nelle ere geologiche anteriori all'Eratosteniano, che ha il suo limite inferiore a circa 3200 milioni di anni fa, e verosimilmente nell'Imbriano superiore (3800-3200 Ma), caratterizzato dalle grandi effusioni basaltiche che hanno colmato i bacini lunari.
Queste aree sono di primaria importanza per l'economia umana, poiché contengono concentrazioni di popolazione tra le più importanti al mondo e le maggiori risorse agricole e industriali (per dare alcuni esempi, le valli del Fiume Giallo, del Gange, dell'Indo, del Nilo, del Tigri e dell'Eufrate, del Volga, del Po).
Questa preminenza ha origini storiche, dal momento che le culture urbane si sono sviluppate preferenzialmente in questo contesto ambientale a partire dal Neolitico. Per citare le più conosciute: la cultura sumera e quella egiziana, sviluppatesi nella cosiddetta mezzaluna fertile, regione definita dalle pianure alluvionali del Nilo, del Giordano e del Tigri-Eufrate, ma anche ad esempio le culture della valle dell'Indo e quelle delle pianure della Cina. L'ambiente di piana alluvionale infatti offriva da un lato un'ampia disponibilità di risorse agricole il cui surplus potesse essere investito nello sviluppo delle comunità urbane, dall'altro una maggiore facilità di comunicazione che favorisse il trasporto e lo scambio delle merci e quindi il sorgere di un commercio organizzato. Per queste ragioni, il controllo di queste aree è stato fondamentale per lo sviluppo delle entità statali e ne ha spesso condizionato la politica di espansione.
Questa situazione ha accompagnato e sicuramente condizionato tutta la storia umana, fino alla Rivoluzione industriale europea avvenuta nella seconda metà del diciottesimo secolo. Da questo evento in poi, le aree di pianura alluvionale (dapprima in Europa, poi in tutto il mondo) hanno subito spesso uno sviluppo urbano e industriale sempre maggiore, con fenomeni di immigrazione dalle campagne alle città (urbanesimo) che talora, almeno nei paesi più sviluppati, ne ha messo in ombra l'originaria vocazione agricola. Parallelamente a questo tipo di sviluppo, sono anche sorti diffusi problemi di ordine ambientale, come l'inquinamento e il dissesto idrogeologico, collegati sia all'aumento delle concentrazioni urbane e industriali, sia allo sfruttamento del territorio da parte di un'agricoltura sempre più intensiva e tecnologica.
Come si è accennato, sono le attività economiche di origine più antica praticate in queste aree, che vi si prestano particolarmente per l'accessibilità, la presenza di vaste aree pianeggianti e di acque per l'irrigazione delle colture e per il bestiame. Le caratteristiche di fertilità del suolo variano notevolmente in funzione del clima.
I corpi sabbiosi alluvionali sono importanti anche come sedi di falde acquifere, soprattutto artesiane.
La necessità di irrigare i campi allo scopo di garantire apporti d'acqua costanti e nei tempi opportuni per le colture ha portato allo scavo di canali d'irrigazione, con notevole impatto sull'idrografia locale, spesso modificata in maniera radicale con la deviazione di corsi d'acqua preesistenti e il collegamento di vie d'acqua prima separate. Parallelamente, la necessità di regolamentare le piene fluviali e di eliminare o limitare le inondazioni ha portato alla costruzione di argini artificiali e dighe.
I sedimenti sabbiosi e arenacei di origine alluvionale sono, a scala globale, tra i più abbondanti nelle sezioni stratigrafiche. Anche i sedimenti argillosi sono molto diffusi nelle zone di piana d'inondazione. Questo ne fa delle fonti di materiali inerti per l'edilizia di primaria importanza, fondamentali per sviluppo dell'industria delle cave per la fabbricazione di cemento, malta e mattoni.
Nei sedimenti alluvionali possono trovarsi isolati per opera dell'erosione minerali pregiati o di uso industriale. Esempi classici sono le sabbie e ghiaie alluvionali aurifere (presenti anche in alcuni fiumi italiani, come il Ticino), e le alluvioni diamantifere presenti nei paesi sud-africani (Sudafrica, Botswana e Namibia) e in India (ad esempio nella regione di Golconda, nell'India centro-meridionale).
Mineralizzazioni ad uranio possono essere presenti in sedimenti alluvionali: in questo caso si nota spesso una stretta associazione tra la facies sedimentaria e la presenza di minerale. Un classico esempio sono le mineralizzazioni in sedimenti triassici e giurassici dell'altopiano del Colorado (Morrison Formation), ove il minerale risulta concentrato in corrispondenza di associazioni di facies di canale abbandonato o parzialmente abbandonato ricche di argilla e materia organica, con arenarie in corpi lenticolari permeabili di limitata estensione laterale, e associato in massima parte a materiale carbonaceo e resti di piante. I minerali di interesse (ossidi di uranio e vanadio, come ad esempio la carnotite) risultano solubili e mobili in condizioni ossidanti. L'isolamento dei corpi arenacei incassati entro argille prevalenti e la presenza di materia organica in decomposizione provocano nelle acque di strato condizioni locali riducenti che inducono la precipitazione del minerale. Quest'ultima avviene soprattutto all'interfaccia tra i sedimenti sabbiosi permeabili e i sedimenti incassanti argilloso-siltosi a bassa permeabilità.
In generale, nelle facies di piana di inondazione possono essere presenti livelli di carbone, coltivabili minerariamente ove raggiungano sufficiente frequenza e spessore. Questi livelli hanno origine dalla deposizione di materia organica vegetale in acquitrini (swamps) entro le aree di intercanale, nella piana di inondazione, e hanno una distribuzione generalmente molto irregolare, potendo oltretutto essere incisi e parzialmente asportati dalla continua migrazione laterale dei canali.
L'estrazione del minerale in questo tipo di giacimenti, ove la concentrazione del minerale li rende economici, è condotta sia a giorno, in miniere di superficie, sia mediante cunicoli sotterranei.
Il sistema alluvionale è poco favorevole alla formazione degli idrocarburi. Questo perché spesso le condizioni di sedimentazione di questo ambiente sono ossidanti e quindi non favoriscono l'accumulo e la preservazione della materia organica. Inoltre la materia organica, anche quando si conserva, è di tipo continentale, più favorevole alla formazione di carbone e gas naturale che di petrolio. D'altro canto, le rocce e i sedimenti alluvionali sabbiosi e arenacei, soprattutto appartenenti alle facies di canale, sono rocce serbatoio di primaria importanza per le loro buone caratteristiche petrofisiche (porosità e permeabilità), quando le condizioni strutturali del bacino sedimentario permettono ai livelli di origine alluvionale di venire a contatto con rocce madri di buona qualità. La potenzialità dei sistemi alluvionali differisce notevolmente tra sistemi a canali intrecciati e sistemi a meandri.
Sistemi intrecciati. Sono costituiti prevalentemente da sabbie, con pochi livelli argillosi, in massima parte discontinui. Quindi questi sistemi tendono a dare origine (in presenza di condizioni strutturali adeguate e di una roccia di copertura) a giacimenti caratterizzati da grandi volumi di idrocarburi.
Sistemi meandriformi. In questi sistemi i sedimenti sono caratterizzati da un rapporto complessivo sabbia/argilla notevolmente inferiore, e da corpi sabbiosi molto più discontinui e "annegati" entro le argille di piana d'inondazione. I corpi sabbiosi sono anche spesso isolati tra loro, e la loro distribuzione è generalmente più irregolare e meno facilmente prevedibile. Sono quindi rocce serbatoio di estensione più limitata, e sono più comuni le trappole di tipo stratigrafico o misto. La presenza di rocce di copertura efficienti è in genere un fattore meno critico, vista l'abbondanza di argille. I volumi di idrocarburi in gioco sono generalmente minori rispetto al tipo precedente.
Anche se nell'accezione comune questo contesto ambientale è considerato tra i più stabili e privi di rischio, in realtà vi sono diversi elementi di criticità.
Il rischio di dissesto idrogeologico in questo tipo di ambiente riguarda soprattutto gli eventi alluvionali, che sono normalmente stagionali (le piene del Nilo sono un esempio tipico di regime stagionale in clima semiarido). Gli eventi di piena presentano una marcata ciclicità, in relazione con i cicli climatici a breve e a lungo termine: la prevedibilità di eventi di piena eccezionali, che possono causare alluvionamenti, è definita come tempo di ritorno di un evento con data magnitudine (espressa come portata).
L'intervento umano sull'idrografia (opere di canalizzazione e arginamento) ha ovviamente un impatto sul territorio, con la modificazione delle sue caratteristiche fisiografiche (in particolare la topografia e la pendenza). Il profilo degli alvei fluviali può risultarne alterato, e quindi il regime del flusso di corrente, con conseguenze sulla distribuzione delle aree sottoposte ad erosione e sedimentazione. Ugualmente, l'attività estrattiva di sedimenti (sabbie e ghiaie) può modificare il profilo degli alvei fluviali, innescando fenomeni erosivi.
La sottrazione di acqua ai fiumi per scopi agricoli può portare ad una diminuzione della portata degli alvei fluviali e della velocità della corrente, con perdita della capacità di carico e deposizione dei sedimenti in aree prima sottoposte ad erosione.
L'attività di emungimento delle falde acquifere e degli accumuli di idrocarburi (gas naturale e petrolio), può causare un aumento locale della subsidenza, con ripercussioni dirette sulla stabilità di edifici e impianti, e facilitando il ristagno delle acque superficiali.
L'attività delle cave può interferire con la falda acquifera, causando problemi di inquinamento.
L'urbanizzazione ha come conseguenza anche l'impermeabilizzazione del territorio, che impedisce l'assorbimento delle precipitazioni da parte dei suoli e dei sedimenti e provoca lo scorrimento della maggior parte delle acque in superficie, amplificando le conseguenze delle alluvioni. Come già ricordato, infine, lo sviluppo urbano, industriale e agricolo ha un impatto pesante sull'ambiente in termini di inquinamento (di tipo organico, chimico, acustico, elettromagnetico) e di degrado del territorio, soprattutto in assenza di una pianificazione territoriale accurata.
Bhattacharya J.P., Martian Deltas and the Origin of Life, in 2005-06 AAPG Distinguished Lecture, Tulsa, Oklahoma, American Association of Petroleum Geologists, 2006.
 Dahlkamp F.J., Uranium Deposits of the World: USA and Latin America, Heidelberg, Berlin, Springer-Verlag, 2010, ISBN 978-3-540-78559-0.
 Gilbert G.K., The transportation of debris by running water, in U.S. Geol. Survey, 1914; Prof.Paper 86: 263 pp..
 Kargel J.S., Komatsu G., Baker V.R., Lewis J.S. e Strom R.G., Compositional Constraints on Outflow Channel-forming Lavas on Venus, in Abstracts of the Lunar and Planetary Science Conference, 2008; LPI Contribution 1415, abstract 2110.
 Kargel J.S., An alluvial depositional analog for some volcanic plains on Venus, in Abstracts of the 25th Lunar and Planetary Science Conference, held in Houston, TX, 14-18 March 1994., p.667, 1994.
 Komatsu G. e Baker V.R., Meander properties of Venusian channels, in Geology, 1994; 22: 67-70.
 Leverington D.W., Channels and Basin Terraces of the Moon, in NLSI Lunar Science Conference, 2008; 22: 67-70.
 Lowe D., Archean Sedimentation ., in Ann Rev. Earth Planet. Sci., 1980; 8: 145-167.
 Mandal R.B., Uyanga J.T.,Prasad Hanuman, Growth and Distribution of Population in the World, in Introductory Methods In Population Analysis, New Delhi, India, Concept Publishing Company, 2007.
 Rahmani R.A. e Flores R.M., Growth and Distribution of Population in the World, in Sedimentology of Coal and Coal-Bearing Sequences: The International Association of Sedimentologists - Special Publication 7, Oxford, UK, Blackwell Scientific Publications, 1984.
 Read, Peter L. e S. R. Lewis, The Martian Climate Revisited: Atmosphere and Environment of a Desert Planet, in Praxis, 2004.
 Ricci Lucchi F., Sedimentologia. Parte 2 - Processi e meccanismi di sedimentazione, cap. 1, pp. 9-43, Bologna, CLUEB, 1980.
 Ricci Lucchi F., Sedimentologia. Parte 3 - Ambienti sedimentari e facies, cap. 2, pp. 45-78, Bologna, CLUEB, 1980.
 Selley R.C., Ancient Sedimentary Environments and their sub-surface diagnosis, London, Chapman and Hall, 1985, ISBN 0-412-25730-0.
 Srinivasan R. e Ojakangas R.W., Sedimentology of Quartz-Pebble Conglomerates and Quartzites of the Archean Bababudan Group, Dharwar Craton, South India: Evidence for Early Crustal Stability, in The Journal of Geology, 1986; 94(2): 199-214.
 Tang, Y., Q. Chen e Y. Huang, Early Mars may have had a methanol ocean, in Icarus, 2006; 181: 88-92.
 Williams-Jones G., Williams-Jones A.E. e Stix J., The nature and origin of Venusian canali, in Journal of geophysical research, 1998; 103(E4): 8545-8555.
Forme di fondo: è l'insieme delle strutture sedimentarie che si originano dal carico di fondo di un corso d'acqua.
Laminazione prodotta da correnti unidirezionali: le strutture sedimentarie più tipiche dell'ambiente fluviale.
Laminazione prodotta da decantazione: strutture sedimentarie che si producono in acque stagnanti o con bassissima velocità di corrente: in questo ambiente sono tipiche le lanche e gli acquitrini presenti nelle piane di inondazione.
Conoide di deiezione. Questo ambiente sedimentario è relazionato alla parte superiore (prossimale) di una pianura alluvionale, che è delimitata verso monte da allineamenti di conoidi di deiezione costituenti la fascia pedemontana, i cui depositi sfumano e si giustappongono a quelli della pianura stessa.
Delta fluviale. Altro ambiente sedimentario strettamente relazionato. Un delta costituisce spesso la terminazione inferiore, più distale, di una pianura alluvionale prospiciente un bacino lacustre o marino.
Rischio idrogeologico connesso ad eventi alluvionali. Dal sito del dipartimanto della Protezione Civile [2]
Caratteristiche dei sedimenti alluvionali come rocce serbatoio, dal sito dell'Enciclopedia Treccani:[3]
Piątnica è un comune rurale polacco del distretto di Łomża, nel voivodato della Podlachia.Ricopre una superficie di 218,69 km² e nel 2004 contava 10.575 abitanti.

Piazza Bra, o più semplicemente la Bra (toponimo derivato da una corruzione del termine "braida", che deriva a sua volta dal longobardo breit, ovvero "largo"), è la più grande piazza di Verona, situata nel suo centro storico.
Lo slargo della Bra cominciò a tramutarsi in piazza solamente nella prima metà del Cinquecento, quando l'architetto Michele Sanmicheli concluse il palazzo degli Honorij: questo edificio andò a delimitare il lato occidentale della futura piazza, oltre che a fissare una corretta prospettiva sull'Arena. Il primo tentativo di trasformare lo slargo sterrato in luogo di passeggio fu però del podestà Alvise Mocenigo, il quale voleva creare un luogo di incontro per la nascente borghesia veronese: egli poté inaugurare la prima parte del Liston, un marciapiede lastricato che fiancheggia la Bra collegando Corso Porta Nuova a Via Mazzini, nel 1770. La Gran Guardia, iniziata dai veneziani nel Seicento e conclusa dagli austriaci nell'Ottocento, andò a delimitare il lato meridionale della piazza, mentre nel 1836 l'architetto Giuseppe Barbieri progettò il margine orientale, dove furono demoliti un ospedale, alcune case e una chiesetta, al posto dei quali sorse la Gran Guardia Nuova, meglio nota come Palazzo Barbieri. Questo, utilizzato inizialmente come caserma dagli austriaci, divenne, in seguito all'annessione del Veneto al regno d'Italia, sede del municipio del Comune di Verona.
In epoca romana, il luogo in cui si sarebbe poi aperta la Bra si trovava fuori dalle mura cittadine e ancora lontano dalle principali vie di comunicazione. È solo a partire dal I secolo d.C., quando venne costruito l'anfiteatro romano, meglio conosciuto come Arena di Verona, che andò a definirsi il margine settentrionale di quella che secoli dopo sarebbe diventata una delle piazze principali di Verona. Nel 305 l'imperatore Galerio, durante un breve soggiorno nella città, fece aprire una porta lungo la cinta muraria fatta costruire nel 265 dall'imperatore Gallieno, la quale circondava l'Arena: andò così a crearsi un primo collegamento tra la città e il luogo in cui più tardi sarebbe sorta la Bra.
La piazza, però, iniziò ad abbozzarsi solo in epoca medioevale: la cinta muraria della città venne allargata in quel punto tra il 1130 e il 1153, andando a chiudere così quel pezzo di terra che successivamente si sarebbe trasformato, arrivando ad avere la dimensione di una piazza. Quelle zone comprese tra le mura romane e le mura comunali vennero chiamate braide, dal longobardo breit; la braida che potrebbe corrispondere all'attuale Bra nel XII secolo era ben più estesa rispetto ai confini odierni della piazza.Una porta detta della Braida lungo le mura comunali è già citata in un documento del 1257, ma successivamente il suo posto venne preso dai portoni della Bra, probabilmente dovuti ai Visconti e ai veneziani: la prima fornice è databile alla fine del Trecento, mentre la seconda alla seconda metà del Quattrocento. L'orologio che si trova tra le due arcate dei portoni della Bra fu un regalo del conte Antonio Nogarola fatto nel 1871: esso venne installato con i quadranti visibili sia da un lato che dall'altro delle mura. L'orologio venne inaugurato il 2 giugno 1872 e risistemato nel 1879 a causa della sua imprecisione.
La Bra cominciò a definirsi come piazza solo nel primo decennio del Seicento, quando sul lato meridionale si avviarono le fabbriche della Gran Guardia e della sede dell'Accademia Filarmonica di Verona. In concomitanza con la fabbrica della Gran Guardia si fece livellare il più possibile la piazza, creando inoltre alcune pendenze in modo da regolare il deflusso delle acque meteoriche, operazione fino a quel momento mai praticata in quanto lo spazio era utilizzato dai tagliapietre, che qui, oltre che lavorare, abbandonavano il materiale di risulta, e perché lo slargo era impiegato per lo scarico di materiale proveniente da cantieri in corso nella zona.
Per altri centocinquanta anni lo spazio rimase a terra battuta, infatti solo nel 1770 si gettarono le basi del Liston per volontà del podestà Alvise Mocenigo. Il 13 marzo 1782 Francesco Menegatti presentò un progetto per il lastricamento definitivo del Liston che il Comune approvò e, dopo questo intervento, la Bra divenne il luogo preferito per le passeggiate pomeridiane al posto della piazza dei Signori. Goethe, nel suo saggio Viaggio in Italia, descrive divertito l'arrivo in carrozza di dame e cavalieri e racconta che al tramonto giva lungo l'orlo anfiteatrale godendo della più bella vista sulla città. Ero soletto e giù, sul lastricato largo della Bra' camminava una moltitudine di gente.
La piazza venne successivamente livellata più volte: nel 1808 fu affidato il compito di rifare il Liston all'architetto Luigi Trezza e nel 1820 furono eseguiti gli scavi lungo l'Arena, in modo da riportare alla luce la base della stessa, visto che era interrata di circa due metri per via dei sedimenti che si erano depositati in seguito alle numerose inondazioni che aveva subito la città. Si optò anche per un abbassamento del livello medio della Bra di circa 70 centimetri, seguendo una linea lievemente inclinata dalla Gran Guardia verso l'Arena, abbassando anche la quota del Liston.Per quanto riguarda l'illuminazione, fino al Settecento la Bra di notte era totalmente immersa nel buio; solo nell'Ottocento furono installati fanali a olio e nel 1845 l'illuminazione a gas, cosicché il Liston divenne luogo anche di passeggiate serali. Importante poi, per la conformazione odierna della piazza, è la sistemazione a giardino della parte centrale della Bra avvenuta nel 1873: vennero creati i giardini centrali con tre cerchi formanti un triangolo con al centro una fontana.Fra il 1884 e il 1951 la piazza fu interessata dai binari della rete tranviaria cittadina.
È interessante leggere la descrizione del Liston di uno stupito cronista della rivista Esperia in un articolo del 1837:
In passato la Bra veniva però utilizzata per impieghi ben diversi da quelli descritti da questo cronista: in particolare dopo che nel XII secolo venne compresa nelle mura comunali vi si teneva il mercato del legname, del fieno, della paglia e del bestiame, tanto che in antichi documenti la Bra viene denominata foro boario. Più spesso è citata con il nome di piazza d'armi, in quanto qui avveniva la rassegna delle truppe fin dall'inizio del dominio veneto, motivo per cui questo fu uno dei luoghi di scontro tra soldati veneti e francesi durante le Pasque Veronesi nel 1797. A partire dal 1633, dopo l'approvazione del Senato Veneto per la realizzazione di una fiera delle merci in città, vi si tennero due fiere annuali di quindici giorni ciascuna, che continuarono a svolgersi fino a quando una di queste venne distrutta da un incendio il 28 ottobre 1712, e quindi ripristinata in un altro luogo; solo nel 1822 venne istituita una nuova fiera, che si sarebbe protratta in piazza Bra per una ventina d'anni.
Fiera di usanza molto antica è invece quella di Santa Lucia: si svolge tutti gli anni dall'11 al 13 dicembre, ma non si conoscono le sue origini. Una leggenda racconta che, probabilmente in età comunale, scoppiò in città un'epidemia che colpiva gli occhi, fu così che i veronesi decisero di compiere un pellegrinaggio fino alla chiesa di Santa Lucia (non più esistente): i bambini, che non volevano parteciparvi, furono persuasi con la promessa che al ritorno avrebbero trovato le scarpine piene di doni. Il prodigio si verificò, e da allora si tiene la fiera in coincidenza con la festa di Santa Lucia.
Nel periodo natalizio si tiene all'interno degli arcovoli dell'Arena la Rassegna Internazionale dei Presepi, evento nato nel 1984 dalla mente di Alfredo Troisi, insieme alla stella cometa simbolo dell'evento che, dall'invaso dall'Arena, va a tuffarsi nella Bra. Con il passare degli anni la stella ha assunto significati e valori autonomi rispetto alla rassegna dei presepi, tanto da essere apprezzata di per sé. Questa architettura-scultura è stata progettata dall'architetto e scenografo Rinaldo Olivieri: la sua intuizione giunse guardando una pianta della città, caratterizzata da due grandi vuoti, quello della cavea dell'Arena e quello della piazza antistante. Fu da questa impressione che nacque una linea ideale, un immenso arco che collega lo spazio areniano con quello urbano, un arco di luce e acciaio che partendo dal tempio della musica va a cadere ed esplodere tra i cittadini.
La Bra si è formata durante un lungo periodo di tempo e ogni suo lato è caratterizzato da un'architettura o da una serie edifici di particolare rilevanza: sul lato settentrionale è presente l'Arena, l'edificio più antico; sul lato occidentale ci sono vari palazzi datati tra Quattrocento e Settecento, con la passeggiata del Liston; sul lato meridionale la Gran Guardia, iniziata dai veneziani e ultimata dagli austriaci; sul lato orientale l'edificio più recente, la Gran Guardia Nuova, meglio conosciuto come Palazzo Barbieri, sede del Comune.
La mancanza di fonti scritte circa l'inaugurazione dell'anfiteatro rende molto difficile fornire una cronologia sicura, anche se ormai è accertato che venne costruito nel I secolo d.C.: secondo storici che hanno studiato i ritrovamenti archeologici, come alcune statue che adornavano l'anfiteatro, esso è databile tra il 10 e il 20 d.C., ovvero tra la fine del regno di Augusto fino all'inizio di quello di Tiberio. Considerando che le statue venivano realizzate alla fine della costruzione dell'edificio si può supporre che l'Arena fosse già completa verso il 30 d.C., come conferma lo storico Pirro Marconi.L'arena misura 250 x 150 piedi romani, cioè 75,68 m x 44,43 m, con un rapporto tra asse maggiore e asse minore di 5 a 3, mentre il diametro totale è di 152,43 m x 123,23 m, ovvero 520 x 420 piedi romani; la cavea è larga 39,40 m, ovvero 125 piedi. L'aspetto moderno del monumento è piuttosto diverso rispetto a quello originale a causa della mancanza dell'anello esterno; la fronte interna è lasciata scoperta dalla mancanza della terza galleria, presente solo nella cosiddetta ala, composta da quattro archi, unico tratto rimasto in piedi della cinta esterna. La capienza è stata calcolata recentemente per gli spettacoli estivi in 22.000 persone, bisogna però tenere conto che il palcoscenico durante gli eventi occupa circa un terzo dei posti, e che non è più presente il portico nella parte più alta della cavea, per cui si può dire molto realisticamente che in età romana l'anfiteatro poteva ospitare fino a 30.000 persone.Notevole importanza ha assunto il festival lirico areniano inaugurato nel lontano 1913 con l'Aida di Giuseppe Verdi per celebrare il centenario della nascita dell'artista: a Verona per la prima accorsero persone da tutto il mondo, e non mancarono personalità del calibro di Giacomo Puccini, Arrigo Boito, Pietro Mascagni e dell'allora semi-sconosciuto Franz Kafka. Fu proprio l'Arena di Verona a veder sorgere l'astro della lirica Maria Callas, che debuttò in Arena ne La Gioconda di Amilcare Ponchielli.
Sul lato occidentale della Bra sorgono una serie di palazzi lungo il Liston, il luogo delle passeggiate. Partendo dall'edificio più vicino ai Portoni della Bra, si trova il settecentesco palazzo Ottolini, sorto su disegno di Michelangelo Castellazzi sull'angolo di via Roma, seguito dal palazzo Guglienzi-Brognoligo, edificio del Quattrocento in stile rinascimentale, che presenta in facciata un affresco di Francesco Morone. Il palazzo fu sede per numerosi anni della Società Letteraria, uno dei più antichi gabinetti di lettura d'Italia, con associati di rilievo, come Aleardo Aleardi, Cesare Lombroso, Carlo Montanari e Ippolito Pindemonte. Anche la casa accanto, palazzo Fracasso-Giafilippi, è quattrocentesca, e porta in facciata un affresco del Caroto. Al di là di vicoletto Liston sorge una casa con una breve facciata sulla Bra, e a lato di questa vi è il palazzo degli Honorij, costruito nella metà del Cinquecento su disegno dell'architetto veneto Michele Sammicheli. Seguono quindi le case che furono delle importanti famiglie dei Faccioli, dei Cagnoli, degli Arrighi, dei Marastoni, dei Rubiani. Il primo edificio sprovvisto di portici fu disegnato nel 1790 dall'architetto Luigi Trezza: questo appare un po' goffo a causa delle finestre ornate di grandi colonne e pesanti architravi, specialmente se confrontate alla brevità della facciata. L'ultima abitazione è invece del Cinquecento ed è la sede odierna della Società Letteraria.Sulla destra dei portoni della Bra, in linea con i palazzi del Liston ma separato da questi da via Roma, venne costruito nel Seicento il grande fabbricato che sarebbe diventato sede dell'Accademia Filarmonica. Nel cortile davanti al vestibolo a colonne ioniche vi sono varie lapidi e bassorilievi antichi, i primi reperti della collezione del museo lapidario, fondato da Scipione Maffei.
Il primo edificio sorto sul margine meridionale della Bra, lungo le mura che confinavano con la cittadella militare viscontea, fu una piccola costruzione cinquecentesca adibita a deposito munizioni. Il 26 dicembre 1606 il rettore di Verona Zuanne Mocenigo scrisse al doge Leonardo Donato facendogli presente che vi era a Verona la necessità di avere un locale coperto in cui poter passare in rassegna le truppe nei giorni di pioggia: il doge approvò l'idea di Mocenigo, che affidò quindi la progettazione a Domenico Curtoni, nipote di Michele Sammicheli. Il progetto dell'architetto veronese prevedeva un fabbricato su pilastri, coperto e appoggiato alle mura della cittadella, che potevano essere così sfruttate come lato dell'edificio, in modo da ridurre i tempi e i costi di costruzione. I lavori iniziarono nel 1610 ma si fermarono già quattro anni più tardi per mancanza di fondi, e l'edificio rimase così incompleto.Solo nel 1808 l'architetto Giuseppe Barbieri venne incaricato di elaborare il progetto e completare quindi l'edificio, ma non fu possibile recuperare i fondi per far fronte alle spese di completamento e inoltre, nel frattempo, gli austriaci succedettero ai francesi nel governo della città. Nel 1819, però, furono appaltati i lavori e verso la metà dell'anno successivo venne ultimata la facciata, mentre i lavori per gli interni continuarono a rilento per decenni. Nel 1848 la Gran Guardia era ormai quasi completa quando venne invasa dai soldati austriaci che vi si acquartierarono durante la prima guerra di indipendenza; l'edificio venne finalmente completato nel 1853. La struttura è formata da un portico inferiore a tredici arcate che dà un forte impatto chiaroscurale, mentre la parte superiore è composta da quindici vetrate con frontespizi triangolari e curvilinei, intervallate da doppie colonne classicheggianti.
Nel lato orientale della Bra sorgeva in passato il rione di Sant'Agnese con l'omonima chiesa e, accanto, nel 1478 venne costruito un ricovero d'emergenza in caso di pestilenza, che sopravvisse per quattro secoli. Alcune cronache poi narrano che nel 1515 un cittadino soccorse alcune prostitute del rione ricoverandole in una casa vicina: a lui si unirono numerosi cittadini e insieme comprarono una casa e le attrezzature per uso di ospedale. Il Comune in seguito concesse anche un edificio adiacente e fu così che il 1º marzo 1520 venne riconosciuto ufficialmente come ricovero per ammalati e prese il nome di Ospedale della Santa Casa della Misericordia.Nel 1780 una commissione presentò una relazione in cui si proponeva di realizzare il nuovo ospedale al centro della Bra, in quanto questo luogo era vicino alle zone più densamente abitate. Il progetto venne approvato e già nel 1786 l'edificio era concluso: a pianta trapezoidale, aveva sedici botteghe al piano terra, il primo piano era adibito a ospedale e il secondo a dormitorio e refettorio per pupilli, derelitti e mendicanti. Venne chiamato ospedale della Misericordia Nuova e di conseguenza quello attiguo alla chiesa di Sant'Agnese venne chiamato della Misericordia Vecchia. Successivamente l'ospedale venne spostato e gli edifici di questi due ospedali vennero demoliti nel 1819 in concomitanza con la ripresa dei lavori della Gran Guardia, in questo modo nacque però il problema di risistemare il lato orientale della piazza.Nel 1827 viene deliberata la costruzione di un nuovo imponente edificio in ragione dell'importanza che la Bra aveva ormai definitivamente assunto per i veronesi; per la sua realizzazione furono abbattuti l'ospedale, la chiesa e alcuni fabbricati del rione di Sant'Agnese prospicienti la piazza e nel 1831 venne approvato il progetto di Giuseppe Barbieri. Non si conosce la data esatta di ultimazione dei lavori, anche se sicuramente è successiva al 1843. Anche questo palazzo fu progettato per l'uso militare, motivo per cui venne chiamato Gran Guardia Nuova: venne qui insediato nel 1848 l'Imperial Regio Comando di Città e di Fortezza. Dopo qualche anno di inutilizzo e solo dopo alcuni lavori di restauro, nel 1868, vennero insediati gli uffici comunali. In seguito, con il cambio di destinazione d'uso, l'edificio cambiò nome in Palazzo Barbieri, in omaggio al suo progettista.
L'edificio venne parzialmente distrutto da un bombardamento alleato il 23 febbraio 1945 e la sua ricostruzione venne deliberata nel febbraio 1947, mentre la costruzione ex novo della parte posteriore a semicerchio venne progettata dagli architetti Raffaele Benatti e Guido Troiani: i lavori si conclusero definitivamente nel 1950.
Nella Bra hanno trovato spazio nel tempo numerose targhe commemorative e statue in ragione della visibilità che hanno in questo nodo cruciale della città. La statua più monumentale è sicuramente quella del re Vittorio Emanuele II eretta in seguito alla sua morte: il monumento equestre fu realizzato da Ambrogio Borghi e venne inaugurato il 9 gennaio 1883, anche se solo pochi mesi dopo il piedistallo dovette essere rinforzato in quanto incapace di sopportare il grande peso dell'opera in bronzo.Alcune lapidi sono fisse sulle pareti dei palazzi del Liston: una a memoria dell'eccidio del 6 ottobre 1866 (In questa casa Carlotta Aschieri – venticinquenne e incinta – cadde trucidata dagli austriaci – ultimo sfogo – di moribonda tirannide – 6 ottobre 1866); una a ricordo della fucilazione del diciottenne Luigi Lenotti, accusato dagli austriaci di diserzione; una ricorda che Garibaldi salutava da palazzo Gianfilippo il popolo giurando Roma o morte; un'altra in memoria dei caduti in Libia. Tre lapidi sono presenti sul municipio: una a ricordo del plebiscito del 1866; una a ricordo dei veronesi caduti in guerra tra il 1848 e il 1866; un'ultima in ringraziamento all'esercito per l'aiuto apportato durante la catastrofica esondazione dell'Adige nel 1882. Sulla cinta muraria a lato della Gran Guardia vi è un monumento in onore ai caduti del 6º Reggimento alpini.
È possibile accedere alla piazza dai quattro punti cardinali tramite quattro principali vie d'accesso: Corso Porta Nuova da sud, via Mazzini da nord, via Roma da ovest e via Pallone da est.
Fino al Settecento la principale via d'accesso alla Bra, il lungo corso che parte dalla Porta Nuova di Michele Sammicheli e che giunge ai portoni della Bra, non possedeva la forma odierna ma aveva l'aspetto di una piccola via tortuosa che serpeggiava tra terreni sconnessi. Solo nel Settecento sorsero nuovi fabbricati, che si ebbe cura di allineare lungo la direttrice Porta Nuova-portoni della Bra. Nell'Ottocento la strada venne infine livellata e furono aggiunti i grandi marciapiedi sui due lati e, in seguito, il corso divenne la principale via d'accesso alla piazza e per la città, in particolare dopo la costruzione della stazione ferroviaria di Verona Porta Nuova.Vi è poi via Mazzini che dalla Bra porta al cuore della città, e quindi a piazza Erbe e piazza dei Signori. La prima parte della via sorge su un decumano romano, mentre la seconda parte è stata aperta dopo alcune demolizioni di edifici ordinate da Gian Galeazzo Visconti. Nel Medioevo la strada, chiamata via Nuova, era senza pavimentazione, sporca e occupata in molte zone da tettoie e baracche: la sua pulizia avvenne solo nei primi anni dell'Ottocento e il lastricamento definitivo nel 1818.Vi sono poi via Roma, che dalla Bra porta al Castel Vecchio, e via Pallone, che dalla piazza porta a ponte Aleardi e quindi al cimitero monumentale.
Tullio Lenotti, La Bra, Verona, Edizioni di Vita veronese, 1954, ISBN non esistente.
 F. Coarelli e L. Franzoni, Arena di Verona: venti secoli di storia, Verona, Ente autonomo Arena di Verona, 1972, ISBN non esistente.
 L. Puppi, Ritratto di Verona, Verona, Banca popolare di Verona, 1978, ISBN non esistente.
 Pierpaolo Brugnoli, Le strade di Verona, Roma, Newton Compton, 1999, ISBN 88-8289-025-2.
 Giovanni Priante, L'Arena e Verona: 140 anni di storia, Verona, 2007, ISBN non esistente.

Picchiarello (The New Woody Woodpecker Show) è una serie televisiva a disegni animati prodotta da Universal Studios basata sul personaggio di Picchiarello. In Italia il doppiaggio per la trasmissione su Italia 1 dal 2000 è stato eseguito dallo Studio P.V., e la sigla, scritta da Alessandra Valeri Manera e composta da Max Longhi e Giorgio Vanni, è cantata da Cristina D'Avena.
Picchiarello e la guerra degli hot dog / Chilly e le televendite glaciali / Picchiarello e la termite
Una vacanza movimentata per Picchiarello / Winnie la nuova infermiera / La passione sportiva per Picchiarello
Picchiarello e gli allenamenti domestici / Chilly e la ninna nanna del Polo Nord / Winnie a spasso per il cielo
Picchiarello e il vascello fantasma / Buzz e Winnie parrucchieri / È difficile essere un Picchiarello
Picchiarello e la grande sfida / Chilly Willy, il pinguino con la pelliccia / Picchiarello e il finto incidente
Picchiarello e il genio della lampada / Winnie e il giullare del faraone / Picchiarello e la cornamusa
Picchiarello e la disciplina militare / Chilly campione sportivo / Picchiarello e la disfida degli zii
Picchiarello contro lo sbriciolatore / Knothead e Sprinter a scuola di sci / Picchiarello malato immaginario
La zia di Picchiarello / Knothead e Sprinter cacciatori di fantasmi / Picchiarello asso del tiro a segno
Picchiarello e i furti dei doni di natale / Porta Chilly con te Babbo Natale / Buon natale Picchiarello
Picchiarello e le comodità della vita moderna / Lasciami in pace Chilly / Picchiarello e la carica delle formiche
Picchiarello e il premio fotogragico / Chilly Willy e l'istruttore di cani / Picchiarello campione di Surf
Picchiarello baby sitter / Chilly Willy e la scelta dell'esca / Il meteo laboratorio di Wally Walrus
Il primo premio di Picchiarello / Winnie e le nuove maniere / Picchiarello e il giorno di San Valentino
Picchiarello in vacanza sul fiordo/ Il compleanno di Knothead e Splinter/ Picchiarello nel far west
Picchiarello torna a scuola/ Splinter e Knothead e il gran premio/ Picchiarello alla conquista di Hollywood
Picchiarello e le fiordimpiadi/ Un po' di calore per Chilly Willy/ Picchiarello e la truffa del biliardo

Picinisco (Pëcënìschë in dialetto locale) è un comune italiano di 1.166 abitanti (Piciniscani) della provincia di Frosinone nel confine del Lazio con l'Abruzzo e il Molise. Condivide con Accumoli, Acquapendente e San Vittore del Lazio la particolarità di essere uno dei quattro comuni laziali il cui territorio confina con più regioni.
Picinisco giace su un'altura di natura rocciosa a 725 metri s.l.m. nella Valle di Comino. Occupa una superficie di circa 6000 ettari, gran parte dei quali all'interno del Parco nazionale d'Abruzzo, Lazio e Molise. Il territorio, prevalentemente montuoso, interessa il versante occidentale del monte Meta (2.242 metri) che dà il nome all'omonima catena. La parte più dolce e collinare è attraversata da due fiumi, il Mollarino che nasce dal monte La Monna (Mainarde) ed il Melfa che sgorga da un'alta roccia calcarea nella Valle di Canneto, a 1020 m s.l.m.
Il gruppo montuoso del monte Meta si estende dal Sangro al Volturno, si mantiene altissimo con i fianchi dirupati a picco e con vette che superano i duemila metri; queste, dirigendosi dal monte Petroso alla Costa dell'Altare, dividono il panorama in due settori, uno del versante abruzzese-molisano, l'altro del versate laziale.
Le cime più importanti sono: il monte Petroso (2.249 m.), il monte Altare (2.174 m.), il monte Tartaro (2.191 m.), Torretta di Paradiso (1.976 m.), il monte a Mare (2.161 m.), la Metuccia (2.105 m.), il monte Forcellone (2.030 m.), il monte Cavallo (2.039 m.), il monte Mare (2.005 m.)
Pur essendo un comune di media montagna, il clima è temperato e non si verificano notevoli sbalzi di temperatura. L'inverno non è molto rigido, mentre l'estate è mite. La nebbia non è frequente e la neve non rimane composta per molto tempo.
Diverse sono le opinioni sull'origine del toponimo Picinisco. Secondo diversi studiosi "Pecenisco" proviene dal capitano Saraceno "Pecenesco" che lo fondò, alcuni invece ipotizzano che derivi dalla "Pica" (uccello consacrato a Marte), altri ancora ritengono che provenga da "Pico" o "Picco", albero simile al cipresso che cresceva in quest'area. 
Molte sono le variazioni toponomastiche che si sono susseguite nella storia: Piczinisci, Castro Piceno, Picenum, Placiniscum, Picinesto, Piciniscum...dopo il 1700 appare la denominazione attuale.
Sebbene il toponimo Picinisco non abbia un'origine chiara, la storia dell'insediamento umano nel suo territorio comincia sicuramente in tempi remoti. Superstiti iscrizioni e tratti di mura poligonali testimoniano che l'area fu abitata dai Sanniti e in seguito conquistata dai Romani.
A partire dal Medioevo ha seguito le sorti delle città vicine, in particolare di Atina ed Alvito alle cui giurisdizioni politiche ha fatto capo.
Il nome Picinisco figura per la prima volta in un documento del 1017; in quell'anno, infatti, i fratelli Pandolfo III e Pandolfo IV, principi di Capua, concessero la chiesa di San Valentino, sita ai confini della Contea Cominense nel territorio di Piczinisci (Picinisco), al Monastero di Montecassino.
Risale, invece, al 1054 l'incastellamento del paese ad opera dei due conti dei Marsi, Oderisio II e Rainaldo III.
Nel giugno 1150 Ruggero il Normanno conquistò tutto il mezzogiorno d'Italia per la corona di Napoli, ciò comportò l'annessione di Picinisco al Regno delle Due Sicilie fino al 1860.
Per oltre tre secoli, dal 1193 al 1503, il territorio cominense non ebbe che brevi periodi di quiete; al pari di altre regioni del Regno fu turbato da tumulti, sconvolgimenti e guerre. Normanni, Svevi, Angioini, Aragonesi, Francesi, Spagnoli vi piombarono ad intervalli.
Con il susseguirsi sul trono di Napoli di varie dinastie straniere anche le contrade del Cominese venivano cedute a diverse casate. Picinisco passò dai d'Aquino ai Cantelmo e da questi ai Borgia, per poi passare al Navarro, al Cadorna, a Matteo di Capua ed in ultimo ai Gallio.
Nel Cinquecento la zona venne funestata dai briganti, stanziatisi a Picinisco nel 1590; il fenomeno si ripresentò anche alla fine del Settecento e, con carattere differente, dopo l'unificazione d'Italia.
Nel 1927, nell'ambito di un'ampia revisione amministrativa operata dal regime fascista, Picinisco passò dalla provincia di Terra di Lavoro alla Regione Lazio divenendo parte della neo-costituita Provincia di Frosinone.
Un periodo funesto è rappresentato dalla seconda guerra mondiale, quando il paese trovandosi sulla Linea Gustav subì l'occupazione da parte dei soldati tedeschi che rastrellarono gli ebrei rifugiati e fecero sfollare gli abitanti. Bombardato, il paese fu sottoposto ad angherie e venne liberato la mattina del 29 maggio 1944 dalle truppe italiane.
Nel dopoguerra, a causa di una forte crisi economica, un'importante emigrazione ridusse notevolmente il numero degli abitanti spopolando numerose frazioni.
Il centro storico di Picinisco, sviluppatosi all'interno della cinta muraria posta a difesa del castello, conserva tuttora le caratteristiche dell'impianto medievale fortificato.
Porta Saracena, Porta Codarda, Porta Rione, La Portella ed il duo Porta della Prece e Porta degli Orologi, sono gli storici ingressi del centro. In origine Porta Saracena era l'entrata principale ma, in seguito allo sviluppo urbanistico del paese, ha passato il testimone alla Porta degli Orologi.
La "spina dorsale" è Via Maggiore (ora via G. Ferri), attraversa tutto il centro partendo da Piazza E. Capocci per giungere a Piazza Fucina, da lei diramano una miriade di viuzze laterali; palazzi signorili, vicoli e piazzette caratterizzano tutto l'"habitat". 
Piazza E. Capocci con il palazzo degli orologi e il maestoso platano, rappresenta il cuore del paese. Strutturata come un gigantesco terrazzo, offre un panorama indimenticabile della valle sottostante.
La parte più alta del centro storico è occupata dal castello che nasconde al su interno la suggestiva Piazza Rione, invece nella parte più occidentale sorge Piazza Fucina in cui è possibile ammirare una splendida meridiana.
Chiesa di Santa Maria AssuntaLa chiesa di S. Maria è tra le più antiche e illustri della diocesi di Sora, Aquino, Pontecorvo. Di stile romanico, è un tempio a tre navate con atrio e soffitto a capriate di legno. Situata fuori dal centro storico, viene menzionata nel 1110 d.C. nella bolla di Papa Pasquale II al vescovo di Sora Goffrido, è edificata su resti romani, all'interno custodisce un affresco del XIV secolo.
Collegiata di San Lorenzo Levita e MartireCostruita nel 1305 d.C. ma più volte ampliata e restaurata, conta tre navate, sacrestia, due cori e una cappella. All'interno vanta un organo a canne del Catarinozzi del 1739. Di grande interesse è il campanile dell'XI secolo di pietra lavorata con scala interna a chiocciola, probabilmente era una torre di avvistamento militare.
Chiesa di San RoccoEdificata nel 1500 sotto il titolo di San Carlo Borromeo e successivamente Madonna delle Grazie, dal 1800 è dedicata a San Rocco; sita in Piazza E. Capocci è a navata singola a volta con tribuna ovale, possiede cinque altari dedicati alla Madonna delle Grazie, a San Giuseppe, a San Carlo e San Rocco, quest'ultimo è decorato con statue scolpite in stile romanico di cedro ed è posto nel centro della Chiesa.
Santuario della Madonna di CannetoIl Santuario della Madonna di Canneto sorge nella Valle di Canneto (1020 m s.l.m.) posta alle falde del monte Meta. Viene menzionato per la prima volta in un documento del 819 d.C. La leggenda narra che la Vergine Maria apparve ad una pastorella in località Capo d'Acqua nella parte superiore della Valle. Le evidenze archeologiche dimostrano che, prima della nascita di Cristo, questo era un luogo di culto pagano dedicato alla Dea Mefiti e solo a partire dal 400 d.C. divenne luogo di culto cristiano. Vi si accede da Settefrati attraverso una strada panoramica, o da Picinisco percorrendo il sentiero che, passando per il Laghetto di Grotta Campanaro, attraversa un paesaggio di rara bellezza e suggestività. Da marzo a novembre comitive di devoti vi si recano a venerare l'antico simulacro della Madonna Bruna, il pellegrinaggio tocca il suo culmine ad agosto.
Chiesa di Santa GiustaTra le chiese più antiche di Picinisco, è situata nella borgata Antica. Fu costruita a spese di quella popolazione e già esisteva nel 1305. Nel 1826 venne costruito nelle vicinanze un cimitero che ora è in disuso.
Chiesa di S. Maria di CostantinopoliTrovasi nella borgata Serre al capostrada detto "Selvamisera".  Risale al 1629, anno in cui tal Stefano Cascarini ed altri devoti ne fecero richiesta al Vescovo di Sora.
Chiesa di San GiuseppeFu edificata nel 1714 nel sito denominato "Colavardio" (Colle della Guardia) nella borgata di San Giuseppe. Nel 1739 il vescovo le accordò il SS. Sacramento e il diritto di sepoltura.
Chiesa di San GennaroEdificata nell'omonima borgata nel 1703, precisamente in località Ara dei Lupi, a spese degli abitanti delle frazioni di Chiuselle, Casalucra, Rocca degli Alberi e Liscia.
Chiesa di San PietroSita nell'omonima contrada, fu costruita nel 1689 sul largario del Collemartorello.
Il CastelloIl castello di Picinisco, con la cinta muraria, rivela fin dalle origini la sua funzione militare a difesa dell'area nord-est della Val Comino. Costruito nel 1054 dai due conti dei Marsi, Oderisio II e Rainaldo III, passò successivamente ai conti d'Aquino, ai Cantelmo e infine ai Gallio, che lo tennero fino all'estinzione della loro casata (1806).
Il castello domina ancora con la sua massiccia mole a pianta rettangolare su tutto il centro storico. A nord-est si affaccia su Valle Romana, attraversata dal fiume Melfa. A sud-est fa bella mostra del suo prospetto principale composto da torri, cortine a scarpa, cammino di ronda, feritoie arciere e archibugiere. Nella rimanente parte è circondato dalle abitazioni del paese. La parte architettonicamente più compromessa è quella del Largo Rione, gravemente colpita da un bombardamento aereo americano nel gennaio del 1944; la torre centrale a corpo cilindrico fu semidistrutta e tuttora versa in queste condizioni.
Il territorio di Picinisco è, nella sua quasi totalità, parte del Parco Nazionale d'Abruzzo, Lazio e Molise, il terzo parco più bello d'Europa secondo Lonely Planet.
La parte montana vede alternarsi vallate erbose e ampie faggete, nelle quali è possibile incontrare animali come l'orso, il cervo, il camoscio appenninico, il lupo, l'aquila reale e molte altre specie rare. Le zone più elevate sono caratterizzate da creste rocciose, pietraie, morene glaciali e laghetti. Nel fondovalle i prati, i campi lavorati e i terrazzamenti testimoniano la presenza umana.
La popolazione professa per la maggior parte la religione cattolica nell'ambito della Diocesi di Sora-Cassino-Aquino-Pontecorvo
Al 1º gennaio 2017 la popolazione straniera residente era di 51 persone, rappresentante il 4,3% della popolazione residente a Picinisco. La comunità straniera più numerosa è quella proveniente dalla Romania con il 43,1% di tutti gli stranieri presenti sul territorio.
Il dialetto Piciniscano, sviluppatosi dalle radici latine e influenzato dalle varie dominazioni straniere, è molto somigliante a quello degli altri paesi della Valle di Comino, pur differenziandosi nell'accento, nei modi di dire, nelle forme grammaticali e sintattiche. Facendo riferimento alla Carta dei dialetti italiani viene classificato come dialetto Campano. Si tratta comunque di un dialetto di transizione tra i dialetti ciociari propriamente detti e quelli dell’area cassinate, più affini al campano.
Oramai in disuso, il costume tradizionale di Picinisco risultava essere esteticamente molto ben curato. Secondo l'antica usanza i capi che lo costituivano erano i seguenti:
Camicia: bianca con ampie maniche gradatamente strette verso i polsi guarniti di merletti; leggermente scollata, pieghettata o ricamata al petto. Negli avambracci si sovrapponevano dei manichini intonati al colore della veste.
Veste: detta sciareca, ampia e lunga fino ai talloni, molto pieghettata con bustino della stessa stoffa che copriva il petto e metà spalle, tanto da lasciare visibile la candida camicia sul davanti e sul dorso. Il bustino era sorretto da due bretelle "spallere". Un panno rosso di castoro con bordatura e filettatura d'oro (detto "squadra") veniva indossato sul retro e fermato alla vita con una "cinta" dorata. Sul davanti, invece, un grembiule rettangolare "pannuccia" di seta, di colore diverso dalla veste.
Fazzoletto: ampio, ricamato ed inamidato sulle spalle, i cui capi venivano accuratamente celati sul davanti tra la veste ed il grembiule.
Fazzoletto per la testa: di tulle bianco ricamato, piegato a triangolo; due pizzi, uniti, pendevano sulla nuca, mentre gli altri venivano singolarmente ripiegati sulla testa e fermati ai capelli con una spilla d'oro.
Monili: orecchini d'oro, lunghi a pendolo e catenini d'oro al collo ("cateniglia").Nel recarsi in chiesa la donna, in segno di rispetto, sovrapponeva al panno rosso un rettangolo di stoffa nera chiamato "squadrone".
Venerdì Santo: due storiche e toccanti processioni distinte (uomini e donne) attraversano il paese. Vengono portati in spalla le statue della Madonna Addolorata e Cristo morto.
8 maggio: San Michele, accensione di un suggestivo e simbolicamente importante fuoco in onore del Santo, degustazione prodotti tipici.
Ultima domenica di maggio: Madonna di Costantinopoli, processione e festeggiamenti nella borgata Serre.
Prima domenica di agosto: Festa della montagna, tradizionale manifestazione tenuta annualmente in loc. Prati di Mezzo.
9 e 10 agosto: Pastorizia in Festival, evento etno-musicale all'insegna della riscoperta dei sapori e degli strumenti della tradizione locale.
19 agosto: festa dell'emigrante, manifestazione per omaggiare tutte le comunità piciniscane sparse nel mondo.
20 e 21 agosto: Santa Maria Assunta e Madonna di Canneto, processioni, pellegrinaggio e festeggiamenti.
Terza domenica di settembre: Soavità d'autunno, giornata dedicata ai funghi, tra giochi popolari, lezioni di micologia e balli.
La Biblioteca Comunale si trova in Via Largario Montano, all'interno dell'edificio che ospita anche la scuola elementare.
Pastorizia in Festival - Manifestazione Internazionale con eventi culturali, enogastronomici ed esposiivi.
Premio Europeo di Narrativa "G. Ferri - D.H. Lawrence" - una due giorni culturale con numerosi ospiti internazionali.
Festival delle Storie - manifestazione letteraria itinerante che vede protagonisti scrittori, filosofi, scienziati, giornalisti e artisti.
Il territorio comunale è luogo di produzione di alcuni vini regolamentati dal disciplinare Atina DOC
Picinisco, grazie soprattutto alla predisposizione territoriale, offre diverse opportunità di divertimento sia nel periodo estivo che invernale.
Trekking: in estate l'attività principale è sicuramente l'escursionismo. Dalla località di Prati di Mezzo è possibile usufruire della vasta rete di sentieri che offre il Parco Nazionale d'Abruzzo, Lazio e Molise. Bellissimi sentieri si diramano anche nelle immediate vicinanze del paese, attraversando boschi, oliveti, ruscelli, o costeggiando il caratteristico lago artificiale di Grotta Campanaro.
Sport invernali: In inverno la ciaspolata, lo scialpinismo e lo sci, attirano sempre più persone. Anche in questo caso il sito di riferimento è Prati di Mezzo.
Arrampicata: a pochi km dal centro del paese è presente una splendida falesia immersa nel bosco ("Morge del Corvo") che offre circa 250 vie attrezzate di vario grado e con altezze che raggiungono anche i 35 metri. In inverno, a quote più alte, è possibile praticare l'arrampicata su ghiaccio.
Nel 1927, a seguito del riordino delle circoscrizioni provinciali stabilito dal regio decreto n. 1 del 2 gennaio 1927, per volontà del governo fascista, quando venne istituita la provincia di Frosinone, Picinisco passò dalla provincia di Terra di Lavoro a quella di Frosinone.

La picnodisostosi (dal greco letterale, disordine delle ossa dense), anche nota come sindrome di Toulouse-Lautrec dal nome dell'eponimo pittore che si suppone ne fosse affetto, è una malattia da accumulo lisosomiale che colpisce lo scheletro, causata da una mutazione del gene che codifica per l'enzima catepsina K. Clinicamente è un'osteosclerosi geneticamente determinata con trasmissione di tipo autosomico recessivo.
Si caratterizza clinicamente per la presenza di osteopetrosi, nanismo, cranio ingrossato con ipoplasia dell'angolo mandibolare, agenesia delle dita dei piedi e delle mani, unghie distrofiche, mancata chiusura della fontanella bregmatica e sclere blu.
La malattia è stata descritta indipendentemente da Pierre Maroteaux e Emile Maurice Joseph Lamy e Andreoli e coll. nel 1962. Tre anni dopo la descrizione della malattia da parte di Maroteaux e Lamy fu ipotizzato che il pittore Henri de Toulouse-Lautrec (1864-1901) fosse un soggetto affetto da questa malattia. Ciò sulla base di alcune considerazioni: la bassa statura del pittore; la consanguineità dei genitori, erano infatti cugini di primo grado; la fragilità ossea spiegata dall'uso del bastone già in giovane età; la non chiusura delle fontanelle craniali, ipotizzata dall'abitudine del pittore a portare sempre un cappello rigido; la stessa barba portata per mitigare la mandibola sfuggente.Secondo altri clinici, però, si pensa che il pittore francese soffrisse di un'osteogenesi imperfetta, malattia con manifestazioni simili. Questo dubbio che divide la comunità scientifica potrebbe essere risolto definitivamente facendo un'analisi genetica nei parenti discendenti del grande pittore, oppure riesumando ed analizzando le ossa dell'artista.Una pubblicazione di autori greci del 2002 ipotizza che anche Esopo avrebbe potuto soffrire di picnodisostosi.
La frequenza esatta della picnodisostosi non è conosciuta; si stima una prevalenza inferiore a 1/100.000.
Le picnodisostosi possono essere classificate nel grande gruppo delle malattie genetiche che sono singolarmente rare, ma collettivamente sono patologie socialmente importanti per la somma della loro incidenza nella popolazione, e soprattutto per il loro forte impatto sulla qualità di vita degli individui affetti.
La picnodisostosi è una malattia genetica a trasmissione autosomica recessiva con un coinvolgimento del cromosoma 1q21, che causa un deficit della produzione dell'enzima catepsina K con conseguente ridotta attività collagenasica. La catepsina K è una cisteina proteasi presente negli osteoclasti, essenziale per il processo di riassorbimento osseo operato da queste cellule. La carenza di questo enzima è nota essere la causa di questa condizione perché provoca una ridotta capacità di degradare il collagene di tipo I, dell'osteopontina e dell'osteonectina; pur presentando l'osteoclasta una morfologia cellulare del tutto normale.La malattia ha un'età di esordio variabile e causa costantemente bassa statura. L'altezza dei maschi adulti con la malattia è, infatti, inferiore a 150 cm mentre le femmine adulte affette dalla malattia sono ancora più basse.
È interessante notare che, la catepsina K è diventata un importante obbiettivo terapeutico (target) per il trattamento farmacologico dell'osteoporosi, questo grazie alla scoperta dell'eziologia della picnodisostosi.Inoltre esistono dei gatti di tipo knockout che non codificano la catepsina K, e per questo sono un modello animale sperimentale della malattia o delle ricerche sulla catepsina K.La malattia, come detto, è stata denominata sindrome di Toulouse-Lautrec, dal nome dell'artista francese Henri de Toulouse-Lautrec che pare ne abbia sofferto. Nel 1996, il gene difettoso responsabile della picnodisostosi è stato individuato, permettendo una diagnosi accurata e una comprensione più approfondita della questa malattia.
La picnodisostosi presenta un rapporto tra i sessi di 2M:1F, con presenza di anomalie che riguardano la testa e il viso, i denti, le ossa collo, la pelle, le unghie (unghie distrofiche) e le sclere (sclere blu).Circa un sesto dei soggetti affetti sembra presentare ritardo mentale; anche se questo non è segnalato da altri autori.
La malattia rende le ossa anormalmente dense (osteopetrosi); nelle ultime ossa delle dita, la falange distale è più corta del normale (osteolisi delle falangi), e vi è una ritardata fusione delle suture delle ossa del cranio nella tenera età, in modo tale che la (fontanella) sulla parte superiore della testa rimane ampiamente aperta, anche in età adulta. All'interno delle suture del cranio aperto, ci possono essere molte piccole ossa chiamate ossa wormiane.Vi è, inoltre, un'ipoplasia dell'angolo mandibolare e della clavicola soggetta a elevato rischio di fratture.
L'esame radiologico evidenzia una generalizzata osteosclerosi, frequente fallimento della segmentazione delle vertebre atlante (C1) ed epistrofeo (C 2) e spondilolistesi di C 2 e della zona LomboSacrale, con cifoscoliosi e lordosi lombare. Il soggetto interessato ha ossa molto inclini alla frattura da stress (per traumi minimi).La parte anteriore e posteriore della testa sono prominenti con un cranio grande di forma allungata e stretto con fronte sporgente. Il naso è prominente o aquilino; la mandibola può essere di piccole dimensioni (micrognazia). Il palato è stretto e ogivale con scanalature. Può esserci esoftalmo da ipoplasia orbitaria.
I denti da latte erompono in ritardo e possono cadere (deciduare) molto più tardi del solito. I denti permanenti erompono molto lentamente (comparsa), e sono comunemente irregolari (affollati) e cariati per ipoplasia dello smalto; inoltre alcuni denti possono mancare del tutto (ipodonzia).
Le ossa del collo sono spesso sottosviluppate e non perfettamente funzionali; ed inoltre chi soffre di questa sindrome ha le ossa fragili che facilmente tendono a rompersi, specialmente quelle delle gambe e dei piedi con conseguente valgismo delle ginocchia.
La pelle sul dorso delle dita è molto rugosa e le unghie sono piatte con scanalature (displasiche).La picnodisostosi causa seri problemi che si evidenziano nel tempo; malgrado ciò spesso la malattia dà un'aspettativa di vita normale. A parte la fragilità ossea, i difetti vertebrali fanno sì che la colonna vertebrale si curvi lateralmente con conseguente grave scoliosi.
In questa malattia gli osteoclasti sono normalmente presenti, ma non funzionali per il deficit di catepsina K che non permette loro di far produrre le proteinasi nelle vicinanze dell'orletto a spazzola degli stessi, proteinasi che sono essenziali per il riassorbimento osseo fisiologico. Ê segnalata anche un'ipotesi etiologica virale.La diagnosi differenziale va fatta con l'osteopetrosi, disostosi-scleido-craniale e la displasia diafisaria progressiva.
Sono riportati casi di osteomieliti croniche conseguenti a fratture mandibolari, che richiedono terapia antibiotica e consolidamenti ossei con placche metalliche.
La prevenzione prevede la consulenza genetica, la prevenzione e cura odontostomatologiche e la prevenzione e terapia delle fratture.
Il trattamento più usato consiste nella somministrazione dell'ormone della crescita per accelerare e stimolare la crescita.
La terapia ortopedica comprende il trattamento delle fratture da stress. Molto difficile è da trattare la frequente displasia cronica della mandibola.
Medicina interna sistematica, Elsevier srl, 2010,  pp. 830–, ISBN 978-88-214-3109-8.
 Motyckova G, Weilbaecher KN, Horstmann M, Rieman DJ, Fisher DZ, Fisher DE, Linking osteopetrosis and pycnodysostosis: regulation of cathepsin K expression by the microphthalmia transcription factor family, in Proc. Natl. Acad. Sci. U.S.A., vol. 98, nº 10, maggio 2001,  pp. 5798–803, DOI:10.1073/pnas.091479298, PMC 33293, PMID 11331755.
Giuseppe Canepa, Osteopatologia infantile: manuale-atlante di ortopedia per pediatrica, PICCIN, 1994,  pp. 171–, ISBN 978-88-299-1217-9.
 Lelio R. Zorzin, Reumatologia dell'età evolutiva, PICCIN, 2002,  pp. 279–, ISBN 978-88-299-1745-7.
 Pasquale Accardo, Barbara Whitman, Dizionario terminologico delle disabilità dello sviluppo, Armando Editore, 2007,  pp. 276–, ISBN 978-88-6081-055-7.
 Linda R. Adkisson, Michael D. Brown, Genetica, Elsevier srl, 2008,  pp. 116–, ISBN 978-88-214-3059-6.
 Philip R. Reilly, Abraham Lincoln's DNA and other adventures in genetics, CSHL Press, 2000,  pp. 35–, ISBN 978-0-87969-649-8.
 Ciba Pharmaceutical Products, Clinical symposia, Ciba Pharmaceutical Products, 1988.
 Philip R. Reilly, Abraham Lincoln's DNA and other adventures in genetics, CSHL Press, 2000,  pp. 35–, ISBN 978-0-87969-649-8.
 Clifford J. Rosen, Primer on the Metabolic Bone Diseases and Disorders of Mineral Metabolism, John Wiley and Sons, 18 novembre 2008,  pp. 415–, ISBN 978-0-9778882-1-4.
 Carlina Albanese; Roberto Passariello (a cura di), Osteoporosi e Malattie Metaboliche Dell'osso: Clinica e Diagnostica, Springer, 1º giugno 2009,  pp. 261–, ISBN 978-88-470-1356-8.
 Merck Manual, su msd-italia.it. URL consultato il 19 febbraio 2011 (archiviato dall'url originale il 14 aprile 2010).
(EN) Stephen Robertson, FRACP, DPhil, Otopalatodigital Spectrum Disorders - GeneReviews™ - NCBI Bookshelf, su ncbi.nlm.nih.gov.

Piermont è un villaggio degli Stati Uniti d'America, situato nello stato di New York, nella contea di Rockland.

Piero Carlo Rolla, noto come Piero Rolla (Legnano, 24 febbraio 1938), è un paroliere, compositore e cantautore italiano.
Dopo aver conseguito la maturità classica, inizia a comporre testi e musiche (ha imparato a suonare da autodidatta la chitarra e il vibrafono).
Inizia ad esibirsi in alcuni locali, ed entra in contatto con il mondo discografico milanese: con Eligio La Valle e Fernando Lattuada, che compongono la musica, scrive il testo di Il mare nel cassetto, che Milva e Gino Latilla presentano al Festival di Sanremo 1961 con successo, arrivando fino al terzo posto.
A livello di vendite quella di maggior successo è la versione di Milva; anni dopo, nel 1981, Franco Battiato citerà Il mare nel cassetto nel suo successo Cuccurucuù, contenuto nell'album La voce del padrone (insieme ad altre canzoni come Le mille bolle blu e Il mondo è grigio, il mondo è blu).
Nello stesso anno Piero Rolla è ospite come cantante fuori gara alla Sei giorni della canzone 1961, e presenta una sua versione di Il mare nel cassetto ed un'altra canzone, Credevo, interamente di sua composizione, incisa l'anno successivo dopo un contratto discografico con la Fox.
Nel 1965 partecipa a Un disco per l'estate come paroliere di La lalala, su musica di Umberto Zappa, presentata da Noris De Stefani.
Partecipa come autore l'anno successivo allo Zecchino d'Oro scrivendo "Extramusicale-giromagitondo".
Autori Vari (a cura di Gino Castaldo), Il dizionario della canzone italiana, editore Armando Curcio (1990); alla voce Piero Rolla, di Enzo Giannelli, pag. 1488
Eddy Anselmi, Festival di Sanremo. Almanacco illustrato della canzone italiana, edizioni Panini, Modena; alla voce Piero Rolla, pag. 877

Pierre de Rieux, o de Rochefort, signore di Assérac e di Derval (Ancenis, 9 settembre 1389 – Compiègne, 1439), è stato un militare francese, maresciallo di Francia.
Figlio di Jean II de Rieux, anch'egli maresciallo di Francia, e di Jeanne de Rochefort, dal 1403 fu scudiero di Giovanni V di Bretagna, che lo fece governatore di Saint-Malo.
Ricevette la carica di maresciallo il giorno stesso delle dimissioni del padre, il 12 agosto 1417, ma ne fu privato neanche un anno dopo, il 2 giugno 1418, per volontà della fazione dei Borgognoni, in quanto fedele al sovrano Carlo VI. Si trovava a Parigi in quei giorni, quando la città fu presa dai Borgognoni, e si ritirò nella Bastiglia, che difese per qualche giorno dopo un inutile tentativo di riprendere il controllo della città; raggiunse poi il Delfino Carlo a Bourges con 500 uomini d'arme e 300 balestrieri. Lo stesso anno combatté contro gli inglesi in Angoumois e Normandia. L'8 maggio 1429 contribuì a far levare l'assedio ad Orléans.
Nel 1431, quando si combinò il fidanzamento di Pietro II, secondogenito del duca Giovanni V, con Francesca d'Amboise, fu chiesto il suo consenso.Fu uno dei commissari del Trattato di Arras, nel 1435. In Alta Normandia respinse gli attacchi degli inglesi capitanati da John Talbot; nel corso della campagna prese d'assalto le città di Dieppe, Fécamp, Moutiers e Villiers, e pose l'assedio a quella di Harfleur, che conquistò dopo essere stato respinto al primo attacco.
Nel 1437 con il connestabile de Richemont prese Aumale, Saint-Germain, Fontaine-le-Bourg, Préaux, Blainville. Costrinse gli inglesi a togliere l'assedio ad Harfleur nel 1438, ma, tornando a Parigi, fu arrestato davanti alle porte del castello di Compiègne dagli uomini di Guillaume de Flavy e gettato nella prigione cittadina; fu poi condotto nel castello di Nesles, a Fère-en-Tardenois, dove morì per un'epidemia alcuni mesi dopo. Sepolti inizialmente a Nesle-le-Repons, i suoi resti furono nel 1514 trasferiti nella chiesa di Notre-Dame de Rieux in Bretagna.
 AAVV, Dictionnaire des Maréchaux de France du Moyen Age à nos jours, a cura di Geneviève Maze-Sencier, Parigi, Librairie Académique Perrin, 2000.
 Louis de La Roque, Catalogue historique des généraux français, connétables, maréchaux de France, lieutenants généraux, maréchaux de camp. Connétables et maréchaux de France depuis les premiers temps de la monarchie jusqu'à la fin du règne de Louis XIV, Parigi, A. Desaide, 1896-1902,  p. 34. URL consultato il 13 maggio 2011.
 Père Anselme, Histoire généalogique de la maison royale de la France et des grands officiers de la couronne, Parigi, Compagnie des libraires associez, 1730  [1692],  p. 806. URL consultato il 13 maggio 2011.
 Pinard, Chronologie historique-militaire, Parigi, Claude de Herissant, 1761,  p. 145. URL consultato il 13 maggio 2011.
 Auguste Vallet de Viriville, Histoire de Charles VII, roi de France, et de son époque, 1403-1461. 2. 1429-1444, Parigi, Vve Renouard, 1862-1865,  p. 399. URL consultato il 13 maggio 2011.

La Pietra di Bismantova è una montagna caratteristica dell'Appennino reggiano, alta 1047 metri.È situata nel comune di Castelnovo ne' Monti, paese che sorge alle sue falde, in provincia di Reggio Emilia. Si presenta come uno stretto altopiano dalle pareti scoscese, che si staglia isolato tra le montagne appenniniche.
La zona è classificata come sito di interesse comunitario (codice IT4030008) della rete Natura 2000, ed è in parte compresa nel territorio del Parco nazionale dell'Appennino Tosco-Emiliano.
L'etimologia potrebbe essere collegata al ruolo di montagna sacra che la Pietra avrebbe avuto nell'antichità.
Un'ipotesi si rifà all'etrusco man (pietra scolpita) e tae (altare per sacrifici).
Altri propongono un'origine celtica, da vis (vischio), men (luna) e tua, che rimanderebbe alla raccolta notturna di vischio tra i querceti della zona, espressione di un antico culto lunare. Vismentua sarebbe variata prima in Bismentua e poi Bismantua.Nel V secolo d.C. i Bizantini edificarono sulla montagna una struttura militare, nota come Kastròn Bismanto o Castrum Bismantum. Il castello Bismantum è menzionato in un diario di viaggio del 628.In un documento del 1062 è citata per la prima volta la Petra de Bismanto.La prima menzione scritta di Bismantova compare nella Divina Commedia di Dante Alighieri (Purgatorio, IV, 26).
Nei pressi della Pietra di Bismantova sono documentate scarse tracce di frequentazione del Paleolitico superiore. Tracce di frequentazione umana della fase finale dell'Eneolitico, appartenenti alla cultura del bicchiere campaniforme, sono state rinvenute sul pianoro di Campo Pianelli, alla base della Pietra (metà del III millennio a.C.).
Sempre sul pianoro di Campo Pianelli si insediò un abitato del Bronzo medio (1550-1400 a.C.), nel quale sono stati rinvenuti i resti di capanne ancora nella prima fase del Bronzo recente (1300-1250 a.C.). L'abitato apparteneva all'occupazione della media montagna da parte della cultura delle terramare. Nel Bronzo finale (XI-XII secolo a.C.), l'abitato dovette essere spostato in un luogo ritenuto più adatto e l'insediamento precedente venne rioccupato da una necropoli, che ha restituito circa 50 tombe ad incinerazione.
A partire dalla fine del VI secolo a.C. e fino al IV secolo a.C. in poi il sito di Campo Pianelli venne rioccupato da Etruschi e Liguri.
Secondo alcune interpretazioni, la Pietra potrebbe essere il Suismontium menzionato nel XXXIX libro della Ad Urbe Condita di Tito Livio, luogo di una battaglia della campagna militare di Marco Emilio Lepido contro i Liguri nel I secolo a.C. Per difendere la zona conquistata da ulteriori incursioni, i Romani avrebbero costruito un castello.Il castrum Bismantion è attestato come esistente agli inizi del VII secolo. La fortificazione doveva dominare la strada tra Parma e Lucca, che forse ricalcava un più antico percorso romano, e passò ai Longobardi prima del 628. Il castello era centro di un gastaldato che comprendeva quattro corti fiscali, tra cui quella di Malliaco.
Sullo Spigolo di Fontanacornia, uno degli speroni rocciosi del lato nord, nell'Alto Medioevo sorgeva una rocca, probabilmente distrutta da una frana. Dell'antica costruzione rimangono alcuni resti scoperti nel XIX secolo.Ai piedi della Pietra nel XVII secolo fu edificato il tuttora esistente eremo benedettino con annessa chiesa aperta al pubblico. Sul luogo era già presente nel 1422 una chiesetta dedicata al Santissimo Salvatore. Tra il 1616 e il 1625 la chiesetta fu ampliata e vennero costruiti un convento e una torre campanaria.Nella zona dell'eremo si è abbattuta il 13 febbraio 2015 una frana di grandi proporzioni, senza danni alle persone.Nel 2010 la Pietra di Bismantova è stata inserita definitivamente nel territorio del Parco nazionale dell'Appennino tosco-emiliano.
La formazione geologica che costituisce e che rende peculiare la Pietra di Bismantova è nota col nome di Formazione di Bismantova; essa possiede una potenza di circa 100 metri ed è composta da un basamento di marne su cui poggia un livello di calcarenite, depositatesi in ambiente marino di piattaforma continentale interna nel Miocene inferiore e medio, fra il Burdigaliano superiore e il Langhiano inferiore. Vi sono contenuti resti fossilizzati come gusci di molluschi, echinoidi, briozoi, foraminiferi bentonici e alghe coralline, in particolare specie tipiche di acque temperato-calde.Dopo l'emersione della catena appenninica, la successiva fessurazione e frammentazione della formazione arenacea, seguita da erosione, hanno lasciato intatta la porzione di lastra visibile attualmente, lunga 1 km, larga 240 metri e alta 300 metri rispetto alla pianura circostante.
Molti dei massi che si trovano attorno alla Pietra di Bismantova si sarebbero staccati in epoca recente, attorno al XVII secolo, durante la piccola era glaciale.
La sommità pianeggiante della roccia è coperta da una vegetazione di arbusti, in particolare il nocciolo, mentre ai piedi del massiccio si trovano campi, siepi e boschi di querce.
Nella zona sono presenti inoltre arbusti come il ginepro comune, il sorbo montano e il maggiociondolo.
Alberi ad alto fusto prevalenti sono la roverella, il cerro, il leccio ed il tiglio.
Notevole è la fioritura di orchidee, tra cui l'orchidea pallida e la concordia.Negli ultimi decenni il progressivo abbandono dell'agricoltura montana e della silvicoltura ha causato un'espansione incontrollata della vegetazione, che ha nascosto sentieri e porzioni di roccia. Da alcuni anni sono in corso interventi di sfalcio dei prati e diradamento selettivo dei boschi, per ripristinare i percorsi escursionistici e rendere nuovamente visibile la roccia nuda.L'altopiano e l'area circostante sono popolati da animali selvatici.
Tra le specie di interesse comunitario per la rete Natura 2000, si segnalano il succiacapre, la tottavilla, l'averla piccola, il picchio muraiolo e il cervo volante.
Manca tuttavia un censimento completo della fauna locale, che copra anche mammiferi, anfibi e rettili.
La prima ascesa alpinistica è attribuita a Carlo Voltolini, che scalò in solitaria la Pietra di Bismantova nel 1922. Il tracciato della sua salita, che arriva al terzo grado superiore, prese il nome di "Via degli Svizzeri", dall'appellativo dato dai locali a Voltolini, che in realtà era trentino, e all'amico svizzero che lo aveva accompagnato ai piedi del monte. Nel 1940 Nino Oppio scalò la parete sud-est, aprendo la "Via Oppio" a lui intitolata. Lo stesso anno Armando Corradini e Olinto Pincelli salirono il diedro dal piazzale dell'Eremo, con difficoltà di sesto grado. Negli anni seguenti Pincelli aprì numerosi percorsi di arrampicata.Una nuova fase si aprì negli anni 1960.
La prima arrampicata artificiale sulla Pietra di Bismantova avvenne nel 1960, ad opera di Luigi Zuffa e Benito Modoni, da cui la "Via Zuffa-Modoni".
Nel frattempo la pratica dell'alpinismo si andava diffondendo in Emilia-Romagna, e la Pietra diventò una delle palestre di roccia più popolari della regione.Tra la fine degli anni 1960 e la metà degli anni 1970 vennero aperte molte nuove vie: la "G.A.B." dedicata al Gruppi Amici di Bismantova nel 1968, la "Donato Zeni" e la "Via dei Lumaconi" nel 1969, la "Via Nino Marchi" nel 1971, la "Via Doretta" e la "Via Paola" nel 1972, la "Via CAI Parma" nel 1973 e la "Via del Centenario" nel 1975. A partire dalla metà degli anni 1970 cominciò ad affermarsi l'arrampicata libera su alti gradi di difficoltà, lungo i tracciati aperti in precedenza in artificiale. Il settimo grado fu raggiunto da Emilio Levati nell'ultimo tiro di corda della "Via del Centenario".A metà degli anni 1980 prese piede l'arrampicata sportiva. Vennero introdotte alcune innovazioni tecniche, come lo spit e il monotiro, e aperte nuove vie, mentre i vecchi tracciati furono progressivamente richiodati. Non mancarono le polemiche: ci furono proteste contro gli appigli scavati nella roccia per agevolare l'arrampicata libera, e contro le nuove chiodature che impedivano di fatto l'arrampicata in artificiale su alcune vie.Alla fine degli anni 2000 l'arrampicata sportiva è ancora la pratica prevalente, ma si nota una ripresa dell'arrampicata in artificiale.Dal 1971 è inoltre presente una via ferrata, la via ferrata alla Pietra di Bismantova, detta anche Via ferrata degli Alpini. A questa si è aggiunta, nel 2017, una seconda ferrata denominata Via ferrata Ovest o dell'Ultimo Sole di difficoltà inferiore all'altra.
La Pietra di Bismantova viene citata da Dante Alighieri nel quarto canto del Purgatorio nella Divina Commedia. Secondo alcuni commentatori il poeta avrebbe visitato personalmente il luogo nel 1306, mentre si recava da Padova alla Lunigiana, e ne avrebbe tratto ispirazione per la descrizione del Monte del Purgatorio.
Il gruppo musicale Per Grazia Ricevuta, nel disco D'anime e d'animali del 2004 dedica la prima canzone dell'album Alla pietra alla Pietra di Bismantova.
I Modena City Ramblers in Dopo il lungo inverno del 2006 dedicano alla Pietra la canzone I prati di Bismantova.
Giuseppe Pederiali ambienta il primo capitolo del romanzo Il tesoro del Bigatto presso la Pietra di Bismantova, dove il Diavolo sfida l'eremita Sant'Anselmo.
Andrea Gennari Daneri, Lamberto Camurri, Bismantova: Climbing & Bouldering, Parma, Pareti e Montagne, 2005.
 James Bragazzi, Bismantova, la pietra. Segreti ed emozioni tra cielo e terra, Trento, Edizioni Panorama, 2008.
Iames Tirabassi, "Preistoria e protostoria nella Valle del Tassobbio", in La Valle del Tassobbio. La vita nei secoli prima dei Canossa, Casina 2011 (pubblicazione della Proloco Cortogno), pp. 35–74.
Nicola Cassone, "Topografia storica del bacino del Tassobbio fra età romana e Alto Medioevo", in La Valle del Tassobbio. La vita nei secoli prima dei Canossa, Casina 2011 (pubblicazione della Proloco Cortogno), pp. 75–99.
Iames Tirabassi (a cura di), Antichissima Bismantova. Il sito pre-protostorico di Campo Pianelli: 150 anni di ricerche (catalogo mostra), Pescara 2014 (testo on line.
Sito di un gruppo di arrampicatori della Pietra di Bismantova, contiene guida alla falesia aggiornata
(EN) Natura 2000 - Standard data form IT4030008, su Natura2000 Network Viewer, Agenzia europea dell'ambiente. URL consultato il 15 maggio 2014.
Pietro Giovanni Toja (Sacconago, 11 giugno 1912 – ...) è stato un calciatore italiano, di ruolo ala.
Ha esordito ventenne nella Pro Patria in Serie A a Milano il 24 gennaio 1932 nella partita Ambrosiana-Pro Patria (3-1), dopo alcune stagioni a Busto Arsizio ha disputato una stagione a Como.

Pieve Corena è una frazione del comune di Verucchio, di cui costituisce un'exclave. La località, che conta circa 140 abitanti, è infatti separata dal resto del comune e compresa tra il comune di San Leo (RN), l'exclave del comune di Sassofeltrio (PU) e il castello di Chiesanuova (RSM). L'aggregazione dell'Alta Valmarecchia alla provincia di Rimini (2009) ha fatto cessare lo stato di exclave provinciale e regionale di Pieve Corena, riunendola tramite il comune ex marchigiano di San Leo alla propria provincia e regione. Il territorio dista 15 chilometri dal capoluogo comunale.
Secondo la tradizione Pieve Corena deve la sua particolare collocazione amministrativa a un funzionario dello Stato pontificio che segnò in modo così curioso i confini amministrativi nella fase della restaurazione postnapoleonica, forse per errore.
Molti abitanti della frazione, grazie a degli accordi con San Marino siglati negli anni, lavorano nella piccola Repubblica del Titano, vi mandano i figli a scuola e si recano nell'ospedale e nelle farmacie sammarinesi. Con l'ufficio postale di Pietracuta, distante anch'esso una quindicina di chilometri, c'è invece una convenzione per il servizio postale.
Nella chiesa si trova la Parrocchia di Santa Maria Assunta che appartiene alla diocesi di San Marino-Montefeltro a differenza del resto del comune di Verucchio che appartiene alla diocesi di Rimini ed è attestata per la prima volta nel 1069.
In luglio la parrocchia organizza la tradizionale "Festa della Trebbiatura" (Festa della Batdura) nella vicina frazione di Montemaggio di San Leo.

La pieve di San Giorgio di Valpolicella, detta anche pieve di San Giorgio Ingannapoltron, è un'antica pieve posta a Sant'Ambrogio di Valpolicella, in Valpolicella, nella frazione di San Giorgio.
Costruita probabilmente su un luogo precedentemente adibito al culto pagano, risalente all'VIII secolo (secondo alcuni storici anche al VII), l'attuale edificio religioso rappresenta uno dei più interessanti e antichi esempi di architettura romanica presenti nella provincia di Verona.
Ricostruita in gran parte attorno all'XI secolo, durante il periodo medioevale, la pieve di San Giorgio era a capo di uno dei tre "piovadeghi" in cui era divisa amministrativamente la Valpolicella. Insieme a essa ricoprivano questo ruolo anche la pieve di San Floriano e quella di Negrar. Era inoltre una chiesa collegiata, sede di un capitolo di canonici che gestivano anche una schola iuniorum (cioè una scuola in cui si impartivano le prime nozioni di grammatica latina ai ragazzi del luogo, tra i quali poi spesso venivano scelti anche i nuovi chierici).
Oltre all'interessante struttura architettonica, al chiostro adiacente e agli affreschi presenti all'interno, di grande pregio la presenza di un antico ciborio che presenta delle scritte che lo collocano in piena epoca longobarda e precisamente nel periodo del regno di Liutprando.
Scavi archeologici, effettuati tra il 1985 e il 1989, hanno portato alla luce reperti che attestano la presenza di insediamenti umani, sulla collina di San Giorgio, sin da tempi antichi. In particolare sono state rinvenute, oltre ad una capanna rettangolare appartenente all'età del bronzo, altre strutture successive risalenti al IV secolo a.C.; tutti questi edifici sono a forma di "casa retica", tipica dei territori alpino e subalpino.
Gli abitanti di questo villaggio praticavano essenzialmente l'agricoltura e l'allevamento e sono considerati gli antenati degli Arusnati, popolazione che si sarebbe insediata in Valpolicella durante il periodo romano.
Nel chiostro sono esposti alcuni reperti dell'età romana, databili tra il I secolo a.C. e il I secolo, quali un sarcofago costituito da un monolite in marmo rosso veronese, un pozzo, dei resti di colonna e un capitello decorato con fregi vegetali e altri conci non meglio identificabili. I reperti più piccoli, come ex voto a dèi pagani, steli, statuine in terracotta e iscrizioni romane, sono conservati nel piccolo museo annesso alla pieve oppure nel lapidario maffeiano a Verona.
Questi manufatti, essendo per lo più dedicati a divinità come Fortuna, Vesta, Sol, Luna, testimoniano l'importanza che San Giorgio ebbe, come luogo di culto, sin dall'epoca degli Arusnati. Sulla parte posteriore della chiesa è stato murato un frammento di una lapide, recante l'iscrizione "LVALDE", nome della dea Lualda, che richiamerebbe quello della divinità Lua, associata, nel pantheon romano, a Saturno e considerata protettrice dell'agricoltura.
Anche se caratterizzata da insediamenti di modesta entità (lo testimoniano i pochi reperti trovati), nel medioevo la zona di San Giorgio è certamente un importante centro religioso. In quell'epoca fu elevato, infatti, al rango di "pieve" ottenendo così diverse prerogative come il diritto di battezzare, di formare chierici e di riscuotere le decime.
L'orientamento verso levante della facciata, e soprattutto le iscrizioni sulle due colonnine del ciborio, conservato all'interno della chiesa, fanno presupporre che l'edificio cattolico sorgesse su di un preesistente luogo di culto costruito in età longobarda. Si fa infatti risalire la costruzione di questo al regno di Liutprando (712-744), anche se alcuni storici collocano la sua fondazione nel VII secolo. In quest'ultimo caso, si potrebbe ritenere che san Giorgio fosse un luogo di culto pagano, dato che i Longobardi si convertirono al Cristianesimo solamente verso la fine del VII secolo.Oltre al sacello, a San Giorgio era presente un castello longobardo, posto a capo di una sculdascia, ovvero una circoscrizione minore nell'ambito dei ducati, che disponeva di ampi poteri amministrativi, militari e giurisdizionali.
A testimoniare il periodo longobardo, oltre al già citato ciborio, si ipotizza che ci rimanga anche il muro di facciata. L'analisi di quest'ultimo ha fatto ritenere che a quel tempo la pianta dell'edificio dovesse avere una forma pressoché quadrata rivolta verso oriente.
Le prime testimonianze di San Giorgio come edificio cristiano risalgono al XII secolo e più precisamente ne troviamo traccia in una bolla pontificia di papa Eugenio III datata 1145. È però molto probabile che già a seguito del terremoto del 1117 possa essere stato oggetto di lavori e restauri che portarono alla trasformazione da edificio pagano a luogo di culto della cristianità in stile romanico. La caratteristica pianta a tre absidi è inoltre simile ad altri edifici di culto italiani sorti tra il X secolo e il XII secolo.
Una leggenda vuole che la pieve di San Giorgio, insieme a quella di San Martino a Negrar e San Floriano, siano state commissionate dalla regina Matilde Cristina Malaspina nel 1101, ma non c'è alcun elemento storico a sostegno di questa tesi.
Fin dai primi anni dopo la costruzione dell'odierno edificio, la pieve di San Giorgio fu sede di una parrocchia a cui era annessa una collegiata di preti, come testimonia la piccola canonica presente. Questi avevano qui aperto una schola iuniorum per la prima istruzione dei ragazzi. Sempre Papa Eugenio III, nella già citata bolla pontificia, ricorda: "Plebem S. Georgii cum capellis et decimis et familiis et dimidia curte".
Il fonte battesimale, posto sul lato sinistro della costruzione, risale agli inizi del XII secolo. Gli affreschi della chiesa, consumati dal tempo, sono posteriori e databili alla fine dello stesso secolo. Il campanile è più recente, forse edificato sulla base di uno già esistente.
Durante tutto il basso medioevo la pieve di San Giorgio fu a capo di uno dei piovadeghi in cui era divisa la Valpolicella. Ognuna di queste circoscrizioni orbitava attorno a una pieve che ne rappresentava il centro. Di epoca leggermente posteriore a San Giorgio, sono la pieve di San Floriano e la pieve di Negrar.
La pieve di San Giorgio ha destato interesse negli studiosi fin dal XVII secolo ed in particolare, in Scipione Maffei che prelevò le due colonnine del ciborio e alcune iscrizioni romane, per arricchire il suo museo lapidario veronese.
Nell'Ottocento furono intrapresi da Giovanni Orti Manara numerosi e accurati studi circa la planimetria di San Giorgio, egli ebbe, tra l'altro, il merito di trovare la colonnina del ciborio recante la scritta "In nomine Domini....".
Tra 1923 e il 1924, la pieve è stata oggetto di restauri ad opera dell'architetto Antonio Da Lisca. Questi lavori portarono, oltre alla ricostruzione del ciborio, anche al rifacimento del tetto e alla modifica di alcune finestre sulle pareti. Negli anni sessanta furono rinvenuti ulteriori manufatti in pietra risalenti all'epoca romana, dissotterrati nei pressi della canonica.
Nel 2010 il vecchio portale in legno della facciata occidentale è stato sostituito con un nuovo portale in pietra su progetto dell'architetto Libero Cecchini. Vista la pesantezza della nuova struttura l'apertura avviene con automazione elettrica.
La chiesa presenta una caratteristica pianta con lo spazio suddiviso in tre navate, con quella centrale di larghezza doppia rispetto alle laterali. Le dimensioni della pianta evidenziano un notevole equilibrio dell'edificio, la facciata della chiesa è infatti larga circa la metà (16 metri) rispetto ai due lati (32,5 metri).
Il lato orientale, edificato probabilmente nell'XI secolo e in chiaro stile romanico, è costituito da tre absidi, una maggiore al centro e due più piccole ai lati di questa. L'abside centrale presenta tre monofore strombate ad arco a tutto sesto, mentre le due laterali ne hanno una sola, di simile costruzione, ma con archetti realizzati in tufo. Il muro è formato da conci di pietra bianca assemblati con malta e disposti orizzontalmente.
Nel lato occidentale, secondo alcuni studiosi appartenente all'edificio originario longobardo, si trova un'ulteriore abside, dove è stata ricavata, già prima del 1840, la porta principale d'ingresso in stile gotico e realizzata in calcare bianco e rosso. Sopra l'abside, in corrispondenza della navata centrale, sono inserite due semplici monofore.
La porta principale è sormontata da una lapide che reca quanto segue: "ESULTANTE L'INTERA POPOLAZIONE DI S. GIORGIO VALPOLICELLA VUOLE CHE QUESTO MARMO RICORDI AI PIÚ TARDI NIPOTI LE CENTENARIE SOLENNI ONORANZE ALL'INCLITO CELESTE PATRONO CELEBRATE NEL 23.24.25.26 APRILE 1903".
Il muro laterale a sud presenta due porte (una oggigiorno murata) che comunicano col sagrato, mentre al di sopra di queste si ha una serie di sette monofore. All'esterno del medesimo settore, a ricalcare il puro stile romanico dell'edificio, troviamo una torre campanaria e un chiostrino di cui è andata perduta la parte perimetrale occidentale.Il lato nord della chiesa invece non presenta alcuna apertura.
Il soffitto dell'edificio è a travature in legno mentre il tetto è composto in larghe tegole in pietra e coppi.
L'analisi dell'architettura della pieve ha portato a formulare diverse teorie riguardo alla datazione del complesso. In particolare, il probabile mescolarsi di elementi dell'edificio originale longobardo con quelli dell'edificio più moderno cristiano ha creato incertezza nella ricostruzione storica.
Secondo quanto esposto dallo studioso Wart Arslan e dallo storico Pietro Toesca, considerando l'altezza, perfettamente uguale, di tutte le arcate interne e l'uniformità delle mura perimetrali, si può pensare che questo edificio derivi (come molti altri sorti in Italia tra il X secolo e il XI secolo) dalle chiese biabsidate ottoniane e carolinge dell'VIII e IX secolo, come l'abbazia di Saint-Riquier in Normandia, l'abbazia di Fulda, l'abbazia di Obermünster a Ratisbona, la cattedrale di Worms e molte altre. Questa teoria ha contribuito in modo determinante alla datazione della pieve cristiana.
Di diversa opinione gli storici Cipolla, Cattaneo, Mothes e Simeoni che ipotizzano due fasi costruttive. Della prima rimarrebbe come unico resto la parte posta occidentale del complesso, rappresentando così un raro esempio di basilica longobarda, mentre la parte orientale triabsidata verrebbe ritenuta più recente (tra il IX e il XII secolo). In questo caso, viene inoltre ipotizzato che la chiesa fosse inizialmente orientata in senso inverso rispetto ad oggi. L'edificio si sarebbe poi esteso fino all'attuale gradino interno, dove poi sarebbe sorto il campanile. Più tardi la chiesa sarebbe stata ampliata, con la facciata a tre absidi, e di conseguenza avrebbe inglobato il campanile.
Oggi non è possibile stabilire con precisione quale parte dell'edificio sia di origine longobarda e quale invece posteriore. L'impiego dell'identico materiale e i rudimentali metodi di costruzione rendono complicati i tentativi d'identificazione delle differenze tra le due parti. Le dissomiglianze, comunque, più visibili tra l'area occidentale e quella orientale sono due: la sostituzione delle colonne ai pilastri e la sopraelevazione del pavimento, in corrispondenza dell'inizio della parte con le colonne. Importante a tal proposito è anche il fatto che il maggior numero di lapidi romane sia distribuito lungo la parete orientale della chiesa.
Pilastri e colonne determinano la suddivisione interna della chiesa in tre navate. Osservando nel dettaglio, troviamo a destra quattro pilastri e tre colonne, mentre l'altro lato presenta cinque pilastri, di cui uno inserito tra due colonne. I pilastri sono tutti a pianta rettangolare, quelli a sinistra sono privi di decorazioni, mentre quelli che dividono la navata destra presentano pitture datate al XIV secolo. Su queste possiamo distinguere le raffigurazioni di: Santa Caterina (sul primo pilastro dall'ingresso), un Vescovo con mitra e pastorale (sul secondo pilastro), una Madonna con bambino e Sant'Antonio Abate (sul terzo), un'altra Madonna e San Bartolomeo (sul quarto) ed infine Maria Maddalena sull'ultimo pilastro. Su entrambi i lati le colonne e i pilastri sostengono otto archi longitudinali, a intradossi decorati con cerchi, motivi floreali, stelle e calici, dipinti di rosso.
Le colonne poggiano su dei capitelli realizzati riutilizzando delle are romane. Su tre di esse si possono ancora leggere delle incisioni in lingua latina.
Sul muro longitudinale, che divide la navata centrale dalla navatella, a destra sono presenti sette monofore, mentre nel lato contrapposto non è presente alcuna apertura. Sempre nella navata laterale destra troviamo due porte squadrate che portano verso il sagrato (una di queste ormai murata) e un'altra che conduce al chiostro; quest'ultima è sormontata da un arco a tutto sesto intonacato.
Nell'abside posta ad occidente vi è ora un'apertura neogotica, che costituisce l'ingresso principale alla pieve di San Giorgio, ed è, all'interno, contornata da affreschi. Questa parte, molto probabilmente, apparteneva alla chiesa cristiana antecedente, assieme al grande fonte battesimale per immersione, realizzato da un unico blocco di pietra, attualmente posizionato a sinistra dell'ingresso.
Nel muro orientale, sono presenti tre absidi, una centrale maggiore, dove è oggi collocato l'altare e due minori ai lati. L'area occidentale è illuminata dalle tre monofore presenti nell'abside maggiore e dalle due inserite in ognuna di quelle minori. Accanto al muro rivolto verso nord si trova una scultura, della Madonna circondata da quattro santi, in stile gotico e realizzata in stucco. Nell'abside maggiore, al centro, si trova una porticina che conduce alla nicchia ove è custodito il crisma per i battesimi, mentre nella sua sinistra è presente un piccolo tabernacolo tardo gotico.
La mensa, che funge da altare maggiore, sorregge il ciborio, ed è costituita da una lastra di pietra recante un'iscrizione relativa alla sua consacrazione, avvenuta presumibilmente nell'agosto del 1412.
Il pavimento è rivestito da mattonelle di calcare chiaro. Davanti all'ingresso, sempre sul pavimento, è presente un lastrone circolare (diametro di 2.60 m) che indicava, secondo un'ipotesi, il punto in cui vi era il seggio di un funzionario pubblico, mentre secondo un'altra teoria, era il luogo ove era posto il fonte battesimale (ora collocato nella navata di sinistra). Questo (del tipo ad immersione) è realizzato in pietra locale e ha forma ottagonale, un tempo doveva essere provvisto anche di un coperchio bronzeo. Il soffitto della chiesa presenta copertura a capriate lignee con travi a vista di epoca recente.
Il chiostro, adiacente al lato est della chiesa, viene datato ai primi del XII secolo coevo con quello della chiesa di San Giovanni in Valle di Verona. Dei quattro lati perimetrali formati da dei colonnati ne rimangono soltanto tre, il lato occidentale è stato sostituito, in epoca recente, da un cancellata. I colonnati posti a nord e a est sono coperti da un tetto, formato da coppi e grosse tegole in pietra. Al centro è posto un rustico pozzo.
Le arcate, a tutto sesto, sono sostenute da colonnine che poggiano, a loro volta, su un muretto continuo, discontinuo in altezza. Le murature presentano delle caratteristiche costruttive similari all'intero complesso. Le colonnine sono ornate da alcuni capitelli, in discreto stato di conservazione, con raffigurazioni di animali e fiori.
Il lato perimetrale più interessante del chiostro è sicuramente quello posto più ad est. Il colonnato, che qui si trova, presenta quattordici archi, suddivisi da un pilastro monolitico, costituito da una pietra chiara e squadrata. I pilastrini, edificati in diversi materiali, sono sormontati da dei capitelli privi di decorazioni. A differenze dei pilastrini, le colonnine presentano capitelli scolpiti che raffigurano diversi soggetti come piante, animali e una testa umana presente solo su uno di questi. Sempre su questo lato, nel muro interno del chiostro, restano alcune tracce di un affresco raffigurante i tratti di un leone.
Nella stessa sezione orientale, il chiostro comunica con l'antica e ormai abbandonata canonica. Questa è costruita con calcare, anneritosi nel corso degli anni, materiale utilizzato per gran parte delle antiche architetture di San Giorgio. All'interno della canonica sono presenti alcuni affreschi del XIV secolo con motivi floreali, stelle, scudi e versetti tratti dal Vangelo.
Gli storici concordano con Arthur Kingsley Porter nel considerare il campanile non posteriore alla chiesa. Lo studioso di architettura veronese Arslan evidenzia le somiglianze delle decorazioni, seppure realizzate con diversi materiali, a quelle di altre torri campanarie dell'epoca come quella della cittadina basilica di San Zeno (risalente al 1120 circa) e delle pievi San Martino a Negrar e di San Floriano e dunque ipotizza che quella di San Giorgio possa essere una rozza realizzazione di queste ultime.
Il campanile è edificato in pianta quadrata e la sua composizione, in pietre calcaree di diversa misura appena sbozzate poste in linee orizzontali, richiama la costruzione dei muri perimetrali della chiesa. Diversi sono invece i contrafforti, posti ad un'altezza di circa 4-5 metri da terra e larghi un metro. La pianta del campanile penetra nel perimetro della chiesa per alcuni centimetri avvalorando così la tesi che esso non possa essere stato edificato posteriormente alla chiesa.
Sul fianco occidentale la cella campanaria è formata da una trifora (caratteristica del romanico veronese maturo), sotto la quale è posto un orologio, con archi compositi in pietra che si sorreggono su due colonnine monolitiche con semplici capitelli. Sugli altri fianchi troviamo invece, come apertura, delle bifore ad archetti costruiti in laterizio e dotati di una singola colonna con capitelli senza alcuna decorazione.
Il campanile ha una lunghezza di circa 5,5 metri e sporge dal lato nord della chiesa di 3,5 metri.
Gli affreschi qui conservati, nonostante siano alquanto deteriorati, rappresentano un interessante esempio di pittura datata all'XI secolo. Nell'abside occidentale troviamo, posto nel semicatino, un "Cristo giudice" con un mantello rosso sulla spalla e attorniato da simboli degli evangelisti. Sotto il giro dell'abside si possono vedere tre serafini mentre sulle pareti a fianco della zona absidea sono raffigurati, sulla destra, un santo barbuto con una tunica corta e striata di verde, sulla sinistra invece un santo soldato di aspetto più giovanile e con una clamide orlata di gemme.
Nel lato opposto, nella zona dell'attuale altare, troviamo un "arco trionfale", orlato da greche, in cui si intravedono delle figure che ricordano un angelo, un "battesimo di Cristo" e tre vecchi in vesti rossastre con fondo verde. L'analisi di queste pitture rileva una certa somiglianza con gli affreschi realizzati da Fratel Bonizzo, nel 1011, presso la Chiesa di Sant'Urbano alla Caffarella a Roma.
Sul lato destro della chiesa sono presenti alcuni affreschi di epoca più tarda, una rappresentazione di un'"Ultima Cena" e di un Adamo nell'atto di cibarsi della mela proibita. Anche il lato sinistro è affrescato ma le pitture sono ormai irrimediabilmente staccate e quasi illeggibili.
Le tele appese alle pareti delle navate minori sono per lo più opera di Giovanni Battista Lanceni (tra cui un "Martirio di San Giorgio") (XVIII secolo). Vicino alla fonte battesimale è collocata, dal 1840 e proveniente da Venezia, una "Resurrezione di Cristo" attribuita a Palma il Giovane (XVI secolo).
All'interno della chiesa, nella navata destra, è presente un affresco, datato al XIV secolo, raffigurante un'"Ultima Cena" con i membri del convito tutti in piedi rappresentati frontalmente. Cristo è posto al centro della scena e ha la barba, mentre San Giovanni risulta glabro e d'aspetto giovanile. Di interesse per la sua fine realizzazione è la testa sia dell'apostolo con il vino che di quello che taglia il pane. La particolarità di quest'opera sta nell'aver raffigurato la scena con oggetti tipici del tempo. Purtroppo l'affresco ha risentito gravemente degli interventi che la pieve ha subito nel corso dei secoli. In particolare attorno al Quattrocento, in seguito alla chiusura di una porta "originale" gotica, è stato steso dell'intonaco, mentre verso la fine del Settecento, inizi dell'Ottocento ne è stata aperta una nuova sulla stessa parete che ha danneggiato buona parte della pittura. Il recente restauro ha permesso di limitare i danni e di mettere in luce una scena raffigurante San Martino che con la spada taglia il proprio mantello per donarlo al povero.
Il ciborio, ora utilizzato come altare maggiore, rappresenta una delle parti più interessanti della pieve, sia per la testimonianza storica che riporta (grazie alle precise iscrizioni qui incise, caso raro per opere del periodo longobardo-altomedievale) sia per il suo pregevole valore artistico.
Sull'antico ciborio si trovano delle iscrizioni, in caratteri rustici, incise su due colonnine. Grazie ad esse si è riusciti a collocare il manufatto con precisione nella storia. Sulla prima si può leggere:
Dall'iscrizione ivi incisa sappiamo che esso fu eretto sotto il regno di Liutprando (che regnò tra il 712 e il 744) mentre la diocesi di Verona era governata dal vescovo Domenico. Sempre grazie alle iscrizioni veniamo a sapere i nomi dei rettori della chiesa (Vidaliano e Tancol) e di quelli di altri amministratori (Vergondo e Teodoalfo) indicati, questi ultimi, come scari, ovvero amministratori di beni a livello locale. L'iscrizione è stata commissionata da un certo Refol, gastaldo dell'epoca e probabilmente mecenate di artisti. Sono inoltre incisi i nomi dei costruttori: un certo Orso, capomastro, con i suoi allievi o discepoli Iuvintino e Iuviano, nomi che rivelano la loro origine latina e dunque possono essere considerati i precursori della scuola lombarda di scultori che, in quegli anni, realizzò tanti capolavori per le basiliche dell'alta Italia.
Il ciborio rimase all'interno della chiesa longobarda, probabilmente, fino alla sua trasformazione in romanica, quando fu scomposto in vari elementi, utilizzati per altri scopi. Sembra, ad esempio, che le quattro colonnine che lo compongono siano state usate, fin dal 1412, per sostenere l'altare maggiore (consacrato appunto quell'anno). Nel 1738 l'altare, dichiarato sospeso a seguito di una visita vescovile, fu abbandonato nel chiostro ove rimase fino al 1923.
L'attuale ciborio è così il risultato di ricostruzioni basate sulle iscrizioni. Il suo ripristino lo si deve ad Alessandro Da Lisca, ispettore ai monumenti di Verona, che però rileva che con ogni probabilità, come testimonia il ritrovamento di ben sette archivolti, dovesse essere in origine ben più fastoso e completo.
Sul ciborio le decorazioni a nastri intrecciati rappresentano una caratteristica presente in altre opere longobarde, ad esempio le crocette votive (oreficeria longobarda), l'altare del duca Rachis e la fonte battesimale del patriarca Callisto a Cividale del Friuli.
Di fianco all'edificio religioso è sito un museo. Esso compendia sia di un museo etnografico, istituito negli anni settanta, che documenta le attività e le tradizioni locali e al cui interno è allestita una cucina tipica della Valpolicella, sia di un museo archeologico, inaugurato nel 1992, in cui sono esposti manufatti ritrovati in loco come are e iscrizioni romane, sculture e rilievi longobardi e carolingi e oggetti d'arte di svariate epoche.
 Wart Arslan, La scultura e la pittura veronese dal secolo VIII al secolo XII, Milano, 1943.
 Gianbattista Biancolini, Notizie storiche delle chiese di Verona, Verona, 1750.
 Luisa Billo, Le iscrizioni veronesi dell'Alto Medio Evo, "Archivio Veneto", XVI, 1934.
 Raffaele Cattaneo, L'architettura italiana dal secolo VI al 1000 circa, Venezia, 1888,  pp. 82-83.
 Carlo Cipolla, La chiesa di San Giorgio Ingannapoltron e i freschi nuovamente in essa rinvenuti, Verona, 1898.
 Giuseppe Forchielli, Collegialità di chierici nel Veronese dall'VIII secolo all'età comunale, Verona, 1928.
 Giovanni Orti Manara, Di due antichissimi tempj cristiani veronesi: San Giorgio di Valpolicella e San Pietro in Castello, Verona, 1840.
 Pietro Toesca, Storia dell'Arte Italiana. Il medioevo, Torino, 1927,  pp. 150 e 387.
Barbara Bogoni, Libero Cecchini. Natura e archeologia al fondamento dell'architettura, Firenze, Alinea, 2009,  pp. 430-437, ISBN 978-88-6055-439-0.
 Margherita Bolla, La chiesa di San Giorgio di Valpolicella, Pro loco San Giorgio di Valpolicella, 1999, ISBN non esistente.
 Andrea Castagnetti e Gian Maria Varanini, Il veneto nel medioevo: Dai Comuni cittadini al predominio scaligero nella Marca, Verona, Banca Popolare di Verona, 1991. ISBN 88-04-36999-X.
 Eugenio Cipriani, Escursioni in Valpolicella, Verona, Cierre, 1991, ISBN 88-85923-22-4.
 Giuseppe Silvestri, La Valpolicella, Centro di documentazione per la storia della Valpolicella, 1950, ISBN non esistente.
 Giovanni Solinas, Storia di Verona, Verona, Centro Rinascita, 1981, ISBN non esistente.
 Amelio Tagliaferri, I Longobardi nella civiltà e nell'economia italiana del primo medioevo, Milano, Giuffrè, 1965,  p. 52, ISBN non esistente.
Wikimedia Commons contiene immagini o altri file sulla pieve di San Giorgio di Valpolicella
 Pagina dedicata sul portale della Valpolicella, su valpolicella.it (archiviato dall'url originale il 16 febbraio 2009).
 Romanico minore in Italia - Descrizione della pieve di San Giorgio di Valpolicella, su thais.it.
 Portale di San Giorgio di Valpolicella, su sangiorgiovalpolicella.it. URL consultato l'8 agosto 2010 (archiviato dall'url originale il 23 novembre 2010).
La pignatta è un tipo di pentola in terracotta. Può avere molte misure ma la sua forma è sempre panciuta, con il fondo piatto e uno o due manici. L'interno, e spesso anche l'esterno, è smaltato per garantire l'impermeabilità ed evitare che gli alimenti impregnino la porosità della terracotta lasciando odori e sapori. Se è a bordi bassi e con un solo manico si chiama tegame di terracotta. 
Reperti risalenti al neolitico testimoniano come le pentole in terracotta (olle), con quelle in pietra ollare, furono i primi contenitori usati per cucinare. Era ampiamente diffusa nel passato tra i ceti popolari, e il suo utilizzo è espressamente richiesto per la cottura di molti piatti tradizionali italiani.
riscaldamento lento, ma anche alta inerzia termica, ossia la capacità di mantenere il calore per un certo periodo quando viene tolta dal fuoco
rischio di rottura per sbalzo eccessivo di temperatura, specie a contatto con fonti dirette di calore. Si presta bene alle cotture prolungate su fonti di calore indirette, come la stufa. Il rischio di rottura in caso di cottura su fornelli a gas può essere ridotto grazie all'uso di appositi retini frangifiamma.

Pikachu (ピカチュウ Pikachū?) è un Pokémon base della prima generazione di tipo Elettro. Il suo numero identificativo Pokédex è 25. Nel contesto del franchise creato da Satoshi Tajiri, Pikachu evolve da Pichu al raggiungimento di uno specifico livello di felicità e si evolve a sua volta in Raichu tramite l'utilizzo dello strumento Pietratuono.
Ideato dal team di designer della Game Freak, Pikachu fa la sua prima apparizione nel 1996 nei videogiochi Pokémon Rosso e Blu ed è presente nella maggior parte dei videogiochi della serie. Dopo essere stato scelto come personaggio principale della serie animata Pokémon a fianco di Ash Ketchum, è diventato la mascotte ufficiale del franchise. Appare inoltre in tutti i film di Pokémon, nel Pokémon Trading Card Game, dove è il Pokémon più rappresentato in assoluto, e in numerosi manga derivati dalla serie, oltre ad essere protagonista dei videogiochi Pokémon Giallo, Pokémon Dash, Hey You, Pikachu!, PokéPark Wii: La grande avventura di Pikachu e Pokémon Let's Go, Pikachu!.
Considerato uno dei personaggi più famosi e conosciuti del franchise, Pikachu è assurto a icona della cultura giapponese e kawaii. Per la sua popolarità è stato paragonato all'equivalente giapponese di Topolino ed è stato oggetto di numerose campagne commerciali, omaggi e parodie.
Il franchise Pokémon, sviluppato da Game Freak e pubblicato dalla Nintendo a partire dal 1996, ruota attorno alla cattura e all'addestramento di una serie di creature chiamate "Pokémon", che sono schierati dai giocatori per combattere contro Pokémon selvatici o quelli di altri allenatori. La forza dei Pokémon è determinata dai loro valori di attacco, difesa e velocità e possono apprendere nuove mosse accumulando punti esperienza.
Pikachu fu uno dei 150 design di Pokémon ideati dal team di sviluppo dei personaggi di Game Freak per i videogiochi di prima generazione Pokémon Rosso e Blu ed è stato sviluppato da Atsuko Nishida e finalizzato, come tutti i suoi simili, da Ken Sugimori. Nonostante non facesse parte della prima ondata di Pokémon creati, quando si decise di introdurre il tipo Elettro, Pikachu, descritto dall'ideatore della serie Satoshi Tajiri come un "topo elettrico", fu sviluppato come primo esempio di questa categoria. Nelle fasi iniziali di progettazione del gioco, la critica più comune al lavoro del team di sviluppo era che i mostriciattoli non fossero abbastanza mostruosi e venne quindi proposto un design di Pikachu più minaccioso e muscoloso. L'allora presidente della Nintendo Hiroshi Yamauchi, però, era convinto che la strada intrapresa fosse quella giusta e si rifiutò di modificare l'aspetto "gioioso" del Pokémon.
Il suo nome deriva dall'unione delle parole giapponesi pika (ピカ?), onomatopea che indica una scintilla, e chū (チュー?), lo squittio del topo, invalidando così le teorie di numerosi fan che vedevano nel nome del Pokémon un riferimento a Pika, un sottogenere di piccoli mammiferi lagomorfi. Nel corso di un'intervista, Junichi Masuda affermò che il nome di Pikachu era stato tra i più difficili da creare, in quanto ci si sforzò di renderlo accattivante sia al pubblico giapponese sia a quello internazionale. In effetti Pikachu è uno dei pochi Pokémon a conservare il nome originale giapponese anche nei vari adattamenti internazionali, semplicemente trascritto negli alfabeti latino (Pikachu), cirillico (Пикачу) e coreano (피카츄).
Pikachu venne concepito come un Pokémon tra i tanti, ma durante gli stadi iniziali della progettazione del franchise fu scelto insieme a Clefairy come protagonista del merchandising correlato alla serie. Infine si impose come mascotte solitaria quando divenne il primo Pokémon di Ash Ketchum nella serie animata. Gli autori ritenevano infatti che il suo aspetto kawaii avrebbe costituito un'immagine di animale da compagnia rassicurante per i bambini e avrebbe potuto attirare un pubblico sia maschile che femminile. Come sottolineato dall'antropologo statunitense Joseph Tobin, anche il colore giallo fu un criterio per la scelta finale, in quanto, quale colore primario, avrebbe reso Pikachu facilmente riconoscibile dai bambini anche a grande distanza; e considerando che all'epoca esisteva un solo altro personaggio dello stesso colore, a sua volta molto amato dai bambini, l'orsetto Winnie the Pooh.
Alto una quarantina di centimetri e del peso di sei chili, Pikachu ha l'aspetto di un roditore, con un corpo arrotondato, zampe corte e una coda che ricorda il simbolo di un fulmine. In Pokémon Diamante e Perla furono introdotte le differenze tra i sessi e gli esemplari femmina di Pikachu ricevettero un'indentatura in cima alla coda rendendola simile alla forma di un cuore. Il suo pelo è corto e giallo, tranne per la versione cromatica in cui è arancione chiaro, con striature marroni sul dorso e la punta delle lunghe orecchie nera. Sulle guance ha due sacche rosse in cui immagazzina l'elettricità che può rilasciare a piacimento per attaccare, ricaricare altri Pikachu indeboliti o cuocere le bacche di cui si nutre per renderle più tenere. Inizialmente tozzo e paffuto, il design del personaggio è evoluto verso una figura più magra e asciutta, tanto nei videogiochi quanto nella serie televisiva.
Secondo il Pokédex, l'enciclopedia fittizia presente all'interno dei videogiochi, i Pikachu sono Pokémon diffidenti che sorvegliano l'ambiente ricorrendo alla loro coda sensibile e che ricorrono a scariche elettriche se minacciati o quando incontrano qualcosa che non conoscono. Il loro habitat naturale è la foresta. Come la maggior parte dei Pokémon non parla, ma nella serie televisiva comunica ripetendo le sillabe del proprio nome con tonalità differenti o si esprime mediante il linguaggio del corpo.
Pikachu si evolve in Raichu se esposto ad un oggetto chiamato Pietratuono. A partire da Pokémon Oro e Argento è stato introdotto Pichu, uno stadio pre-evolutivo del Pokémon derivato da un uovo di Pikachu o Raichu, che si evolve in Pikachu dopo aver raggiunto un livello sufficiente di amicizia con il proprio allenatore.
In Pokémon Rubino Omega e Zaffiro Alpha è stata introdotta una nuova forma di Pikachu, denominata Pikachu Cosplay. Come gli esemplari femmina di Pikachu, tale Pokémon presenta una coda a forma di cuore, a cui si aggiunge una macchia nera all'estremità. Esistono cinque possibili varietà di Pikachu Cosplay, che differiscono principalmente per l'abbigliamento: rockstar, damigella, confetto, scienziata e wrestler. I Pikachu Cosplay non possono evolversi in Raichu.
Nei videogiochi della serie, Pikachu è un Pokémon catturabile in tutti i titoli tranne Pokémon Nero e Bianco, dove può essere ottenuto solo scambiandolo. Il gioco Pokémon Giallo si rifà alla serie anime e presenta il solo Pikachu come scelta per il Pokémon iniziale. Come la sua controparte animata, Pikachu si rifiuta di entrare nella sua Poké Ball e segue invece l'allenatore nei suoi spostamenti, non si può evolvere in Raichu ed è in grado di pronunciare il proprio nome. Il Pikachu di livello 88 utilizzato da Rosso al termine di Pokémon Oro HeartGold e Argento SoulSilver è il Pokémon di un personaggio non giocante di livello più elevato apparso in un videogioco della serie.
Pikachu promozionali, con oggetti particolari, attacchi che normalmente non potrebbero apprendere e livelli elevati, sono stati distribuiti in occasione di svariati eventi in Giappone, Europa e Nord America a partire dal 2003. Dal 1º aprile al 5 maggio 2010 un evento speciale ha permesso ai giocatori di Pokémon Oro HeartGold e Argento SoulSilver di accedere ad un percorso che conteneva solamente Pikachu selvatici in possesso di mosse inusuali come Surf e Volo. Nei videogiochi Pokémon Sole e Luna sono presenti esemplari del Pokémon basati sul Pikachu di Ash Ketchum, riconoscibili dal tipico berretto indossato dall'allenatore nella serie animata Pokémon.
Pikachu è presente anche in videogiochi che non appartengono alla serie principale di Pokémon. Pokémon Pikachu è un modello di gioco virtual pet con protagonista Pikachu. Egli compare inoltre in Pokémon Ranger: Ombre su Almia, è uno dei sedici starter nella serie Pokémon Mystery Dungeon ed è il protagonista di Pokémon Dash, Hey You, Pikachu! e PokéPark Wii: La grande avventura di Pikachu. Infine il Pokémon è un personaggio giocabile in tutti e quattro i titoli della serie Super Smash Bros.
La serie televisiva Pokémon e i film da essa tratti seguono le avventure del giovane allenatore Ash Ketchum, in giro per il mondo per diventare il miglior allenatore di sempre. Il Pikachu di Ash costituisce uno dei personaggi principali e il solo Pokémon a restare con l'allenatore per tutta la durata della serie, divenendo la mascotte della serie e per estensione dell'intero franchise. Oltre ad apparire in tutti i lungometraggi dei Pokémon, ciascun film della serie si apre con un cortometraggio con protagonista Pikachu.
Pikachu compare fin dal primo episodio della serie, L'inizio di una grande avventura (Pokémon, I Choose You!), in cui il Professor Oak dona ad Ash Ketchum un esemplare come Pokémon iniziale. Dapprima ribelle e freddo nei confronti dell'allenatore, sviluppa una profonda amicizia con Ash in seguito ad un episodio in cui l'allenatore lo difende da uno stormo di Spearow. A differenza degli altri Pokémon, Pikachu viaggia costantemente al fianco di Ash, rifiutandosi tenacemente di entrare nella propria Poké Ball. Estremamente potente, è sistematicamente bersaglio dei piani del trio del Team Rocket, che cerca di impossessarsene nella maggior parte degli episodi. È noto per la sua inusuale dose di indipendenza e libero arbitrio: nell'episodio Un incontro da elettroshock (Electric Shock Showdown) sceglie di non evolversi in Raichu, mentre in Addio Pikachu! (Pikachu's Good-Bye) Ash vorrebbe liberarlo per farlo vivere coi suoi simili, ma il Pokémon Elettro decide di rimanere con il suo allenatore. Come molti altri Pokémon, il Pikachu di Ash si esprime ripetendo le sillabe del proprio nome ed è doppiato da Ikue Ōtani nella versione originale così come in tutte le edizioni estere.
Nell'anime compaiono anche altri Pikachu oltre a quello di Ash: nell'episodio La grande onda (The Pi-Kahuna) si vede Puka, un Pikachu anziano in grado di fare surf; in Chi trova un amico trova un tesoro (A Friend In Deed) Ash stringe amicizia con l'allenatore Richie che possiede un Pikachu soprannominato Sparky, riconoscibile da un caratteristico ciuffo sulla fronte. Richie e Sparky incontreranno nuovamente Ash e Pikachu in alcuni episodi ambientati nella regione di Johto e sono protagonisti di alcuni episodi speciali della serie Pokémon Chronicles. La voce del Pokémon è di Satomi Kōrogi.
Pikachu è un personaggio ricorrente nelle serie manga sui Pokémon. In Pokémon Adventures gli allenatori Red e Yellow possiedono due esemplari di Pikachu, denominati Pika e Chuchu, dalla cui unione nascerà il Pichu di Gold. Ne Il magico viaggio dei Pokémon e in Pokémon Manga, Pikachu è il Pokémon iniziale dei due protagonisti; mentre Dengeki! Pikachu e Satoshi to Pikachu ripercorrono abbastanza fedelmente parte delle avventure di Ash della serie televisiva e presentano quindi entrambe il suo fedele Pikachu.
Pikachu compare nel gioco di carte collezionabili Pokémon Trading Card Game fin dall'inizio della serie nell'ottobre 1996. Sebbene principalmente di tipo Lampo, esistono alcune versioni del Pokémon di tipo Metallo. Con oltre 80 carte dedicate, è il Pokémon più rappresentato del gioco, con carte raffiguranti il Pikachu di Ash e del capopalestra Lt. Surge e numerose carte promozionali ed edizioni limitate, prodotte dalla Wizards of the Coast, dalla Nintendo e da The Pokémon Company. Tra le aziende che hanno utilizzato carte di Pikachu a fini pubblicitari figurano Toyota, McDonald's e All Nippon Airways.
Pikachu si è guadagnato la fama di Pokémon più popolare del franchise e viene spesso considerato per estensione il simbolo stesso dei Pokémon. La sua popolarità ha varcato i confini della serie e il suo aspetto è riconosciuto indistintamente da grandi e bambini siano essi conoscitori della saga o meno. Personaggio molto amato in Giappone dove costituisce un'icona della cultura kawaii, Pikachu è diventato una celebrità mondiale, al punto da essere considerato l'equivalente giapponese di Topolino.
Il Guinness dei primati ha incluso Pikachu al 20º posto nella lista dei personaggi dei videogiochi più amati di tutti i tempi, mentre l'edizione asiatica del mensile Time lo ha eletto nel 1999 al secondo posto come persona migliore dell'anno e lo ha definito «il personaggio d'animazione più amato dai tempi di Hello Kitty».
In un sondaggio condotto da Oricon nel 2008, Pikachu si è piazzato al 4º posto come personaggio dei videogiochi più popolare in Giappone, a pari merito con Solid Snake di Metal Gear e Slime di Dragon Quest. La redazione della rivista Nintendo Power l'ha elencato come il suo 9º eroe preferito, affermando che nonostante sia stato uno dei primi Pokémon creati è ancora popolare al giorno d'oggi. Il Pikachu della serie animata è stato votato 8º miglior personaggio degli anime in un sondaggio del 2000 promosso dal canale televisivo Animax e TV Guide e IGN l'hanno inserito nelle loro classifiche dei personaggi preferiti degli anime rispettivamente al 15º e all'8º posto. D'altro canto, il Pokémon si colloca al primo posto nella top ten di AskMen dei personaggi animati più irritanti degli anni novanta e in un sondaggio di IGN sui Pokémon preferiti dagli appassionati si è classificato solo 48º, risultato che lo staff del sito ha ricondotto al fatto che «la maggior parte di noi è un po' stanca di vedere la sua faccia paffuta e gialla dappertutto».
In merito alla sua grande popolarità, Pikachu è citato, omaggiato e parodiato anche in contesti esterni al mondo dei Pokémon. Nel 2001 lo stato di Niue, nell'Oceano Pacifico, ha emesso una serie di monete commemorative dedicate ai Pokémon, tra cui una con Pikachu. Apparso più volte ne I Simpson, il Pokémon è stato citato anche in trasmissioni come Top Gear e Heroes. La sua parodia Ling-Ling è uno dei protagonisti dello show televisivo Drawn Together. Ecoha-chan, la mascotte ecologica della città di Ube, è stata criticata per un'eccessiva somiglianza alla mascotte dei Pokémon e ritirata dall'amministrazione comunale dopo un colloquio con The Pokémon Company.
Nel 2000 è circolato su internet il worm Pikachu, che, sfruttando la popolarità del Pokémon presso i bambini, ha infettato i sistemi operativi di computer in tutto il mondo. Nel 2008, una proteina scoperta da un'équipe dell'Università di Osaka è stata chiamata Pikachurina in onore del Pokémon. In occasione del campionato mondiale di calcio 2014, la nazionale giapponese ha eletto Pikachu e altri Pokémon come mascotte ufficiali della formazione; l'immagine di Pikachu è stata inoltre inserita sulla divisa della squadra, sotto allo stemma dello sponsor Adidas. Nel 2017 è stato reso disponibile per un tempo limitato un filtro di Snapchat dedicato al Pokémon.
In occasione della candidatura di Osaka per l'Expo 2025, il ministro degli esteri giapponese Tarō Kōno ha nominato Pikachu e Hello Kitty ambasciatori speciali della città.
In qualità di mascotte del franchise Pokémon, l'immagine di Pikachu è utilizzata in modo ricorrente nel merchandising della serie e costituisce insieme al nome Pikachu (ピカチュウ?) un marchio registrato. Tra le tante categorie merceologiche, il Pokémon appare come action figure, peluche e illustrato su console, figurine, materiale per la scuola, abbigliamento e gadget vari. Nel 2003 la rivista Forbes ha stimato che i ricavi annuali legati al Pokémon si aggiravano sugli 825 milioni di dollari, rendendolo ottavo nella lista dei personaggi immaginari per guadagni in un anno. Nel 2004 il personaggio ha perso due posizioni, mantenendo invariato il volume di affari a 825 milioni.
Pikachu ha fatto diverse apparizioni in eventi promozionali. Nel 1998 la città statunitense di Topeka [tɵˈpiːkə] ha cambiato per un giorno il suo nome in "Topikachu", in omaggio alla creatura e in occasione del approdo del franchise sul suolo americano; l'anno successivo, l'esposizione di tre modelli di Volkswagen New Beetle modificati per assomigliare a Pikachu, hanno accompagnato il lancio ufficiale del gioco di carte di Pokémon in Nord America. Il Pokémon è stato scelto come uno dei rappresentanti della campagna di sensibilizzazione Got Milk?, rivolta ai bambini sull'importanza di bere latte. Un pupazzo gonfiabile di Pikachu è presente nella Macy's Thanksgiving Day Parade dal 2001. Il pupazzo originale è stato utilizzato per l'ultima volta in occasione dei festeggiamenti per il decimo anniversario del franchise, l'8 agosto 2006 nel Bryant Park di New York City, mentre un nuovo pallone del Pokémon che insegue una Poké Ball ha debuttato alla parata del 2006.
Tra le aziende che hanno omaggiato il Pokémon vi sono infine la Toyota, che all'Expo 2005 e al Tokyo Toy Show 2012 e 2014 ha presentato dei modelli di automobile modificati nel colore e nella livrea per assomigliare a Pikachu, e la compagnia aerea All Nippon Airways che ha decorato alcuni suoi velivoli con immagini dei Pokémon, tra cui Pikachu.
(EN) Paul J. Shinoda, Pokémon Official Nintendo Player's Guide, Nintendo Power, 1998,  p. 72, ISBN 978-4-549-66914-0.
(EN) Nintendo Power, Pokémon Special Edition for Yellow, Red and Blue, Nintendo Power, 1999,  p. 77, ASIN B000GLCWWW.
(EN) M. Arakawa, Pokémon Gold Version and Silver Version Complete Pokédex, Nintendo Power, 2000,  p. 15, ASIN B000LZR8FO.
(EN) Scott Pellard, Pokémon Crystal Version, Nintendo Power, 2001,  p. 87, ISBN 978-1-930206-12-0.
(EN) Elizabeth Hollinger, Pokémon Ruby & Sapphire: Prima's Official Strategy Guide, Prima Games, 2003,  p. 118, ISBN 978-0-7615-4256-8.
(EN) Eric Mylonas, Pokémon Fire Red & Leaf Green: Prima's Official Game Guide, Prima Games, 2004,  p. 97, ISBN 978-0-7615-4708-2.
(EN) Joseph Tobin, Pikachu's Global Adventure: The Rise and Fall of Pokémon, Duke University Press, 2004, ISBN 0-8223-3287-6.
(EN) Fletcher Black, Pokémon Emerald: Prima's Official Game Guide, Prima Games, 2005,  p. 191, ISBN 978-0-7615-5107-2.
(EN) Brian Camp e Julie Davis, Pokémon, in Anime Classics Zettai!: 100 Must-See Japanese Animation Masterpieces, Stone Bridge Press, 2007,  p. 282, ISBN 978-1-933330-22-8.
(EN) Lawrence Neves, Pokémon Diamond & Pearl Pokédex: Prima's Official Game Guide Vol. 2, Prima Games, 2007,  p. 26, ISBN 978-0-7615-5635-0.
(EN) Mark Pizzato, Pokémon as Theater: Training the Pocket Monsters of Self of Consumerism, in Mark I. West (a cura di), The Japanification of Children's Popular Culture: From Godzilla to Miyazaki, Scarecrow Press, 2008, ISBN 978-0-8108-6249-4.
(EN) Pokémon USA, Pokémon Platinum: Prima's Official Game Guide, Prima Games, 2009,  p. 400, ISBN 978-0-7615-6208-5.
(EN) Pokémon USA, Pokémon HeartGold & SoulSilver: The Official Pokémon Johto Guide & Johto Pokédex: Official Strategy Guide, Prima Games, 2010,  p. 238, ISBN 978-0-307-46803-1.
(EN) Pokémon USA, Pokémon HeartGold & SoulSilver: The Official Pokémon Kanto Guide & National Pokédex: Official Strategy Guide, Prima Games, 2010,  p. 211, ISBN 978-0-307-46805-5.

Il suo areale primario è lungo le coste subtropicali atlantiche sudamericane di Brasile meridionale, Uruguay e Argentina. Due individui sono stati catturati nel mar Mediterraneo, entrambi in acque italiane, uno nel 1990 a Loano, sul mar Ligure e l'altro a Messina nel 2002. Si ritiene che la specie sia giunta in Europa grazie al trasporto accidentale di stadi giovanili con l'acqua di sentina delle navi.
Complessivamente l'aspetto di questo pesce è simile a quello della comune donzella ma con occhi e bocca più grandi, pinna anale più corta e colorazione molto diversa. La livrea è variabile, di solito il dorso è bruno con due o tre fasce longitudinali più scure, il ventre è beige o biancastro con dodici strisce scure verticali, alternativamente spesse e sottili. Una macchia rotonda nera è presente nella parte superiore del peduncolo caudale e una più piccola nella parte anteriore della lunga pinna dorsale.
Occasionale nel Mediterraneo, ha una certa importanza per la pesca commerciale nelle acque sudamericane.

I Pink Floyd sono stati un gruppo musicale rock britannico formatosi nella seconda metà degli anni sessanta che, nel corso di una lunga e travagliata carriera, è riuscito a riscrivere le tendenze musicali della propria epoca, diventando uno dei gruppi più importanti della storia.Sebbene agli inizi si siano dedicati prevalentemente alla musica psichedelica e allo space rock, il genere che meglio definisce l'opera dei Pink Floyd, caratterizzata da una coerente ricerca filosofica, esperimenti sonori, grafiche innovative e spettacolari concerti, è il rock progressivo.Nel corso degli anni la formazione dei Pink Floyd è stata guidata da tre figure predominanti, ognuna delle quali ne ha influenzato in modo sostanziale il percorso artistico: si tratta, in ordine cronologico, di Syd Barrett, Roger Waters e David Gilmour. Lo stile musicale del gruppo ha subito sostanziali cambiamenti in base al cambio di leadership; basti pensare alle radicali differenze tra lo stampo psichedelico di The Piper at the Gates of Dawn, il primo album del gruppo, influenzato dall'estro visionario e stravagante di Barrett, e gli ultimi, A Momentary Lapse of Reason e The Division Bell, influenzati da Gilmour e più melodici e formali, passando per la trilogia composta da Animals, The Wall e The Final Cut, permeata dal taglio più raziocinante e mordace di Waters.
Nel 2008 si è stimato che abbiano venduto circa 250 milioni di dischi in tutto il mondo, di cui 74,5 milioni nei soli Stati Uniti d'America.Il gruppo, nato a Londra nel 1965, viene fondato dal cantante e chitarrista Syd Barrett, dal bassista Roger Waters, dal batterista Nick Mason e dal tastierista Richard Wright. Nel dicembre del 1967 si aggiunge al gruppo il chitarrista David Gilmour, che si affianca e poi sostituisce definitivamente Barrett, progressivamente emarginatosi dal gruppo a causa del pesante uso di droghe e di una forma di alienazione.
Il gruppo, dopo essersi fatto notare grazie a lavori di stampo psichedelico, raggiunge la maturità con Atom Heart Mother e Meddle, e si afferma a livello mondiale con The Dark Side of the Moon e i successivi album, tra cui Wish You Were Here, Animals e The Wall, che consegnano i quattro alla storia del rock. La formazione non subisce sostanziali cambiamenti fino al 1985, escludendo una parentesi di alcuni anni in cui Wright figura solo come turnista. Nel 1985 Waters abbandona il gruppo e i membri rimanenti, dopo aver vinto la breve battaglia legale per stabilire a chi spettasse continuare a usare il nome "Pink Floyd", pubblicano successivamente altri due album in studio: A Momentary Lapse of Reason e The Division Bell. La formazione cessa la propria attività nel 1995, sciogliendosi definitivamente nel 2006, quando Gilmour nega ufficialmente la possibilità di una riunione. Nel 2008, con la morte di Wright, si spengono di fatto le speranze dei fan di rivedere il gruppo dal vivo con tutti e quattro i componenti al completo. Tuttavia, il 5 luglio 2014 viene annunciata da Polly Samson, moglie di David Gilmour, la pubblicazione a ottobre dello stesso anno di un quindicesimo album in studio, The Endless River.I Pink Floyd hanno influenzato considerevolmente la musica successiva, da alcuni gruppi progressive degli anni settanta fino a musicisti contemporanei, come Nine Inch Nails, Dream Theater e Porcupine Tree.Per festeggiare i 50 anni di carriera della band, nel 2016 la Royal Mail ha emesso una serie di dieci francobolli dedicati ai migliori album del gruppo.
I Pink Floyd nascono a Londra nel 1965, quando Syd Barrett si unisce a un gruppo musicale di studenti dell'Istituto Politecnico di Architettura della capitale britannica, per sostituire un cantante di nome Chris Dennis: il gruppo si chiama The Tea Set e in esso figurano Nick Mason, Roger Waters, Richard Wright e Bob Klose. Il gruppo riscuote un moderato successo, affermandosi come una delle più popolari formazioni dell'underground londinese alla fine degli anni sessanta.
Quando i Tea Set scoprono che il loro nome è già stato usato da un altro gruppo, Barrett propone "The Pink Floyd Sound", unione dei nomi di due bluesman: Pink Anderson e Floyd "Dipper boy" Council, riportati tra i crediti di un album di piedmont blues. La parola "Sound" viene presto rimossa, mentre l'articolo "The" sparisce con l'uscita dei due album del 1969, More e Ummagumma, i primi del periodo post-Barrett, che riportano la dicitura "Pink Floyd", ma tra i crediti si trova scritto "prodotto dai The Pink Floyd". Sul vinile di Atom Heart Mother, datato 1970, terzo album dopo l'uscita di Barrett, è scritto invece "The Pink Floyd" e sotto "prodotto dai Pink Floyd". David Gilmour, tuttavia, continua ad utilizzare l'articolo fino al 1984.
Ben presto Bob Klose, data la sua attitudine prettamente blues, dopo aver collaborato alla registrazione di alcuni brani che verranno pubblicati nel 2015 nell'EP 1965: Their First Recordings, abbandona il gruppo, la cui formazione vede Barrett alla voce e alla chitarra, Waters al basso, Wright alle tastiere e Mason alle percussioni. Syd comincia subito a scrivere canzoni, influenzato dalla corrente psichedelica che in quegli anni vive il periodo di massimo splendore, e le sue creazioni vengono riprodotte nei frequenti concerti presso l'UFO Club, il Marquee Club e la Roundhouse, locali simbolo della musica underground londinese. Alla fine del 1966 il gruppo viene invitato a contribuire alla colonna sonora del documentario Tonite Let's All Make Love in London di Peter Whitehead, con i brani Interstellar Overdrive e Nick's Boogie, registrati nel 1967. Stralci di queste registrazioni si trovano nel film London '66-'67, uscito nel 2005, firmato dallo stesso regista.
Con l'aumentare della popolarità, nell'ottobre del 1966, il gruppo fonda, assieme ai manager Peter Jenner e Andrew King, la Blackhill Enterprises, una società finalizzata alla distribuzione dei singoli Arnold Layne/Candy and a Currant Bun nel marzo del 1967 e See Emily Play/The Scarecrow nel giugno dello stesso anno. Il primo brano raggiunge la posizione numero 20 nelle classifiche britanniche, mentre il secondo arriva alla numero 6, fruttando al gruppo la prima apparizione in TV nel programma Top of the Pops nel giugno del 1967.Il 5 agosto 1967 esce l'album di debutto The Piper at the Gates of Dawn, considerato il primo esempio di musica psichedelica britannica e generalmente elogiato dalla critica. Il disco è stato infatti definito da alcuni critici come uno dei migliori album di debutto della storia del rock. I brani dell'album, prevalentemente scritti da Barrett, sono caratterizzati da testi poetici, spesso influenzati dal folk, e spaziano da ardite sperimentazioni sonore come Interstellar Overdrive a stravaganze quali The Scarecrow. Prodotto da Norman Smith, l'album si piazza alla sua uscita al sesto posto delle classifiche inglesi, anche se non riesce ad eguagliare tale risultato oltreoceano, dove raggiunge solamente la posizione 131. Con questo lavoro i Floyd sono i primi a utilizzare dilatazioni e atmosfere di stampo fantascientifico, aprendo di fatto le porte alla stagione dello space rock. Il gruppo sperimenta, sempre in questo periodo, i primi light show, coinvolgendo il pubblico con la proiezione di immagini, diapositive e l'impiego massiccio di un efficace impianto luci, che verrà nel tempo potenziato e perfezionato.Con l'avvento della popolarità, lo stress della vita on the road e l'abuso di droghe, in particolare LSD, cominciano a minare la salute mentale di Barrett e nel gennaio del 1968 l'amico David Gilmour si unisce al gruppo per aiutarlo a suonare e cantare dal vivo.
Il comportamento di Barrett diviene tuttavia presto insostenibile: sempre più frequentemente è estraniato e assente dalla realtà e, come testimoniano gli altri membri del gruppo, capita che nel bel mezzo di un concerto cominci a guardare nel vuoto o decida di scordare le corde della propria chitarra durante un'esibizione senza alcun motivo. Accade anche che non si presenti nemmeno al momento di esibirsi. A lungo andare il gruppo smette di contare su di lui: l'ultimo concerto al quale prende parte si tiene il 20 gennaio 1968 a Hastings: viene escluso dal gruppo poco dopo. Questo evento coincide anche con l'addio dei manager Jenner e King, che decidono di restare con lui, pensando che il gruppo non sia in grado di proseguire senza. Al loro posto subentra Steve O'Rourke, che rimane con i Pink Floyd fino al 2003, anno della sua morte. L'ultimo brano di Syd Barrett composto per i Pink Floyd compare nell'album A Saucerful of Secrets, con il titolo Jugband Blues.
Dopo aver registrato due album come solista nel 1970, The Madcap Laughs e Barrett, prodotti da Norman Smith, co-prodotti e saltuariamente suonati da Gilmour, Waters e Wright, Barrett si ritira nella sua città natale, Cambridge, dove conduce una vita tranquilla e appartata fino al giorno della sua morte, avvenuta il 7 luglio 2006.
Con l'uscita di Barrett il gruppo viene guidato con pari peso da Gilmour, Waters e Wright, che si dividono i compiti sia di voce solista che di composizione: a Waters si devono composizioni in stile jazzistico, spesso caratterizzate da un riff di basso dominante, con testi complessi e simbolici; di Gilmour sono i brani di matrice prevalentemente blues; a Wright si deve invece il tessuto sonoro di tastiere, in particolare l'organo elettronico Farfisa Compact Duo, usato fino al 1971. Questa collaborazione alla pari dei tre subisce però negli anni un lento degrado, fino a portare Waters, alla fine degli anni settanta, al ruolo di figura centrale, relegando gli altri membri a posizioni marginali.A Saucerful of Secrets, del 1968, è il lavoro in cui compare la maggior quantità di esperimenti sonori nella discografia dei Pink Floyd: rumori elettronici, feedback, oscillatori e urli primitivi di Waters caratterizzano le tracce dell'album. L'album esce nel mese di giugno e raggiunge la posizione numero 9 nel Regno Unito, mentre non compare nelle classifiche statunitensi. In questo disco vi è ancora traccia di Barrett, autore di Jugband Blues e chitarrista in Remember a Day, registrata già durante le sessioni di The Piper at the Gates of Dawn, e Set the Controls for the Heart of the Sun. Nei brani rimanenti Barrett è sostituito da David Gilmour, che esprime uno stile chitarristico meno avventuroso e surreale, ma più elegante ed altrettanto caratteristico. Nello stesso anno i Floyd scrivono anche alcuni pezzi per la colonna sonora del film The Committee di Peter Sykes.
L'album Soundtrack from the Film More, datato 1969, vede la luce grazie al regista Barbet Schroeder, che chiede ai Floyd di creare la colonna sonora del suo film More, che sarebbe uscito a maggio. Il disco, registrato in otto giorni, raggiunge la posizione numero 9 nel Regno Unito e la numero 153 oltreoceano.Due brani dell'album, Green Is the Colour e Cymbaline, vengono eseguiti dal vivo nello stesso periodo. Significativa è la seconda canzone per il fatto che in essa, per la prima volta, Waters critica il mercato discografico: questa tematica, da lui stesso riproposta, sarà peculiare di alcuni album successivi del gruppo.
Ummagumma continua il percorso intrapreso con il lavoro precedente, caratterizzato da esperimenti sonori in perfetto stile psichedelico. La struttura è molto particolare, in quanto si tratta di un album doppio: il primo disco è registrato dal vivo il 27 aprile 1969 al Mothers Club di Birmingham e il 2 maggio al College of Commerce di Manchester, con l'aggiunta in studio di alcune parti vocali; il secondo, invece, contiene cinque brani, ognuno composto da un singolo componente del gruppo. I componimenti sono divisi in più tracce: quello di Wright quattro, quelli di Gilmour e Mason in tre, mentre Waters realizza due tracce singole, e dunque distinte, intitolate rispettivamente Grantchester Meadows e Several Species of Small Furry Animals Gathered Together in a Cave and Grooving with a Pict. L'album viene pubblicato nel Regno Unito il 25 ottobre 1969 e negli Stati Uniti d'America il 10 novembre. L'accoglienza della critica non è delle migliori, anche se di recente l'album è stato parzialmente rivalutato. Il disco raggiunge comunque la posizione numero 5 nel Regno Unito e la numero 74 negli Stati Uniti, facendo entrare i Floyd nella top 100 per la prima volta. Viene certificato disco d'oro nel febbraio del 1974 e disco di platino nel marzo del 1994. In questo periodo il gruppo esegue dal vivo la suite The Man and The Journey, composta da brani risalenti ai primi anni del gruppo e materiale che appare in Soundtrack from the Film More e Ummagumma.
In questo periodo viene collocata la partecipazione alla colonna sonora del film Zabriskie Point di Michelangelo Antonioni, alla quale i quattro contribuiscono con tre brani, che compaiono sull'omonimo album.
Con Atom Heart Mother, uscito il 10 ottobre 1970, si individua un punto di svolta nel percorso artistico dei Pink Floyd, che con questo lavoro abbandonano la psichedelia per abbracciare il rock progressivo. La partecipazione di un'intera orchestra e la collaborazione con il compositore Ron Geesin rendono l'omonima title track un punto di riferimento importante nel mondo del rock progressivo. Il nome, deciso all'ultimo minuto, trae ispirazione da un articolo di giornale riguardante una donna con un pacemaker che era riuscita a partorire. Celeberrima anche la copertina, ritraente una mucca che pascola in un prato e divenuta una delle più famose nella storia del rock.La prima parte del disco è interamente occupata dall'omonima suite lunga oltre 23 minuti, brano per gruppo rock e orchestra, frutto di un lavoro collettivo, derivato per la gran parte da improvvisazioni in studio. A Ron Geesin, pioniere della musica sperimentale nel Regno Unito, si deve l'orchestrazione, che conferisce un carattere epico alla traccia. Il secondo lato del disco contiene una traccia per ogni componente del gruppo, oltre che una traccia conclusiva, Alan's Psychedelic Breakfast, un brano stravagante composto da rumori di un uomo che prepara e consuma una colazione all'inglese alternati a parti strumentali.
Nonostante l'album rappresentasse una rottura con il passato, e sia tuttora considerato uno degli album più difficili all'ascolto, esso ottiene alla sua uscita un risultato discografico molto positivo, il migliore fino a quel momento: numero 1 nel Regno Unito e numero 55 negli USA. Tali risultati permettono al gruppo di intraprendere il primo tour in America.
Tra il 1970 e il 1975 le sonorità del gruppo assumono una conformazione definitiva, frutto della mescolanza degli stili di Gilmour, Waters e Wright. È in questo periodo, infatti, che escono gli album che hanno portato i Pink Floyd a vendere milioni di dischi in ogni parte del mondo. Meddle, uscito nel 1971, è il preludio a tutto questo: Echoes, una suite di oltre 23 minuti che riempie il secondo lato del vinile e che continua il discorso iniziato da Atom Heart Mother, è definita da Waters come un sonic poem, ed è considerato da molti fan il capolavoro del gruppo. Mason parlando di Meddle lo definisce «il primo vero album dei Pink Floyd. Ha introdotto l'idea di un tema che si può ripetere».L'album include anche One of These Days, un brano quasi interamente strumentale guidato dalla steel guitar di Gilmour che si innalza sulle note vibrate dal basso di Waters. Tra i due brani una serie di pezzi a metà tra sperimentazione e melodia, tra i quali spicca Fearless, che si segnala per il testo di Waters e Gilmour e per l'inserimento di un coro dei tifosi del Liverpool, You'll Never Walk Alone. Meddle si piazza alla posizione numero 3 nel Regno Unito e solamente alla numero 70 negli States a causa, a detta di Mason, dell'inadeguata pubblicità da parte della Capitol Records. L'album viene anche positivamente recensito dalla critica, oltre che apprezzato dai fan. Nella tracklist compare anche il brano Seamus, un blues classico a cui partecipa anche il cane Seamus, per l'appunto, con latrati e ululati che fanno da contrappunto alla chitarra. Lo stesso brano verrà eseguito nel Live at Pompeii con un altro cane, prendendo il titolo di Mademoiselle Nobs dal nome del levriero in questione.Nello stesso anno il regista Stanley Kubrick chiede al gruppo di poter utilizzare le musiche di Atom Heart Mother per il film Arancia meccanica, ma la proposta viene rifiutata per timore di una pubblicità negativa. Kubrick avrà modo di rifarsi molto più tardi, quando Waters chiede al regista di poter usare la voce impersonale di HAL 9000, il computer di 2001: Odissea nello spazio, nel suo Amused to Death. Al rifiuto del regista, Waters replicherà poi includendo un messaggio registrato al contrario al principio di Perfect Sense.
Nel 1971 i Pink Floyd ricevono anche l'offerta di girare un film-concerto: Pink Floyd: Live at Pompeii, girato dal regista Adrian Maben e ambientato in Italia nell'anfiteatro romano di Pompei, lasciato volutamente deserto, con l'area dell'arena quasi completamente occupata dalla strumentazione e l'amplificazione della band. Il video è un passaggio notevole nella carriera del gruppo, sia per il concept dell'esecuzione in uno spazio vuoto, sia per gli effetti audio-visivi utilizzati, anche se aggiunti nella riedizione denominata Director's Cut, pubblicata in DVD solamente nel 2003.Altra collaborazione in ambito cinematografico è rappresentata da Obscured by Clouds, colonna sonora del film di Barbet Schroeder, La Vallée, pubblicato nel 1972. Il disco si piazza per la prima volta nella top 50 americana, precisamente alla posizione numero 46, e alla numero 6 in patria. Nonostante l'entusiasmo di Mason, che lo definisce un album «sensazionale», la critica non è particolarmente positiva nelle recensioni, probabilmente a causa del fatto che le tracce propongono una sorta di ricreazione tecnologica del sound floydiano, nella quale Waters e compagni esplorano liberamente i territori dell'elettronica analogica.
Una delle tracce dell'album, Free Four, è tuttavia la prima canzone dei Pink Floyd ad essere trasmessa con una certa regolarità dalle radio statunitensi, nell'autunno del 1972, generando nel pubblico una certa aspettativa nei confronti del nuovo disco dei Pink Floyd, annunciato per la primavera del 1973. La title track, una delle tante strumentali dell'album, costituisce inoltre per un breve periodo il brano di apertura dei loro concerti. Il disco è l'ultimo a contenere testi scritti da David Gilmour fino all'album A Momentary Lapse of Reason, uscito quindici anni dopo.
Uscito il 24 marzo del 1973, The Dark Side of the Moon ha venduto 45 milioni di copie in tutto il mondo, diventando il terzo album più venduto di tutti i tempi. È rimasto per ben 741 settimane (circa 14 anni, record tuttora imbattuto) nella classifica Billboard 200 dell'omonima rivista musicale statunitense, dalla quale è uscito soltanto negli anni ottanta. È il primo album dei Pink Floyd a piazzarsi alla posizione numero 1 delle classifiche americane, mentre non ha superato la numero 2 di quelle britanniche, pur figurando in esse per 301 settimane e ottenendo il plauso della critica.Il disco, suonato in concerto già dal 1972, è un concept album che propone una musica concettuale ed eterodossa, alla quale si affiancano testi dal profondo contenuto filosofico e di riflessione sulla condizione umana, aspetto che caratterizzerà la restante carriera del gruppo. Mentre dal punto di vista musicale collaborano tutti e quattro i componenti – in maniera più o meno rilevante –, i testi sono scritti interamente da Waters. Gli argomenti trattati riguardano vari aspetti della natura umana: Speak to Me e Breathe parlano della nascita e dell'infanzia; Time, all'interno di cui è inglobata Breathe (Reprise), affronta il tema dell'invecchiamento e del soverchiante e rapido approssimarsi della morte, con la giovinezza che passa prima che ce ne si possa rendere conto; The Great Gig in the Sky, priva di testi, è una metafora della morte; Money si burla dell'avidità e del consumismo; Us and Them si riferisce al conflitto, all'etnocentrismo e al fatto che ciascuno ritenga se stesso sempre dalla parte della ragione; Brain Damage guarda alle malattie mentali, mostra come la follia sia solo relativa e quanto la vecchiaia porti lontano da chi si era un tempo; infine, Eclipse, ultimo brano dell'album, afferma il libero arbitrio e la casualità degli eventi.
L'uso di tecniche di registrazione e di effetti sonori avanzate da parte di Alan Parsons fanno del disco un'opera diversa dalle precedenti produzioni del gruppo, sicuramente la più celebre e per molti la migliore dei Pink Floyd. La copertina, creata da Storm Thorgerson dello studio Hipgnosis, è una delle più conosciute della storia del rock: essa raffigura, su di uno sfondo completamente nero, un prisma colpito da un raggio di luce bianca che si scompone, grazie al fenomeno della dispersione ottica, nello spettro visibile della radiazione elettromagnetica.Ripetere il successo di The Dark Side of the Moon non sarebbe stato facile, per tale motivo i Floyd pensano inizialmente di produrre un album totalmente diverso dal precedente, al fine di evitare il più possibile un paragone tra i due lavori, che difficilmente si sarebbe concluso a favore del nuovo arrivato: Household Objects, un esperimento musicale eseguito suonando oggetti comuni, ad esempio elastici e bicchieri, come se fossero strumenti musicali, viene però accantonato presto. Il nuovo album, suonato con strumenti tradizionali, è intitolato invece Wish You Were Here. Pubblicato il 15 settembre 1975, il disco tratta il tema dell'assenza: la mancanza di umanità nell'industria discografica e, soprattutto, l'assenza di Syd Barrett. Molto noto per l'omonimo brano, l'album, in larga parte strumentale, ha come tema portante il brano Shine On You Crazy Diamond, suddiviso in due pezzi, di cui il primo apre l'album e il secondo lo chiude. Tale traccia, alla quale prende parte il sassofono di Dick Parry, già presente nel precedente album, è un tributo al primo leader del gruppo che culmina con un notevole intervento del sintetizzatore di Richard Wright, il quale lascia spazio, sul finale, al tema di See Emily Play, brano scritto da Barrett. I restanti brani, Welcome to the Machine e Have a Cigar, descrivono, secondo molti pareri, il rapporto di Barrett rispettivamente con il mondo esterno e con l'ambiente dello spettacolo, considerati entrambi, assieme all'abuso di droghe, concausa del suo squilibrio mentale.
L'album raggiunge la posizione numero uno sia nel Regno Unito che negli Stati Uniti, con grande plauso della critica. Il 9 luglio del 1975, durante le registrazioni dell'album negli Abbey Road Studios, compare Syd Barrett, che i membri del gruppo riconoscono solo dopo diversi minuti. D'aspetto molto ingrassato, alla richiesta di spiegazioni egli risponde: «Ho acquistato un grande frigorifero in cucina, e ultimamente sto mangiando molta carne di maiale».
La crescita della popolarità coincide con l'accentuarsi dei contrasti all'interno del gruppo, in particolare tra Waters da una parte e Gilmour e Wright dall'altra. Da ciò scaturisce la predominanza di Waters sugli altri membri: se negli ultimi due lavori, infatti, la sua influenza era rilevabile prevalentemente nei testi, con Animals anche l'intera idea dell'album deve essere attribuita al bassista. Le tematiche proposte da Waters, che caratterizzano anche i successivi due lavori, sono ricorrenti: la morte del padre nella seconda guerra mondiale, la crudeltà dell'industria discografica, l'individualismo e l'alienazione nella società moderna, oltre alla critica verso alcune personalità politiche del tempo, in particolare Margaret Thatcher e Mary Whitehouse.L'album, registrato presso i Britannia Row Studios e pubblicato il 23 gennaio del 1977 nel Regno Unito e il 2 febbraio negli Stati Uniti e in Canada, raggiunge la posizione numero 2 in patria e la numero 3 oltreoceano; tuttavia alcuni critici descrivono l'album come «noioso e cupo» Il disco è uno dei maggiormente dominati dalla chitarra, grazie anche all'influenza del nascente movimento punk rock di quell'anno, ed è pervaso dall'idea che le persone si possano dividere in tre categorie, maiali, pecore e cani, richiamando il tema orwelliano sviluppato in La fattoria degli animali. Ad ognuna delle tre specie è dedicata una traccia dell'album, che è completato da Pigs on the Wing, divisa in due parti che lo aprono e chiudono (allo stesso modo in cui Shine On You Crazy Diamond è stata disgiunta e collocata in Wish You Were Here).
Questo lavoro è il più influenzato da temi politici nella discografia dei Pink Floyd e le critiche al capitalismo e, in minor parte, alla religione sono spesso palesi. L'icona dell'album è il Pink Floyd pig, un gigantesco maiale gonfiabile che compare nella copertina del disco, fotografato mentre vola sopra la Centrale Elettrica di Battersea.Nel 1978, a causa di problemi legali, il gruppo è costretto a lasciare il Regno Unito per un anno: durante questo periodo i componenti si dedicano ad impegni personali, e quando viene il momento di ritrovarsi le idee sono poche. Waters ha però nel frattempo iniziato a lavorare a due progetti: The Pros and Cons of Hitch Hiking e The Wall. Il primo diverrà un album solista del bassista, mentre il secondo sarà un altro successo discografico per i Pink Floyd.
The Wall è un'opera rock concepita fin dalla genesi come album, film e spettacolo dal vivo. L'album esce il 30 novembre 1979 ed occupa la posizione numero 3 nel Regno Unito e la numero 1 negli Stati Uniti, restandovi per 15 settimane. Si è classificato all'87º posto nella lista dei 500 migliori album secondo Rolling Stone e, oltre al plauso della critica, è stato certificato 23 volte disco di platino dalla RIAA per le oltre 23 milioni di copie vendute nei soli Stati Uniti; l'opera risulta inoltre essere il doppio album più venduto della storia, nonché uno dei maggiori successi discografici di sempre con oltre 30 milioni di copie vendute in tutto il mondo. Il brano Another Brick in the Wall (Part 2), inoltre, diventa l'unico singolo dei Floyd a raggiungere la posizione numero 1 delle classifiche, mentre altri due singoli di successo sono Comfortably Numb e Run Like Hell. 
L'opera, ideata da Waters, tratta i temi della solitudine e dell'assenza di comunicazione dovute alla presenza di un muro (in inglese, appunto, wall) posto tra le persone: tale barriera è edificata e reificata dalle società postmoderne e contemporanee, la cui critica era stata sviluppata anche nel precedente album. Se Animals (vedi sopra) potrebbe essere considerata la trasposizione musicale della Fattoria degli Animali, the Wall trae le proprie ispirazioni dalle apocalittiche profezie orwelliane del celebre romanzo 1984. 
La tessitura narrativa di Wall si rifa, oltre alle vicissitudini personali dello stesso Waters (con svariate sovrapposizioni con la figura di Barrett al fine di dare vita ad un Alter Ego ex-novo tra scissione di personalità e schizofrenia simplex), al concetto del controllo mediatico e istituzionale con diversi riferimenti a forme di potere totalitario e totalizzante. Ne sono esempi canzoni come In The Flesh e Waiting for the worms, con continui e evidenti richiami ai sistemi dittatoriali degli Anni Trenta e Quaranta del Novecento, specie la persecuzione delle cosiddette minoranze e in generale dei cosiddetti gruppi vulnerabili all'interno delle società che hanno abbracciato un'ideologia di stampo fascista («Waiting to put on a black shirt - In attesa di indossare una camicia nera») e nazionalsocialista («Waiting for the final solution - In attesa della soluzione finale»), quali ebrei, persone LGBT, persone di colore e comunisti: «Waiting to turn on the showers and fire the ovens. Waiting for the queens and the coons and the reds and the jews. Waiting to follow the worms - In attesa, di aprire le docce e accendere i forni crematori. In attesa delle checche, dei negri, dei comunisti e degli ebrei. In attesa di seguire i vermi».
Alla fine dell'opera il muro cade, lasciando spazio ad un messaggio positivo e di speranza: «Soli o a coppie | quelli che davvero ti amano | camminano su e giù fuori dal muro». Questi concetti sono presentati attraverso la storia di una rockstar di nome Pink, nella quale si distingue chiaramente la figura di Waters, che per le cause sopracitate costruisce il muro che lo separa dalle altre persone e che lo porta alla follia, dal quale si libera solo dopo una sorta di processo mentale (The Trial) che lo condanna, e che conduce all'abbattimento del muro.
Durante le fasi finali della registrazione del disco, Waters allontanò dal gruppo Wright, relegato al ruolo di semplice turnista, a causa, a detta di Waters, dello scarso impegno e della dipendenza dalla cocaina del tastierista. Nick Mason, nel suo libro Inside Out - La prima autobiografia dei Pink Floyd, afferma che Waters fu spinto a fare ciò dal rifiuto del tastierista di interrompere le sue vacanze prima del tempo per rientrare in studio.Dall'album viene tratto un film, scritto da Waters, diretto dal regista Alan Parker ed interpretato da Bob Geldof nel ruolo del protagonista. Viene intitolato Pink Floyd The Wall e pubblicato il 6 agosto 1982, riscuotendo un notevole successo: quasi 15 milioni di dollari al botteghino negli Stati Uniti. Il film ripercorre la traccia dell'album, differenziandosi per l'esclusione dei brani Empty Spaces, Hey You e The Show Must Go On, oltre che per l'aggiunta di due nuovi brani: What Shall We Do Now?, escluso dall'album originale per motivi di spazio e simile, per struttura, a Empty Spaces, e When the Tigers Broke Free. La pellicola, priva di dialoghi, affianca alle scene girate delle animazioni create da Gerald Scarfe.
Date le enormi proporzioni dell'allestimento e gli inevitabili problemi organizzativi e logistici, il tour itinerante viene sostituito dall'esecuzione di più concerti nello stesso luogo. Nel 1980 il The Wall Tour farà solo tre tappe: alla Sports Arena di Los Angeles e al Nassau Coliseum di New York in febbraio, all'Earls Court di Londra in agosto. L'anno successivo il tour prosegue con altre due esibizioni, a Dortmund in febbraio e nuovamente all'Earls Court in giugno.
Nel 1983 il predominio di Waters sugli altri componenti è totale: The Final Cut ne è il risultato. L'album ripercorre strade già ampiamente sviluppate nei precedenti due lavori, aggiungendo alcuni temi più attuali, come la partecipazione del Regno Unito alla guerra delle Falkland o la possibilità di una guerra nucleare. Richard Wright non prende parte all'album e al suo posto vi sono Michael Kamen e Andy Bown. La copertina dell'album non contiene testo, mentre sul retro si legge soltanto: «The Final Cut – A requiem for the post-war dream by Roger Waters, performed by Pink Floyd: Roger Waters, David Gilmour, Nick Mason». Lo stile del disco è simile al precedente The Wall e il risultato discografico è la prima posizione nel Regno Unito e la sesta negli Stati Uniti d'America, ottenendo anche il plauso della critica. L'unico brano che riscuote un discreto seguito radiofonico è Not Now John, l'unica traccia hard rock. Nonostante ciò tra Waters e Gilmour i rapporti non sono buoni, essendo il chitarrista convinto che Waters consideri la musica solamente come un tramite per i propri testi, a scapito della qualità del suono. All'album non fa seguito alcun tour, bensì una raccolta di brani del periodo 1967-1972, intitolata Works, che include l'inedita versione in studio del brano Embryo.
Nel dicembre del 1985 Waters annuncia la sua separazione dai Pink Floyd, definendoli «uno spreco di energie», pensando probabilmente che il suo abbandono avrebbe portato alla fine del gruppo. A questo fatto segue una piccola battaglia legale, risolta a favore dei restanti componenti Gilmour e Mason, al fine di stabilire a chi spettasse portare avanti il nome del gruppo. Nel 1986 viene pubblicato un disco intitolato Music for Architectural Students contenente registrazioni dal vivo degli anni sessanta e settanta.
Il 7 settembre 1987 viene pubblicato il disco A Momentary Lapse of Reason, che si piazza alla posizione numero 3 sia in patria che negli States. Dal momento che Waters era stato in precedenza l'autore della maggior parte dei testi floydiani, per questo lavoro Gilmour e Mason si rivolgono a parolieri esterni: Ezrin, che aveva già collaborato con il gruppo, diventa il co-produttore e autore di alcuni testi; Jon Carin scrive le parole di Learning to Fly, oltre ad essere il tastierista in molti dei brani dell'album; anche il poeta inglese Roger McGough contribuisce. Collaborano inoltre la compositrice canadese Carole Pope e Richard Wright, che viene reintrodotto ufficialmente nel gruppo con il successivo tour.
A Momentary Lapse of Reason è il disco maggiormente influenzato da Gilmour: tutti i brani portano infatti la sua firma. Le tracce presentano arrangiamenti roboanti e complesse divagazioni strumentali: già nelle note di apertura di Signs of Life vi sono sintetizzatori d'atmosfera che emergono da un tappeto di suoni e voci. Nel secondo brano, Learning to Fly, vi è la presenza di coriste, caratteristica anche di One Slip. L'andatura marziale e minacciosa di The Dogs of War sembra voler recuperare le atmosfere di The Wall mentre Yet Another Movie è un esperimento di aggiornamento del sound floydiano: lento e pesantemente scandito, vede lunghi feedback di chitarra sposarsi con le tastiere. Sorrow rende poi onore allo stile chitarristico di Gilmour, A New Machine e il pezzo strumentale Terminal Frost completano il disco, insieme alla ballata On the Turning Away, una sorta di seguito ideale di Us and Them.
La relativa tournée intrapresa tra il 1987 e il 1989, che comprende anche il concerto – trasmesso in diretta televisiva mondiale – tenuto a Venezia il 15 luglio 1989 su un palco galleggiante nel Bacino San Marco, riscuote un successo notevole e si chiude al Knebworth Park nel giugno 1990. Due singoli estratti dall'album finiscono in cima alla Mainstream Rock Songs statunitense: Learning to Fly e On the Turning Away. Un anno più tardi il gruppo realizza un doppio album dal vivo intitolato Delicate Sound of Thunder e registra alcuni brani per il film La Carrera Panamericana, nel quale figurano anche Gilmour e Mason in veste di piloti.
Al successivo The Division Bell partecipa anche Wright, rientrato nella formazione, il quale dà un contributo significativo alla registrazione del disco, che esce il 30 marzo 1994 nel Regno Unito ed il 5 aprile dello stesso anno negli USA, piazzandosi al numero 1 nelle classifiche di entrambe le nazioni e vendendo oltre 12 milioni di copie. Al successo commerciale segue inoltre un notevole plauso di fan e critica. The Division Bell è un concept album che parla, come in The Wall, dell'incomunicabilità tra gli individui, problema con cui i tre componenti avevano avuto a che fare, tra cause legali e divorzi. Alla stesura dei testi partecipa anche la giornalista Polly Samson, fidanzata con Gilmour, il quale è reduce dal divorzio, dopo quasi 20 anni di matrimonio, con la ex moglie Ginger. Nei testi non mancano inoltre riferimenti a Waters, come in Lost for Words, e a Barrett, in Poles Apart. Il disco è trainato da brani come Marooned, premiato nel 1995 con un Grammy Award come miglior brano strumentale, e dal doppio singolo High Hopes/Keep Talking.
All'album segue un imponente tour mondiale, del quale rimane traccia in Pulse, pubblicato l'anno seguente, tratto dai concerti tenuti in diverse località europee e contenente la prima versione integrale dal vivo di The Dark Side of the Moon. La qualità del live è altissima: la formazione si avvale di due chitarre, due tastiere, basso, batteria, percussioni, sassofono e tre coriste. Nel film omonimo è possibile inoltre osservare anche la maestosità del gigantesco apparato scenografico che fa da cornice ai concerti del tour: centinaia di luci, raggi laser, fumi e persino fuochi d'artificio si combinano in coreografie che accompagnano i brani, battuta per battuta. Il manager Steve O'Rourke affermò che il punto era unicamente dar vita al miglior show possibile.
Nel 2000 viene pubblicato l'ultimo disco dal vivo del gruppo, registrato durante il tour di The Wall tra il 1980 e il 1981 a Londra e intitolato Is There Anybody Out There?: The Wall Live 1980-1981, raggiunge la posizione numero 19 negli Stati Uniti. Nel 2001 esce invece Echoes: The Best of Pink Floyd, una raccolta su disco doppio contenente 26 tracce appositamente rimasterizzate che ha raggiunto i tre dischi di platino.
Il 2 luglio 2005, in occasione del Live 8, la grande manifestazione musicale organizzata dall'amico Bob Geldof per sensibilizzare l'opinione pubblica sulla povertà e sui problemi dell'Africa, i Pink Floyd tornano ad esibirsi nella loro formazione storica, Roger Waters compreso, eseguendo cinque brani rappresentativi della loro avventura musicale: Speak to Me, Breathe (a cui venne accorpato Breathe (Reprise)), Money, Wish You Were Here e Comfortably Numb. Durante l'esecuzione di Wish You Were Here Waters ha voluto ricordare Syd Barrett, affermando: 
Durante il tour estivo di Waters dello stesso anno, negli spettacoli di Magny-Cours in Francia, all'Hyde Park di Londra, a Reykjavík in Islanda e al Summer Festival di Lucca, Nick Mason si aggrega al gruppo nella seconda parte dei concerti, mentre Wright, che aveva partecipato al tour solista di David Gilmour, declina l'offerta poiché impegnato con il nuovo album solista. Lo stesso Nick Mason, in seguito, si aggiunge a David Gilmour e a Richard Wright nella terza serata conclusiva del Tour on an Island del chitarrista alla Royal Albert Hall di Londra, il 31 maggio 2006, ricomponendo i Pink Floyd per due canzoni: Wish You Were Here e Comfortably Numb. Si tratta della prima apparizione del trio dopo il Live 8 e, a detta di Gilmour, dell'ultimo atto dei Pink Floyd.Waters e i Pink Floyd incrociano tuttavia nuovamente le proprie strade il 10 maggio 2007, in occasione di un concerto organizzato in memoria di Syd Barrett, morto a Cambridge il 7 luglio dell'anno precedente. Nonostante l'attesa dei fan, però, i quattro non suonano insieme: Waters si esibisce nella prima parte dello show con Jon Carin, eseguendo la sua Flickering Flame, brano che affronta il tema di un amico morto, i tre Floyd suonano subito dopo la vecchia Arnold Layne, senza Waters, accompagnati dallo stesso Carin e dal bassista degli Oasis, Andy Bell. Il motivo di tale scelta fu di non voler distogliere l'attenzione dal protagonista della serata, ovvero Syd Barrett.
Lunedì 15 settembre 2008 viene annunciata la morte di Richard Wright, avvenuta a 65 anni dopo una breve lotta contro il cancro. Lo stesso giorno David Gilmour dice di Richard Wright: Gilmour e il suo gruppo rendono omaggio a Wright durante la serie televisiva britannica Later with... Jools Holland suonando il brano Remember a Day, peraltro mai eseguito dal vivo in precedenza e tratto dall'album A Saucerful of Secrets.
Il 10 luglio 2010 David Gilmour e Roger Waters decidono di tornare a suonare insieme, a distanza di cinque anni dall'ultima esibizione al Live 8, in occasione di un concerto di beneficenza per la Hoping Foundation. L'avvenimento assume particolare rilevanza perché è nota l'acredine che per quasi trent'anni ha caratterizzato il rapporto tra i due musicisti. Gilmour, per ricambiare la partecipazione del ritrovato amico e collega, partecipa invece alla data del 12 maggio 2011 del tour mondiale di The Wall a Londra suonando Comfortably Numb insieme a Waters. Al termine del concerto, durante i saluti e nel brano finale Outside the Wall, oltre a Roger Waters e al suo gruppo, erano presenti sul palco anche David Gilmour e Nick Mason. Questa è stata con ogni probabilità l'ultima apparizione in pubblico degli ultimi tre componenti rimasti in vita dei Pink Floyd.
Il 5 luglio 2014 Polly Samson, moglie di David Gilmour, ha annunciato attraverso Twitter la pubblicazione di un nuovo album dei Pink Floyd previsto inizialmente per ottobre: il lavoro, intitolato The Endless River e prodotto da Gilmour insieme a Phil Manzanera, Bob Ezrin, Andy Jackson e Martin Glover, racchiude una serie di sessioni rivisitate del 1994 mai pubblicate, con la presenza, tra gli altri, di tracce allora registrate dall'ormai defunto Richard Wright. Due giorni più tardi, il gruppo ha annunciato ufficialmente l'uscita dell'album, avvenuta il 7 novembre 2014, attraverso il proprio sito ufficiale e sulle pagine dei vari social network. Il 9 ottobre 2014 è stato pubblicato il singolo apripista dell'album, intitolato Louder Than Words.
Nel novembre 2015 è stato pubblicato 1965: Their First Recordings, un EP a tiratura limitata contenente sei brani registrati durante il 1965 come demo e mai pubblicati ufficialmente. Si tratta di un documento storicamente significativo, trattandosi delle prime registrazioni esistenti dei Pink Floyd, le uniche con Rado Klose in formazione e le uniche del periodo rhythm and blues del gruppo.
L'11 novembre 2016 è stato pubblicato un box set, The Early Years 1965-1972, composto da 27 dischi che comprendono CD, DVD e BD di outtakes, registrazioni live, nuovi mix e lungometraggi. Ne è stata pubblicata anche una versione ridotta in due CD, Cre/ation - The Early Years 1967-1972.
Pur essendosi evoluti nel tempo, i Pink Floyd hanno mantenuto uno stile ben preciso ed immediatamente riconoscibile, che ha caratterizzato la loro intera produzione artistica, nonostante i tre cambi di leadership e l'evoluzione musicale che hanno sviluppato nel corso della loro carriera. Il termine Pink Floyd Sound identifica pertanto una peculiarità rimasta intatta negli anni.
Dopo i primi album che li hanno resi il primo gruppo psichedelico nel Regno Unito, hanno iniziato a entrare più in stretto contatto con il rock progressivo a partire da Ummagumma. Nonostante il fatto che, a partire da Animals fino all'abbandono del gruppo da parte di Waters, i messaggi politico-sociali siano una parte rilevante degli album, cosa che esula dalle caratteristiche del rock progressivo, la ricercatezza degli arrangiamenti (si veda Echoes), l'introduzione di elementi provenienti da altre tradizioni musicali (l'orchestra di Atom Heart Mother), lo sperimentalismo, il vasto impiego di ritmi complessi e l'uso massiccio di tastiere rendono i Floyd uno degli elementi di spicco della corrente che caratterizza l'Inghilterra degli anni settanta.
Avevano un approccio compositivo particolare. Gilmour, riferendosi a Waters e Mason, afferma che «componevano A Saucerful of Secrets come un grafico architettonico, in forma dinamica con depressioni e picchi. Niente a che vedere con una qualunque forma musicale». La loro musica è stata inoltre definita «sferica» o «astronomica», ed è considerata una valida sintesi di elementi provenienti da tradizioni musicali diverse.Nonostante il carattere eclettico e difficilmente classificabile del loro modus operandi, i Pink Floyd sono stati spesso considerati un gruppo art rock. Vengono anche inseriti nel novero di varie sfumature del genere rock quali quello progressivo, classificazione che è stata però messa più volte in discussione, il rock sperimentale, l'hard rock e l'album rock.
Nelle esibizioni dal vivo i Pink Floyd hanno proposto, fin dagli inizi, un'esperienza sia visiva che musicale innovativa, diventata un punto di riferimento per le epoche successive.
In Inghilterra essi sono i primi a realizzare, con l'ausilio di Mike Leonard, quello che viene definito light show: in questo tipo di spettacolo i musicisti sono una figura secondaria nella coreografia dell'esibizione, che vede come protagonisti luci, laser, fumi, fuochi d'artificio ed effetti speciali di vario genere.Sono inoltre tra i primi gruppi musicali a portare in tour, oltre agli innovativi sistemi di diffusione sonora quadrifonici, un impianto luci proprio, che negli anni si è espanso sempre più, raggiungendo dimensioni impressionanti.
Caratteristica peculiare delle esibizioni floydiane sono grandi palloni gonfiabili rappresentanti diversi oggetti: nei concerti americani del 1975 del tour di Dark Side of the Moon vi è un dirigibile a forma di piramide; nel tour di Animals il protagonista è invece il Pink Floyd pig, mentre nel tour seguente l'uscita di The Wall a prendere vita sono i personaggi dell'album, sotto forma di giganteschi pupazzi a forma di stringa, con tanto di occhi sporgenti.Sempre nei concerti di The Wall, a metà dello spettacolo, viene edificato in breve tempo un muro di cartapesta alto 12 metri che separa i musicisti dal pubblico, e che permane per tutta la seconda parte del concerto, per poi crollare nel finale.L'apice della maestosità dell'allestimento, tuttavia, viene raggiunta nel The Division Bell tour del 1994, immortalato dal filmato Pulse, nel quale si osserva il palco circondato da alte impalcature cariche di luci, fumi e laser: Marc Brickman, il designer del gruppo, utilizzò centinaia di lampade intelligenti, comandate da computer, che seguivano i brani in scaletta accompagnandoli, battuta per battuta, con giochi di luci sempre diversi.
Dietro il palco vi era inoltre uno schermo circolare, sul quale venivano continuamente proiettate immagini, film e animazioni sincronizzate con i brani eseguiti.La parte più elaborata e spettacolare di queste esibizioni sono però gli effetti speciali: alla fine della canzone On The Run, un aereo in scala 1:1, sostenuto da cavi, attraversa la platea e si schianta a lato del palco in una gigantesca esplosione di luci. Durante l'assolo di Comfortably Numb, invece, una sfera ricoperta di specchi, calata al centro dell'arena, viene illuminata da potenti fari da 12 kilowatt l'uno, cosicché il riflesso illumina tutta la platea, mentre essa si apre fino a formare un fiore. Tale sfera ha un diametro di 4,9 metri, ed una volta aperta ne misura 21,3, con i petali che raggiungono un diametro di 7,3 metri.
La grande popolarità raggiunta dalla loro musica ha fatto sì che i Pink Floyd abbiano influenzato numerosi musicisti e gruppi musicali fin dagli anni settanta, come King Crimson, Emerson, Lake & Palmer, David Bowie, Tangerine Dream e Yes, i primi Queen ma anche gruppi non inerenti o vagamente contigui al progressive come Deep Purple e Led Zeppelin, per arrivare ai contemporanei, tra i quali possono essere citati Ayreon, Dream Theater, Tool, Radiohead, Opeth, Porcupine Tree, The Orb, Anathema, Riverside, Nine Inch Nails e The Gathering.Pure rilevante è il fenomeno delle tribute band, sparse in tutto il mondo.
Una menzione a parte merita lo spettacolo La face cachée de la lune che sotto la direzione artistica di Thierry Balasse mette in scena The Dark Side of the Moon utilizzando tutti gli strumenti e gli oggetti reali utilizzati nella produzione originale dell'album.
Numerosi sono poi i gruppi che hanno realizzato un tributo ai Pink Floyd. L'11 ottobre 2005 il gruppo progressive metal statunitense Dream Theater ha reinterpretato l'intero disco The Dark Side of the Moon ad Amsterdam ripetendolo, due settimane più tardi, a Londra. Inoltre, il gruppo ha inserito un riferimento al brano Careful with That Axe, Eugene nel testo del brano Octavarium, brano chiaramente ispirato al rock progressivo. Da parte sua, Easy Star All-Stars ha registrato un tributo a The Dark Side, con influenze reggae e hip hop, intitolato Dub Side of the Moon, mentre il gruppo heavy metal Ministry ne ha seguito l'esempio intitolando Dark Side of the Spoon un suo disco del 1999. In campo classico, gli String Quartet, composti da due violini, una viola ed un violoncello, hanno realizzato una propria versione di The Dark Side, mentre la London Philharmonic Orchestra ha fatto lo stesso nel disco Us and Them: Symphonic Pink Floyd.
Nick Mason – batteria, percussioni (1965-1995, 2005, 2013-2014)Ex-componentiSyd Barrett – voce, chitarra (1965-1968)
Richard Wright – voce, tastiera, pianoforte, organo Hammond, sintetizzatore, cori (1965-1979, 1987-1995, 2005)
La prima partecipazione di artisti extra nei concerti dei Pink Floyd si riscontrò all'Amougies Festival Actuel, in Belgio, il 25 ottobre 1969, quando Frank Zappa si unì al gruppo nell'esecuzione del brano Interstellar Overdrive, in una versione di circa ventuno minuti.
A causa della crescente complessità della musica dei Pink Floyd, nel corso degli anni vennero ingaggiati numerosi musicisti al fine di riprodurre nei concerti quello che era stato registrato in studio con la massima fedeltà. L'inizio di queste partecipazioni si riscontrò nel tour di Atom Heart Mother, quando l'omonima suite venne eseguita con l'ausilio di un'intera orchestra e coro. Vista la dispendiosità di un tour con una simile quantità di musicisti, in seguito il numero di turnisti si ridusse in continuazione: nel 1973 venne ingaggiato il sassofonista Dick Parry, già turnista in studio su The Dark Side of the Moon e successivamente su Wish You Were Here. Parry partecipò anche a tournée successive, eccetto quelle di The Wall e A Momentary Lapse of Reason, nelle quali fu sostituito da Scott Page.
Nel tour di Animals del 1977 fu ingaggiato il chitarrista Snowy White, il quale in seguito fece anche parte, insieme a Peter Wood, Willie Wilson e Andy Bown, della Surrogate Band che apriva i concerti di The Wall del 1980; per i concerti del 1981 il ruolo di chitarrista aggiunto fu ricoperto invece da Andy Roberts.Nelle tournée di A Momentary Lapse of Reason e The Division Bell, furono ingaggiati il tastierista Jon Carin, il bassista Guy Pratt, il secondo chitarrista Tim Renwick e il percussionista Gary Wallis. A queste tournée presero parte anche alcune coriste, tra cui Sam Brown, Durga McBroom e Carol Kenyon.
Nel concerto del Live 8, infine, presero parte Tim Renwick, Jon Carin, Dick Parry e Carol Kenyon.
Il gruppo è stato classificato al 51º posto nella lista dei 100 migliori artisti secondo Rolling Stone.
Il gruppo è stato inserito da parte dell'emittente VH1 al 15º posto nella classifica dei 100 migliori artisti hard rock.
L'album The Dark Side of the Moon è stato classificato al 43º posto nella lista dei 500 migliori album secondo Rolling Stone. Nella stessa lista sono anche presenti The Wall all'87º posto, Wish You Were Here al 211º e The Piper at the Gates of Dawn al 347º.
Il brano Marooned ha conquistato un Grammy Award come miglior brano strumentale.
Il 17 gennaio 1996 il gruppo è stato inserito nella Rock and Roll Hall of Fame da Billy Corgan, frontman degli The Smashing Pumpkins.
Il 26 agosto 2008 i Pink Floyd sono stati insigniti con il prestigioso Polar Music Prize. Alla cerimonia erano presenti Roger Waters e Nick Mason che hanno ricevuto il riconoscimento per mano del re Carlo XVI Gustavo di Svezia alla Concert Hall di Stoccolma. Richard Wright non era presente alla premiazione per problemi di salute.
Il brano Eclipse è stato usato durante la cerimonia di apertura dei Giochi della XXX Olimpiade tenuti a Londra nel 2012, manifestazione nella quale è apparso il Pink Floyd pig nel primo filmato.
Al gruppo è stato dedicato una specie di crostaceo, chiamato in loro onore Synalpheus pinkfloydi. L'animale possiede una grande chela sinistra rosa (pink in inglese) con la quale è capace di produrre un suono atto a stordire e uccidere le sue prede.
In inglese Mark Blake, Pigs Might Fly - The Inside Story of Pink Floyd, Aurum Press Ltd, 2007, ISBN 1-84513-261-0.
 Vernon Fitch, The Pink Floyd Encyclopedia, Collector's Guide Publishing, Inc., 2005, ISBN 1-894959-24-8.
 Cliff Jones, Another Brick in the Wall: The Stories Behind Every Pink Floyd Song, Broadway Books, 1996, ISBN 0-553-06733-8.
 Andy Mabbett, Pink Floyd: The Visual Documentary, Omnibus Press, 1994, ISBN 0-7119-4109-2.
 Andy Mabbett, The complete guide to the music of Pink Floyd, Omnibus Press, 1995, ISBN 0-7119-4301-X.
 Barry Miles, Pink Floyd - The Early Years, Omnibus Press, 2006, ISBN 978-1-84609-444-6.
 Julian Palacios, Lost in the Woods: Syd Barrett and the Pink Floyd, Plexus Publishing, Limited, 2001, ISBN 0-7522-2328-3.
 Nicholas Schaffner, Saucerful of Secrets: The Pink Floyd Odyssey, Dell Publishing, 1991, ISBN 0-517-57608-2.In italiano Stefano Bonagura, Il desiderio dei Pink Floyd, Elle U Multimedia, 2003, ISBN 88-7476-205-4.
 Alessandro Bratus, Pink Floyd. 40 anni di suoni e visioni, Editori Riuniti, 2005, ISBN 88-359-5667-6.
 Christian Diemoz, Le Canzoni dei Pink Floyd, 2002, Editori Riuniti, 1991, ISBN 978-88-359-5313-5.
 Luca Ferrari, Tatuato sul muro. L'enigma di Syd Barrett, Edizioni Blues Brothers, 1995, ISBN 978-88-8074-006-3.
 Alfredo Marziano, Mark Worden, Floydspotting. Guida alla geografia dei Pink Floyd, Giunti Editore, 2008, ISBN 88-09-05961-1.
 Nick Mason, Inside Out - La prima autobiografia dei Pink Floyd, Rizzoli Editore, 2005, ISBN 88-17-00558-4.
 Glenn Povey, Ian Russell, Copia archiviata, ISBN 88-09-03288-8. URL consultato il 2 ottobre 2009 (archiviato dall'url originale il 18 febbraio 2010). 
 The Lunatics, Pink Floyd Storie e Segreti, Giunti, 2012, ISBN 978-88-09-77374-5.
 Alessandro Besselva Averame, Pink Floyd. The Lunatic. Testi commentati, 2009, Arcana, ISBN 978-88-6231-023-9.
 Nicholas Schaffner, Pink Floyd. Lo scrigno dei segreti, 2010, Arcana, ISBN 978-88-6231-124-3.
 The Lunatics, Il Fiume Infinito - Tutte le Canzoni dei Pink Floyd, 2014, Giunti, ISBN 978-88-09-79667-6.In altre lingueAlain Dister, Pink Floyd. Boehler, Stuttgart 1980, ISBN 3-9800448-0-7
