
Dominique Fernandez (Neuilly-sur-Seine, 25 agosto 1929) è uno scrittore francese, membro dell'Académie française. Nel 1982 vinse il Prix Goncourt.
Figlio di Ramon Fernandez, un critico letterario la cui reputazione fu compromessa dalla collaborazione col Partito Popolare Francese, tenne durante il suo discorso di insediamento all'Académie française un'accorata difesa della figura del padre. Per la spada accademica scelse una rappresentazione di Ganimede.
Nel 1961 sposò Diane Jacquin de Margerie, da cui ebbe due figli prima del divorzio, che arrivò nel 1971. È dichiaratamente gay.

Tito Flavio Domiziano (in latino: Titus Flavius Domitianus; Roma, 24 ottobre 51 – Roma, 18 settembre 96) è stato un imperatore romano dal 14 settembre 81 alla sua morte, con il nome di Cesare Domiziano Augusto Germanico (in latino Imperator Caesar Domitianus Augustus Germanicus), ultimo della dinastia flavia.
Come il padre e il fratello, anch'egli fu un buon amministratore e bravo generale. Rafforzò la burocrazia imperiale affidando importanti incarichi a esponenti dell'ordine equestre e riducendo l'importanza dei liberti. Rinvigorì l'economia coniando monete di migliore qualità rispetto a Nerone e Vespasiano e concesse ai soldati il primo aumento di stipendio dai tempi di Augusto. Con un importante provvedimento Domiziano si dimostrò attento alla situazione produttiva dell'Impero e in particolare dell'Italia. Emanò un decreto che vietava l'aumento della coltivazione della vite in Italia e imponeva la distruzione di metà delle coltivazioni nelle province. La decisione, pare fu presa per convertire terreni alla coltivazione di cereali, in modo tale da evitare rischi di carestia. In concreto si trattò di un provvedimento protezionista che favorì i produttori italici di vino, quando l'economia Italica iniziava a declinare di fronte alla concorrenza delle province. Non mirò all'espansione dell'Impero, ma a difendere i confini costituendo gli Agri Decumates, territori colonizzati alle frontiere del Reno e della Rezia, rafforzandone le difese. Si appoggiò sulla popolazione urbana, sui piccoli coltivatori e sull'esercito, comprendendo i difetti della diarchia, cioè di un governo diviso tra l'autorità dell'imperatore e quella di un Senato aristocratico geloso delle proprie prerogative, ma incapace di governare.
Si fece chiamare o venne chiamato dagli adulatori dominus et deus (signore e dio), ma rimase nel solco della tradizionale cultura romana e non riuscì o non volle sciogliere il nodo della divisione dei poteri, pur ingaggiando un'aperta lotta con l'aristocrazia. Dopo la fallita insurrezione di Lucio Antonio Saturnino accentuò la repressione, instaurando un regime di terrore cui pose fine un complotto del Senato, con il suo assassinio.
Domiziano nacque il 24 ottobre 51 a Roma, in un luogo della VI regione (Alta Semita) chiamato Malum Punicum, il melograno, dove farà poi costruire il Tempio della Gens Flavia. I genitori, Vespasiano (9-79), allora console e la madre Flavia Domitilla (ca 15-69), avevano già altri due figli: Flavia Domitilla minore (38-69) e Tito (39-81). Ricevette l'educazione riservata ai giovani della classe senatoriale: studiò retorica, letteratura (pubblicando anche qualche scritto), legge e amministrazione. Nella sua biografia Svetonio lo descrive come un adolescente istruito ed educato, dalla conversazione elegante.
Vespasiano, impegnato dal 67 nella repressione della rivolta giudea, nel 69 fu proclamato imperatore contro il regnante Vitellio dalle sue legioni, alle quali si unirono quelle stanziate nelle regioni danubiane che, al comando di Marco Antonio Primo, entrarono in Italia e, sconfitto l'esercito di Vitellio a Bedriaco, presso Cremona, avanzarono verso Roma attestandosi a Otricoli in attesa di rinforzi dalla Siria. Vitellio abdicò il 18 dicembre ma i suoi veterani di Germania non accettarono la resa e presero d'assalto il Campidoglio dove il prefetto Flavio Sabino, fratello di Vespasiano, si era rifugiato con le sue coorti e con Domiziano: questi scampò alla strage, travestendosi da sacerdote di Iside, e si nascose nella casa al Velabro di Cornelio Primo, un cliente di suo padre.
Il 20 dicembre Antonio Primo entrava in Roma, impadronendosene e uccidendo Vitellio; il giorno dopo il Senato proclamava Vespasiano imperatore e console con il figlio Tito, mentre Domiziano era eletto pretore con potere consolare. Quando giunse a Roma, Muciano, il legato della Siria che aveva appoggiato il pronunciamento di Vespasiano, presentò alle truppe Domiziano come cesare e reggente fino all'arrivo di Vespasiano, e il giovane principe pronunciò loro un discorso. Gli storici dell'epoca sostengono che il diciottenne Domiziano fu preso da questo momento dall'ambizione del potere, ma nei fatti il governo fu comunque esercitato da Muciano. Domiziano fece una buona impressione ai senatori per la modestia e la grazia del comportamento e la moderazione delle iniziative: propose la riabilitazione di Galba e rifiutò di rivelare i nomi dei delatori del precedente regime, invocando la necessità di sopire gli odi e le vendette.
Si limitò a revocare i consoli ordinati da Vitellio ma, per evitare disordini, mantenne al pretorio i suoi legionari, congedandoli con onore solo in un secondo tempo. Si dice che Domiziano sia stato insofferente del predomino esercitato da Muciano e per questo motivo divenisse amico dei suoi avversari politici, Antonio Primo, il vincitore di Vitellio, e il prefetto del pretorio Arrio Varo. Muciano fece quest'ultimo prefetto dell'annona, concedendo la prefettura del pretorio a un amico di Vespasiano, Marco Arrecino Clemente. Intanto, una coalizione di tribù germaniche – i Batavi, i Canninefati e i Frisi – si erano uniti alla rivolta di Giulio Civile, mentre Treveri, Lingoni, Vangioni, Tribochi, Ubii e altre popolazioni sottraevano in Gallia vasti territori al dominio romano. Fu l'armata di Petilio Ceriale a schiacciare quest'ultima rivolta, senza bisogno dell'intervento di Domiziano che, sperando di dimostrare le sue capacità di cesare, dall'Italia aveva superato le Alpi insieme con Muciano.
Poiché la rivolta di Civile non destava particolari timori, Muciano, molto dubbioso delle capacità militari del giovane principe, si fermò a Lione con Domiziano e insieme tornarono, di lì a poco, a Roma. Nel 70 Domiziano fece in modo di provocare il divorzio di Domizia Longina allo scopo di sposarla. Il marito Lucio Elio Lamia non riuscì a contrastare i desideri del principe, e così Domizia divenne nuora dell'imperatore. A dispetto dell'avventatezza iniziale, questa alleanza fu vantaggiosa per entrambe le parti. Domizia Longina era l'unica figlia del generale Gneo Domizio Corbulone, una della vittime del terrore neroniano, ricordato come valoroso comandante e politico onorato. Essi ebbero un figlio nel 71 e una figlia nel 74, ma entrambi morirono giovanissimi.Con l'arrivo in ottobre di Vespasiano, Domiziano dovette rinunciare a ogni impegno di governo e si dedicò agli otia letterari, diversamente dal fratello Tito che, più anziano e con una ormai lunga esperienza nel campo politico e militare – aveva appena portato a termine la repressione della rivolta giudaica – fu associato dal padre all'impero. Tuttavia Vespasiano era intenzionato a lasciare l'impero alla sua discendenza e poiché Tito non aveva figli maschi, dovette prendere in considerazione la possibilità che Domiziano succedesse un giorno a Tito. Domiziano fece parte dei collegi sacerdotali, dal 72 poté essere effigiato nelle monete, dal 74 battere anche moneta, portare la corona d'alloro e ottenere l'incisione del suo nome nei monumenti pubblici accanto a quelli del padre e del fratello.
Durante il regno di Vespasiano, Domiziano fu console per sei volte, anche se «ne esercitò uno solo ordinario perché Tito gli cedette il posto e chiese per lui questo onore»: la prima volta, dal 1º marzo al 30 giugno 71, quando raggiunse l'età canonica di venti anni, insieme con Gneo Pedio Casco e poi con Valerio Festo; ottenne l'unico consolato ordinario il 1º gennaio 73 mentre gli altri consolati suffetti caddero nel 75, nel 76, nel 77 e nel 79, anno della morte del padre. Con tutto ciò, rimase escluso dall'attività politica e militare. Vespasiano non accettò, malgrado le insistenze di Domiziano, l'invito di Vologase I, re dei Parti, di inviargli come alleato un esercito comandato da uno dei suoi figli.Domiziano ripiegò allora sulla poesia, forse scrivendo sulla recente battaglia avvenuta in Campidoglio e sulla presa di Gerusalemme, guadagnandosi le lodi cortigiane di Quintiliano: «gli dei hanno ritenuto che fosse troppo poco per lui essere il più grande dei poeti. Cosa vi è di più sublime, di più dotto, di più armoniosamente bello delle sue poesie composte nell'ozio in cui si è confinato nella sua giovinezza, dopo averci fatto dono dell'Impero? Chi potrebbe cantare meglio la guerra di colui che la fece così gloriosamente? A chi dovrebbero mostrarsi più benigni gli dei che presiedono agli studi? I secoli futuri parleranno meglio di me; ora la sua gloria poetica è eclissata dalla fama dei suoi altri talenti».Alla morte di Vespasiano, il 23 giugno 79, Tito rimase unico imperatore e, come il padre, escluse Domiziano dagli affari di Stato, non associandolo all'Impero né concedendogli l'imperium proconsulare né la tribunicia potestas, ma lo dichiarò suo successore, gli fece ottenere il consolato ordinario nell'80 e gli propose anche di sposare la sua unica figlia Giulia. Domiziano rifiutò tuttavia di separarsi da Domizia ma Giulia, dopo aver sposato il cugino Tito Flavio Sabino, divenne sua amante. Tito morì di febbri malariche ad Aquae Cutiliae il 13 settembre 81, quando con lui si trovava Domiziano: partito subito per Roma, si fece acclamare imperatore dai pretoriani, ai quali distribuì, come tradizione, la stessa somma che essi avevano ricevuto da Tito. Il giorno dopo il Senato gli concesse il titolo di Augusto e di padre della patria, e poi vennero il pontificato, la potestas tribunicia e il consolato.
Come nel caso di Tiberio, Domiziano è stato in parte riabilitato dall'odierna storiografia, sfumandone almeno i connotati più negativi. Infatti, la dinastia flavia, provenendo dal ceto medio-basso, era sempre stata vista con diffidenza dall'aristocrazia, che per dodici anni era stata controllata dall'accorta diplomazia di Vespasiano e del figlio maggiore Tito. Domiziano decise invece di tornare alla politica popolare dei Giulio-Claudi, rafforzando i propri privilegi per contrastare l'opposizione dei patrizi, ammantandosi di un'aureola divina e pretendendo di essere chiamato «signore e dio nostro».
Durante la guerra contro gli invasori daci, alcune legioni al comando di Saturnino, governatore della Germania, si ribellarono, costringendolo a firmare una pace affrettata e sfavorevole ai romani. Sentendosi tradito, Domiziano fu portato a vedere congiure ovunque, anche oltre la loro reale esistenza, e a difendere ulteriormente il culto della sua personalità. Questa situazione esacerbò il carattere già diffidente dell'Imperatore, che si isolò dal suo ambiente. Gli storici dell'epoca lo ricordano come un uomo sfuggente, di cui restano poche informazioni personali nonostante i quindici anni del suo regno. Plinio il Giovane scrive che «era sempre alla ricerca di isolamento, senza mai uscire dalla sua solitudine se non per crearne un'altra», mentre Svetonio ricorda che «cenava da solo e fino all'ora di coricarsi altro non faceva se non passeggiare in disparte».
Un curioso aneddoto sui passatempi preferiti di Domiziano è fornito da Aurelio Vittore: «Per qualche ora teneva lontani tutti e si metteva a inseguire battaglioni di mosche». Su questo fatto ritorna anche Svetonio come esempio della crudeltà del princeps, scrivendo: «All'inizio del suo principato, era solito, ogni giorno, isolarsi per alcune ore soltanto per acchiappare mosche, infilzandole con uno stiletto acuminatissimo, tanto che una volta Vibo Crispo, interrogato da un tale se ci fosse qualcuno con l'imperatore, gli rispose: - No, neppure una mosca»: l'aneddoto delle mosche è ricordato anche da Cassio Dione: «Sta per conto suo, non ha con sé nemmeno una mosca». Quanto alla sua figura, gli storici dell'epoca ricordano l'alta statura, la bellezza, le guance spesso arrossate - particolare scambiato per collera e timidezza - i grandi occhi sormontati da sopracciglia rialzate, lo sguardo inquietante e il tono basso della voce. Piuttosto frugale e sobrio, «dopo la colazione del mattino dove mangiava di buon appetito, per il resto della giornata spesso non prendeva altro se non una mela [...] se dava frequentemente sontuosi festini, li faceva servire alla svelta, senza prolungarli oltre il tramonto».Riflessivo e dotato di spirito, sembra aver amato la cultura e le tradizioni greche: citava volentieri Omero, fu nominato Arconte di Atene e concesse privilegi a Corinto, istituì a Roma giochi ellenici a cui assisteva vestito alla greca ed era devoto soprattutto di Atena. Rinunciò a ogni attività letteraria per dedicarsi interamente al governo, studiando gli atti amministrativi di Tiberio. Gli storici del tempo lo dipingono così orgoglioso da aver sempre pensato di aver meritato di governare più del padre e del fratello, verso il quale avrebbe mostrato risentimento anche dopo la morte, criticandone gli atti e abolendo le feste in onore dell'anniversario della nascita. Misantropo e collerico, era diffidente anche delle lodi ricevute: «s'irritava allo stesso modo con chi si mostrava cortigiano e con chi cortigiano non era: secondo lui, gli uni volevano lusingarlo, gli altri disprezzarlo».Domiziano fu accusato di mollezza, di non amare la vita militare e di essere un dissoluto. La moglie Domizia lo tradì con Paride, un famoso pantomimo che egli fece uccidere per strada ma, dopo averla ripudiata, si riconciliò con lei. Ebbe però numerose amanti, tra le quali la nipote Giulia, figlia del fratello Tito e moglie di Tito Flavio Sabino. Non nascose una così scandalosa relazione e si limitò a non volere figli da lei, imponendole più volte di abortire, così che Giulia morì di aborto. Ebbe anche relazioni omosessuali, come del resto il fratello Tito: il suo amore per Flavio Earino, suo schiavo affrancato, fu celebrato da Stazio e Marziale. Questi suoi comportamenti erano in contraddizione con la sua conclamata volontà di restaurare gli antichi costumi e con la sua condotta di censore severo.
Domiziano fu console ininterrottamente dall'anno 82 all'88 d.C.e poi nel 90, nel 92 e nel 95: in tutta la sua vita ottenne 17 consolati; nell'85 si fece attribuire la censura perpetua, carica particolarmente importante perché consentiva di condizionare l'attribuzione delle magistrature e la composizione stessa del Senato. Un'iscrizione del 93 lo ricorda «Imperator Caesar, Divi Vespasiani filius, Domitianus Augustus Germanicus, pontifex maximus, tribunicia potestate XII, imperator XXII, consul XVI, censor perpetuus, pater patriae». Da parte sua, la moglie Domizia Longina ottenne il titolo di Augusta.Essendo entrato, già con la dinastia giulio-claudia, l'uso della divinizzazione post mortem degli imperatori e dei loro diretti famigliari, il culto dei Flavi fu curato da un collegio di quindici sacerdoti, i Sodales Flaviales Titiales, celebrato in un tempio appositamente fatto costruire da Domiziano e dedicato alla dinastia flavia. Non avendo figli da Giulia Flavia né da Domizia Longina, Domiziano decise che fossero Vespasiano e Domiziano, i figli del cugino Flavio Clemente e della nipote Domitilla, a succedergli, facendoli appositamente educare da Quintiliano.La maggior parte dei senatori gli era ostile per principio: la decadenza, iniziata nel I secolo a.C., del tradizionale sistema clientelare radicato intorno agli aristocratici, a causa del sorgere e dello sviluppo di un nuovo tipo di clientela, militare e provinciale, che si organizzava intorno al principe, patrono e capo militare, favoriva l'ostilità nei confronti dell'istituto imperiale, che sottraeva l'assegnamento al patriziato delle magistrature, fonti di enormi arricchimenti, che ora andavano a favore degli homines novi prevenienti dalle file dell'esercito e dall'apparato burocratico legato al principe, e relegava sempre di più il Senato aristocratico, progressivamente svuotato di potere, a una funzione di ratifica di decisioni prese nel palazzo imperiale.
Tuttavia l'atteggiamento dei senatori non poteva essere apertamente ostile: al contrario, benché accadesse che complottassero segretamente, essi mostravano spesso un'apparente ammirazione che si manifestava in concreti omaggi, come l'ordinazione di giochi, la celebrazione di sacrifici, la commissione di statue, la costruzione di archi trionfali. Il comportamento dell'aristocrazia senatoria era imitato da una corte di letterati, che dalle loro lusinghe speravano di ricavare protezione e privilegi: si distinsero per cortigianeria verso Domiziano intellettuali del valore di Marziale, di Quintiliano, di Silio Italico e di Stazio. Si comprende come lo scetticismo, la diffidenza e il disprezzo dell'imperatore nei confronti dei cortigiani e dell'ambiente senatorio, che una storiografia immediatamente posteriore attribuirà a patologie della sua personalità, potessero avere altre e più reali motivazioni.
Domiziano rifiutò di rinunciare al diritto di condannare a morte i senatori responsabili di gravi reati, annullò la legge di Roscio Cepio che prevedeva il pagamento di un'indennità a favore dei senatori di nuova nomina, e ripristinò l'onere, imposto da Claudio ai questori entrati in carica, di offrire al popolo giochi gladiatorii. Intenzionato a non ricorrere al consulto del Senato, si rivolse a un gruppo di personalità di provata esperienza, pratica già sperimentata da Vespasiano e Tito, per riceverne consigli e indicazioni di amministrazione e di governo: tra questi, il giurista Pegaso, già console, governatore e praefectus urbi sotto Vespasiano come sotto Domiziano, Quinto Vibio Crispo, console nell'83, Marco Arrecino Clemente, cognato di Tito, già console e prefetto del pretorio, Valerio Festo, console nel 71, Marco Acilio Glabro, Rubrio Gallo, Lucio Valerio Catullo Messalino, il prefetto del pretorio Gaio Rutilio Gallico e il prefetto all'Urbe Tito Aurelio Fulvo, nonno di Antonino Pio.Si circondò di segretari – i procuratores – tanto aristocratici quanto cavalieri o di più oscura origine, che così accumulavano ingenti fortune, come il liberto Claudio, procurator a rationibus (o procurator fisci), cioè alle finanze, gestite, dopo la sua caduta in disgrazia verso l'85, da un certo Fortunato Attico; il procurator ab epistulis Ottavio Titinio Capitone lodato da Plinio, era il vero e proprio segretario particolare del principe, che esaminava la corrispondenza intrattenuta con i maggiori funzionari e disponeva le risposte; vi era anche il segretario a cognitionibus, preposto a istruire i processi giudicati dall'imperatore; Entello fu il suo segretario a libellis, che si occupava delle petizioni rivolte all'imperatore, mentre un segretario a studiis si occupava degli archivi.Tuttavia il suo regno rimase ancora una diarchia perché, se Domiziano ostentò indifferenza o disprezzo riguardo alle prerogative del Senato, non osò nemmeno diminuirne i poteri, conoscendo la forza e il prestigio di cui quell'istituzione ancora godeva; della carica di censore si avvalse solo per escludervi per indegnità un unico senatore, un certo Cecilio Rufo, e fece consoli personaggi aristocratici come Lucio Antonio Saturnino nell'82, Lucio Volusio Saturnino nell'87, Quinto Volusio Saturnino nel 92 e Tito Sestio Magio Laterano nel 94.
Come tutti gli imperatori, rivestendo la carica di pontefice massimo, Domiziano dovette occuparsi del culto, della costruzione e del restauro dei templi. Nella tradizione di Augusto e del padre Vespasiano, egli si mostrò seguace dell'antica religione romana, da lui privilegiata rispetto ai culti orientali che, incentrati sulla dea Iside, conoscevano una crescente diffusione a Roma. Fece restaurare il Tempio di Giove Capitolino che, già danneggiato nel 70 al tempo della guerra contro Vitellio, bruciò ancora nell'80: senza mutare la pianta di questo tempio esastilo, Domiziano lo fece decorare con particolare magnificenza, con porte e tetto di bronzo dorato: «neppure il patrimonio del maggiore contribuente romano sarebbe bastato a pagare il costo della sola doratura, che ascese a più di 12.000 talenti». Le colonne furono intagliate in marmo pentelico ma, nel giudizio di Plutarco, risultarono troppo sottili.Il frontone, sormontato da una quadriga, vedeva al centro Giove tra Giunone e Minerva; a destra Mercurio, Esculapio, Vesta, il Sole su una biga, altre tre figure e il Tevere; a sinistra, un eguale numero di figure in corrispondenza. All'interno furono erette quattro colonne ottenute con la fusione del metallo degli speroni delle navi di Cleopatra catturate ad Azio. Il tempio fu inaugurato nell'82 ed esistette fin verso il VI secolo. Anche la cosiddetta capanna di Romolo, conservata nel tempio, fu restaurata. A fianco del tempio di Giove Capitolino fece erigere un santuario dedicato a Giove Custode che trasformò poi in tempio, nel cui altare erano rappresentate in bassorilievo le sue gesta, mentre la sua immagine era impressa nella statua stessa del dio.Domiziano edificò in Campo Marzio – dove ora sorge la basilica di Santa Maria sopra Minerva - il tempio di Iside e Serapide, affiancandovi un tempio dedicato a Minerva, la dea alla quale egli fu particolarmente devoto, la cui statua, la cosiddetta Minerva Giustiniani, si è conservata. Un altro santuario dedicato alla dea fu costruito accanto al restaurato tempio di Castore, sotto il Palatino e, soprattutto, fu edificato un grande tempio dedicato a Minerva nel cosiddetto Foro transitorio o Foro di Nerva, del quale sono visibili ancora resti dell'elegante portico e un rilievo con l'immagine della dea. Ad Albano, con l'inizio della primavera, venivano celebrate le feste, istituite dall'imperatore in onore di Minerva, presiedute dai sacerdoti della dea, durante le quali si svolgevano rappresentazioni teatrali, concorsi poetici e musicali, e giochi del circo. Stazio vi fu premiato celebrando le guerre di Germania e di Dacia.
Marziale riferisce di due templi dedicati a Giunone da Domiziano e di un tempio a Ercole eretto all'ottavo miglio della via Appia, la cui statua avrebbe riprodotto le fattezze dell'imperatore. Sotto il Campidoglio, accanto al tempio della Concordia, fu inaugurato nell'87 un tempio dedicato a Vespasiano, del quale rimangono tre colonne corinzie scanalate che reggono i resti di una trabeazione e le tracce di un ampio piedistallo che doveva sostenere le statue di Vespasiano e di Tito. Può anche darsi che l'atrio che affiancava a nord la Curia abbia preso in quegli anni il nome di Chalcidicum Minervae.
Anche nella statua equestre in bronzo eretta nel Foro in suo onore dal Senato nell'89 vi era un omaggio a Minerva: Domiziano teneva nella mano sinistra l'immagine della dea che a sua volta sosteneva una testa di Medusa. La sua devozione a Minerva si espresse anche con la creazione della Legio I Minervia e la rappresentazione della dea in molte monete coniate sotto il suo regno. Presso porta Flaminia eresse un tempio alla Fortuna Reduce e un arco di trionfo per celebrare la spedizione contro i Sarmati, nel quale erano riprodotte due coppie di elefanti condotte dallo stesso Domiziano in veste di auriga.Infine, sul luogo della sua nascita fece costruire un tempio-mausoleo dedicato ai Flavi, nel quale furono poste le ceneri di Vespasiano, di Tito e dello stesso Domiziano. Il mausoleo è scomparso ma doveva sorgere tra i giardini di Sallustio e le terme di Diocleziano, probabilmente all'altezza dell'attuale quadrivio delle Quattro Fontane. Nella sua funzione di pontefice massimo Domiziano fu responsabile, verso l'83, della condanna a morte di tre vestali, per violazione del voto di castità, mentre i loro seduttori furono esiliati: la grande sacerdotessa Cornelia, già assolta, fu nuovamente giudicata e condannata nell'89 a essere sepolta viva, malgrado le sue proteste d'innocenza.
Come censore, egli aveva il dovere di vigilare sulla moralità dei cittadini. Espulse dal Senato l'ex-questore Cecilio Rufino a causa della sua eccessiva passione per la danza, vietò agli attori di pantomime, considerate gli spettacoli teatrali più immorali fra tutti, di mostrarsi in pubblico, permettendo le recite solo in locali privati. Si conosce qualche nome di questi attori, alcuni dei quali furono del resto apprezzati dallo stesso Domiziano, come Latino, la sua amante Thymele, Pannicolo, Paride, amante della stessa imperatrice Domizia, per il quale Stazio compose l'opera Agave. Domiziano fece distruggere i numerosi libelli che circolavano contro i personaggi più in vista della città, proibì alle prostitute l'uso della lettiga e il diritto di ereditare, vietò la castrazione degli schiavi, applicò con rigore la lex Scantinia contro l'omosessualità e la lex Julia contro l'adulterio e il concubinato.Stabilì che, secondo antiche usanze, si dovesse assistere agli spettacoli pubblici indossando la toga bianca, non fossero più dati giochi, come era ormai abitudine concedere dai magistrati in favore della plebe o dai patroni ai loro clienti, ma che, come in tempi più antichi, fossero distribuiti unicamente dei viveri. A volte si occupò personalmente di cause giudiziarie, modificò sentenze che ritenne ingiuste e perseguì i magistrati corrotti: si conosce un caso di concussione di un edile, giudicato dal Senato su suo ordine. Non accettò beni in eredità da chi avesse lasciato dei figli, fissò in cinque anni la prescrizione in materia di evasione fiscale e stabilì un'amnistia per gli scrivani dei questori che, contro la lex Clodia, avessero praticato un'attività commerciale.
La sua amministrazione fu lodata persino da Svetonio: Domiziano «si occupò assiduamente e accuratamente della procedura giudiziaria [...] punendo i giudici venali [...] i magistrati della capitale e delle province furono tenuti così a freno che mai, come ai suoi tempi, vi furono tanti funzionari onorati e giusti».
L'intensa attività edilizia di Domiziano non si spiega soltanto con una presunta mania di grandezza dell'imperatore, ma anche per la necessità di completare costruzioni già avviate dai suoi predecessori e di porre rimedio al grande incendio che, dopo quello celebre avvenuto sotto Nerone, devastò ancora Roma nell'anno 80. Quando non abitava a Roma, Domiziano amava risiedere sia nella monumentale villa che si fece costruire sui Colli Albani, dalla quale poteva ammirare il panorama della campagna romana e dei laghi di Albano e di Nemi, sia in ville site a Tuscolo, a Gaeta e sul mare, ad Anzio, sulla penisola del Circeo e a Baia. Il grande palazzo sul colle Palatino fu progettato dall'architetto Rabirio e venne terminato intorno al 92.La sua imponenza diede occasione ai cortigiani di esprimere grandi lodi così come ai detrattori di criticare l'imperatore. Oltre ai numerosi templi, fu eretta nella II regione – il Celio - la Mica Aurea, un padiglione privato che non è chiaro dove esattamente sorgesse, l'arco di Tito sulla via Sacra, e furono terminate le costruzioni del Colosseo, della Meta sudante e delle terme che poi presero il nome di Traiano. Fece costruire la via che porta il suo nome, la via Domiziana, che si raccordava alla via Appia a Sinuessa, dove un arco trionfale indicava l'inizio della strada che giungeva fino a Cuma - unendo così Roma con il golfo di Napoli - e fece anche restaurare l'antica via Latina.Di molti lavori pubblici eseguiti nelle province non si hanno notizie probabilmente a causa della damnatio memoriae decretata dal Senato dopo la sua morte, che portò alla distruzione delle iscrizioni che lo riguardavano. Si sa tuttavia di costruzioni di strade nella Betica, in Galazia, Cappadocia, nel Ponto, in Licaonia, in Paflagonia, di opere non precisate ad Antiochia e della fondazione della città di Domizianopoli in Isauria. Diede incarico all'architetto Apollodoro di costruire a Roma un teatro musicale le cui tracce sono ancora visibili accanto al palazzo Massimo alle Colonne, edificato nel Cinquecento da Baldassarre Peruzzi, che Polemio Silvio arrivò a considerare una delle sette meraviglie del mondo, e uno stadio la cui forma è conservata dalla celebre piazza Navona.
Istituì nell'86 una serie di giochi, come il Quinquennale certamen Capitolinum che prevedeva gare musicali, ginniche ed equestri, in cui il premio era una corona di quercia. Esso era presenziato dallo stesso imperatore, rivestito della toga bordata di porpora e incoronato con le immagini di Giove, Giunone e Minerva. Ripropose le Quinquatria Minervae, ossia una festa di cinque giorni (19 - 23 marzo) nella sua villa sui colli Albani in cui si tenevano cacce, spettacoli teatrali, gare di oratori e poeti, in cui il premio era una corona aurea d'ulivo. Si conoscono i nomi di alcuni vincitori: Caro, personaggio altrimenti ignoto, che vinse la corona d'oro di Minerva non si sa in quale anno, Collino, che vinse la corona di quercia nell'86, e Scaevo Memore, fratello del poeta Turno, vincitore nel 90. Il celebre Stazio non riuscì a vincere il concorso di poesia nel 94 e per la delusione abbandonò Roma; quell'anno debuttò e si fece ammirare un ragazzo di dodici anni, Quinto Sulpicio Massimo, morto prematuramente, mentre Palfurio Sura ottenne il premio di eloquenza con un elogio di Giove Capitolino.
Come il padre e il fratello – e come, anni prima, Nerone - Domiziano comprendeva che le feste e i giochi erano un mezzo per ingraziarsi il popolo e sembra, del resto, che egli stesso ne fosse appassionato, tanto da far costruire uno stadio ad Albano e uno sul Palatino. Nel Colosseo, che fu terminato sotto il suo regno, si tennero numerosi i combattimenti di gladiatori, cacce, un combattimento navale e le più diverse invenzioni. Fece distribuire regalie in occasione della festa del Septimontium, e nel corso delle celebrazione dei trionfi militari. Durante il suo regno, continuarono le distribuzioni gratuite di grano alla popolazione romana, unitamente a un donativo particolare di 300 sesterzi a ciascuno dei 200.000 aventi diritto.Tra le iniziative di carattere sociale ed economico, va ricordato che Domiziano intervenne per risolvere la questione delle terre d'Italia rimaste di proprietà del demanio ma occupate dai contadini dopo la loro divisione tra i veterani di Augusto alla fine delle guerre civili, riconoscendone l'usucapione o il pieno diritto di proprietà, se questi ne erano da tempo usufruttuari, attraverso un apposito editto. La gestione della spesa pubblica sembra essere stata equilibrata: all'inizio del regno rivalutò la moneta del 12% salvo doverla svalutare nell'85 riportandone il valore al livello stabilito da Nerone nel 65. Si è stimato che le entrate fiscali raggiungessero i 1.200 milioni di sesterzi, un terzo delle quali destinate al mantenimento dell'esercito.
Durante le guerre di Dacia, negli anni 86-89, la Mesia fu divisa nelle due province della Mesia Superiore e Inferiore: Lucio Funisulano Vettoniano è il primo a essere citato come legato delle province di Dalmazia, Pannonia e Mesia Superiore, mentre occorre attendere l'anno 100 per conoscere il nome di un governatore della Mesia Inferiore, Quinto Pomponio Rufo. Alla fine del regno di Domiziano furono invece unite le province di Galazia e Cappadocia, governate da Tito Pomponio Basso.Domiziano rese ufficiale l'istituzione delle due province della Germania superiore e inferiore, territori già così chiamati e amministrati anche civilmente da due comandanti militari, i legati pro praetore dell'esercito della Germania inferiore e superiore. Nel 90 è attestato Lucio Giavoleno Prisco come legatus consularis della provincia della Germania superiore: forse l'istituzione ufficiale di queste due province fu la conseguenza della guerra cattica dell'83, nella quale i Romani acquisirono territori oltre il Reno che furono incorporati nella Germania superiore. Dopo la vittoria sui Catti, Domiziano ottenne il trionfo a Roma nell'autunno dell'83 ricevendo il titolo di Germanicus, con il diritto di comparire in Senato con la stola triumphalis e di mostrarsi in pubblico accompagnato da ventiquattro littori.
Si celebrarono giochi, furono coniate monete e Domiziano fu celebrato dai poeti. Gli storici a lui ostili misero in ridicolo quella campagna militare e il trionfo che gli fu concesso. Ma Domiziano vi aveva ottenuto di allontanare i Catti dalle frontiere e le nuove annessioni favorirono i collegamenti delle legioni tra il corso medio del Reno e il Danubio. Quando Domiziano divenne imperatore nell'81, il generale Agricola, dal 77 governatore della Britannia, aveva già iniziato l'invasione della Caledonia, l'attuale Scozia, e progettato la conquista dell'Hibernia, l'Irlanda. Nell'83 colse l'importante vittoria di Monte Graupio ma non la sfruttò, contando di riprendere le operazioni dopo la fine dell'inverno.
In quel frangente si trovò però richiamato a Roma da Domiziano, senza aver potuto completare la conquista dell'intera isola. Tacito sostiene che l'imperatore fosse mosso da sentimenti d'invidia e di timore, causati dalla coscienza del valore di Agricola, suo possibile rivale, e della propria pochezza. Quali che fossero i suoi sentimenti nei confronti di Agricola, Domiziano gli aveva però concesso di rimanere legato imperiale in Britannia per sette anni anziché per i tre canonici, considerava un errore l'occupazione di quei territori privi di ricchezze e difficilmente difendibili in caso di rivolte, e aveva bisogno di garantire con nuove campagne in Germania e in Dacia la sicurezza dei confini orientali dell'Impero.
Alla fine dell'85 i Daci varcarono il Danubio e invasero la Mesia: vinto e ucciso il legato Gaio Oppio Sabino, saccheggiarono la regione. Domiziano accorse e, dopo aver respinto i Daci oltre il fiume, preparò una spedizione in Dacia, affidandola a Cornelio Fusco. Fatto questo, tornò a Roma. Nell'86 Fusco, dipinto da Tacito come uomo amante del pericolo, alla testa d'ingenti truppe attraversò il Danubio invadendo la Dacia. Il comandante dei Daci, Decebalo, lasciò avanzare l'esercito nemico fino alla stretta valle alla confluenza del fiume Timiș con l'affluente Bistra, tra Tapae e Sarmizegetusa, e lo attaccò dopo averlo circondato. Cornelio Fusco cadde ucciso e l'esercito romano fu quasi interamente massacrato.Dopo una sospensione delle ostilità per due anni, durante la quale Domiziano divise la Mesia in due parti, ciascuna presidiata da due legioni, la guerra riprese nell'89. L'esercito fu affidato a Tettio Giuliano, che nel 69 aveva già combattuto vittoriosamente in Mesia contro i Roxolani. Raggiunta Tapae, vi sconfisse i Daci, senza però ottenere una vittoria decisiva, mentre Domiziano conduceva una campagna in Germania contro i Quadi e i Marcomanni, che lo sconfissero, costringendolo alla ritirata. Tenuto conto delle difficoltà incontrate da Giuliano a continuare l'avanzata verso la capitale Sarmizegetusa, Domiziano dovette accettare le offerte di pace di Decebalo. Benché la campagna militare si fosse conclusa con un nulla di fatto, Domiziano ottenne a Roma il trionfo, il titolo di Dacicus e l'erezione di una statua equestre nel Foro.Anche la guerra condotta nel 92 contro i Sarmati e i Suebi, portata per soccorrere i Lugi, si concluse senza risultati e al suo ritorno a Roma, nel gennaio 93, Domiziano non ottenne il trionfo, depose una corona d'alloro nel tempio di Giove Capitolino, offrì sacrifici solenni e fece celebrare grandi feste. Si racconta, infine, che il popolo tributario di Roma dei Nasamoni, che si trovava a sud della costa africana tra la Cirenaica e Leptis Magna, si ribellò attorno all'85-86, portando distruzione e sconfiggendo lo stesso legatus legionis della III Augusta Gneo Suellio Flacco. Avendo però trovato tra il bottino stesso della legione anche molto vino, si ubriacarono compromettendo il successo iniziale, poiché Flacco li assalì e li annientò tutti, tanto che Domiziano poté dire davanti al Senato: «Ho impedito ai Nasamoni di esistere».
L'opposizione interna contro Domiziano si manifestò a Roma soprattutto nelle forme dei conciliaboli privati e degli epigrammi anonimi. Pubblicamente, si potevano recitare orazioni che, secondo un tema retorico collaudato e tollerato, esaltavano genericamente la libertà e maledicevano la tirannide, e nei teatri andavano in scena personaggi i cui discorsi potevano contenere allusioni ben comprese da più di un ascoltatore. Una prima cospirazione contro l'imperatore sarebbe stata concepita nell'anno 83, e Domiziano avrebbe reagito mandando in esilio parecchi senatori e facendo giustiziare altri patrizi. Un'altra fu scoperta nell'87, e Domiziano fece condannare parte dei congiurati dallo stesso Senato e altri accusò in loro assenza.Tito Flavio Sabino, marito di Giulia, sarebbe stato messo a morte in questo periodo, col pretesto - riferisce Svetonio - di essere stato chiamato dall'araldo imperatore anziché console, durante i comizi consolari. Verso la fine dell'anno successivo scoppiò al confine della Germania una pericolosa rivolta. Lucio Antonio Saturnino, legato della Germania superiore, si assicurò l'appoggio delle due legioni di stanza a Mogontiacum, la XIV Gemina e la XXI Rapax, e di tribù germaniche stanziate oltre il Reno, e si fece proclamare imperatore. Lucio Antonio era probabilmente in intelligenza con senatori romani. Discendente, sembra, del triumviro Marco Antonio, i suoi costumi erano poco onorevoli, ed era disprezzato dallo stesso Domiziano.Domiziano reagì immediatamente partendo da Roma con la guardia pretoriana e ordinando a Traiano di trasferire le sue due legioni, la VII Gemina e la I Adiutrix, dalla Spagna sul fronte del Reno. Ma non ci fu bisogno del loro intervento, perché nel gennaio dell'89 Norbano Appio Massimo, allora governatore dell'Aquitania o della Germania inferiore, si portò rapidamente sui rivoltosi, rimasti privi dell'appoggio dei Germani che non avevano potuto superare il Reno per il mancato congelamento delle acque. La battaglia, combattura a Castellum, vide la completa vittoria di Norbano e la morte di Antonio Saturnino. Il Senato si affrettò a offrire sacrifici di ringraziamento, mentre Domiziano, giunto sul posto, ordinò di torturare e giustiziare un gran numero di ribelli sopravvissuti. La testa mozzata di Antonio fu inviata a Roma ed esposta nel Foro.
Con la vittoria sui rivoltosi, che aveva dimostrato la sostanziale fedeltà dell'esercito all'imperatore, e una repressione nei confronti di elementi patrizi nella capitale, sulla quale mancano particolari, l'aristocrazia, sapendo di non essere in grado di rovesciare Domiziano né con un sollevamento militare, né tanto meno con un movimento popolare, mantenne la speranza di eliminare Domiziano attraverso una cospirazione di palazzo. A sua volta l'imperatore, consapevole che i suoi nemici agivano nell'ombra, raddoppiò la sua diffidenza e il suo odio nei confronti del Senato. Domiziano continuò la politica dei donativi al popolo e degli alti salari all'esercito, finanziandola anche con le spoliazioni dei suoi avversari. Otteneva così il duplice risultato di mantenere la fedeltà degli uni e di conseguire l'indebolimento degli altri.Stabilì una rete di spie e di delatori che raccoglievano confidenze compromettenti: «nessuno era al sicuro. La libertà di parlare e di ascoltare era tolta», e il ricco signore poteva essere tradito dal proprio servo, dal cliente e perfino dall'amico, che ricevevano in cambio libertà o denaro. Vi furono anche professionisti della delazione e abili sostenitori delle accuse, come Aulo Didio Gallo Fabricio, più volte console, e soprattutto come Marco Aquilio Regolo, attivo già sotto Nerone, un oratore la cui eloquenza, lontana da ogni canone stabilito, «prendeva l'avversario alla gola e lo strangolava». Si fece una fortuna, comprò terreni in Toscana e nel Lazio, e la sua villa lungo la Tiburtina era popolata di statue. Valerio Catullo Messalino, nipote del poeta, cugino della terza moglie di Nerone Statilia Messalina e console nel 73, era un ascoltato consigliere di Domiziano nel palazzo di Albano e gli suggeriva quali persone colpire.Accusati di lesa maestà per i loro atti o soltanto per le loro parole, gli indiziati erano giudicati dal Senato che, per viltà e paura, li condannava regolarmente alla morte o all'esilio, confiscandone i beni: «quell'assemblea era tremante e muta. Senza pericolo non si poteva dire quel che si pensava, senza infamia non si poteva dire quel che non si pensava». Alle sedute Domiziano assisteva regolarmente: «La peggiore delle nostre sventure era vederlo ed essere guardati da lui [...] il suo volto sinistro, coperto di quel rossore col quale si difendeva dalla vergogna, spiegava l'evidente pallore di tanti uomini». Non era quello l'unico mezzo per impossessarsi dei beni dei cittadini facoltosi. A volte questi facevano coerede l'imperatore, per timore che, diversamente, il loro testamento fosse dichiarato nullo. Per questo motivo Agricola nominò suoi eredi la moglie, la figlia e Domiziano. Si poteva infatti fabbricare un falso testamento o era anche sufficiente che un testimone prezzolato dichiarasse che il defunto aveva intenzione di nominare erede il principe per annullare il testamento autentico.
Già sotto Vespasiano i maestri della filosofia stoica e scettica attivi in Roma erano stati perseguitati per la loro opposizione al regime. Ostilio e Demetrio erano stati mandati in esilio ed Elvidio Prisco, che si era rifiutato di riconoscere Vespasiano quale imperatore, fu messo a morte. Il potere imperiale considerava intollerabile la loro indipendenza di giudizio e se essi generalmente non erano politicamente attivi, erano però moralmente autorevoli e le loro critiche erano tanto più pericolose in quanto venivano diffuse pubblicamente tra i loro allievi. Ignorati o incompresi o disprezzati dal popolo, questi maestri erano però seguiti dagli aristocratici che ascoltavano le loro lezioni, sollecitavano i loro consigli e gli affidavano i loro figli perché li istruissero e li educassero. In tal modo, agli occhi di Domiziano, i filosofi divennero istigatori e complici dei suoi peggiori nemici.
Il processo, tenuto nel 93 contro un favorito di Domiziano, Baebio Massa, accusato di malversazione durante il suo proconsolato in Betica, favorì la reazione imperiale. L'accusa fu tenuta da Plinio il Giovane e da Erennio Senecione che ottennero dal Senato la sentenza di colpevolezza di Baebio Massa e il sequestro dei suoi beni. Il puntiglio particolare messo nell'accusa da Senecione, senatore e filosofo stoico decisamente ostile a Domiziano, e l'elogio che nello stesso tempo egli fece dello scomparso Elvidio Prisco, gli procurò l'avversione di Domiziano. La sua biografia di Elvidio Prisco fu considerata un delitto di lesa maestà: accusato in Senato da Mezio Caro, alla fine del 93 fu condannato a morte e il libro fu pubblicamente bruciato.Il processo contro Senecione coinvolse Fannia, la vedova di Elvidio Prisco, nipote di Caecinia Arria e Caecina Peto, e figlia di Trasea Peto, che fu esiliata con la madre Arria per aver collaborato alla stesura del libro. Anche il figlio suo e di Elvidio, l'omonimo e già console Elvidio Prisco, autore di una pantomima satirica contro Domiziano, fu condannato a morte in quell'anno. Anche un elogio di Trasea Peto, scritto da Giunio Aruleno Rustico, fu bruciato e il suo autore giustiziato. Tribuno nel 66 e pretore nel 69, stoico, Aruleno Rustico aveva già rischiato la vita sotto Nerone a causa della sua amicizia con Trasea. Il suo libro doveva contenere giudizi particolarmente severi contro l'imperatore, se gli costò l'accusa di lesa maestà. La moglie Gratilla e il fratello Giunio Maurico furono esiliati. Subito dopo questi processi, un decreto del Senato stabilì l'espulsione dei filosofi e degli astrologi. Il pitagorico Apollonio di Tiana se ne andò a Pozzuoli, Epitteto si ritirò a Nicopoli, Dione Crisostomo in Asia Minore.
Distrutto il tempio di Gerusalemme e dispersa la popolazione, gli ebrei non furono altrimenti perseguitati sotto Vespasiano e Tito. Lo stesso re Agrippa II e le sorelle Berenice e Drusilla vivevano a Roma, intimi dei Flavi, e una colonia di ebrei viveva nella capitale libera di praticare la propria religione, salvo essere tenuti a dichiararsi alle autorità per pagare il fiscus iudaicus, una tassa annua di due dracme. Vi furono conversioni al giudaismo, per quanto i nuovi adepti non praticassero scrupolosamente gli obblighi della legge mosaica e rifuggissero dalla circoncisione: piuttosto, essi potevano essere attratti dalla religione del dio unico e dalla sua morale. Quanto ai cristiani, oltre a essere ancora generalmente giudaizzanti, essi erano considerati dall'opinione pubblica soltanto una setta ebraica alla quale poteva essere egualmente indirizzata l'accusa di «ateismo» - cioè di non credere nella religione romana e di rifiutarsi di sacrificare - e di seguire «costumi ebraici». Questa circostanza rende difficile, se non impossibile, distinguere le conversioni al giudaismo dalle conversioni al cristianesimo.
Nel 95 furono condannati a morte per ateismo il console Flavio Clemente, cugino di Domiziano e Acilio Glabrione, già console con Traiano, mentre furono esiliati «molti altri cittadini che avevano adottato costumi ebraici». Tra questi ultimi, la moglie di Clemente, Flavia Domitilla, nipote dell'imperatore, fu relegata nell'isola di Ponza o di Ventotene. Lo storico della Chiesa Eusebio riferisce invece dell'esilio di una Flavia Domitilla, «figlia della sorella di Flavio Clemente», a suo giudizio una cristiana, affermando che Domiziano sarebbe stato il secondo imperatore, dopo Nerone, a scatenare una persecuzione contro i cristiani, mentre secondo Tertulliano Domiziano «tentò di comportarsi» come Nerone, ma «si tirò subito indietro, richiamando anche coloro che aveva condannato all'esilio».Non è chiaro se queste condanne fossero realmente motivate dalla necessità di combattere religioni che potevano rappresentare un pericolo per lo Stato romano, se invece fossero solo il capriccio di un tiranno, o se fossero un pretesto per colpire nemici personali di Domiziano. In particolare, può anche darsi che, colpendo Flavio Clemente e la sua famiglia, Domiziano volesse sbarazzarsi di pericolosi concorrenti al proprio potere. C'è chi ritiene probabile che anche i sette figli di Clemente fossero fatti morire, anche se non è certa la sorte di due di loro che erano stati adottati dall'imperatore stesso, i giovani Vespasiano e Domiziano.
La sorte di Domiziano fu segnata quando gli uomini a lui più vicini lo tradirono. Un complotto di senatori, che garantirono a Nerva la successione all'impero, coinvolse la moglie Domizia e il procuratore Stefano, i cortigiani Partenio e Sigerio, il segretario Entello e i prefetti del pretorio Norbano e Petronio. Il 18 settembre 96 Partenio annunciò all'imperatore che Stefano era latore di un importante messaggio. Fingendosi ferito a un braccio, questi nascondeva nelle bende un pugnale. Il falso messaggio rivelava a Domiziano l'esistenza di una congiura ai suoi danni. Mentre l'imperatore leggeva, Stefano lo colpì all'inguine: malgrado la ferita, Domiziano reagì con grande energia, gettandosi su Stefano, ma intervennero altri congiurati, che lo finirono con altre sette pugnalate.
Richiamati dal tumulto, intervennero dei pretoriani ignari della congiura, che uccisero Stefano. Il cadavere di Domiziano fu consegnato alla nutrice Fillide, che gli rese gli estremi onori in una sua proprietà sulla via Latina e mescolò poi le sue ceneri con quelle dell'amata Giulia, facendole custodire nel tempio della famiglia dei Flavi al Malum Punicum, affinché non potessero essere disperse. Il senato proclamò Nerva imperatore e decretò la damnatio memoriae di Domiziano, ordinando la distruzione delle sue statue e la cancellazione del suo nome da ogni iscrizione. Furono richiamati gli esiliati, riabilitate le vittime, puniti i delatori e proibiti i processi di lesa maestà. La popolazione non reagì, ma ci furono tumulti tra i pretoriani, e alcune sollevazioni tra le legioni del Danubio e in Siria, presto rientrate.
 Domiziano, in Dizionario di storia, Istituto dell'Enciclopedia Italiana, 2010. 

Dommartin-aux-Bois è un comune francese di 419 abitanti situato nel dipartimento dei Vosgi nella regione del Grand Est.

Don Francesco, chiamato spesso don Ciccio, è un personaggio di finzione apparso nel romanzo Il padrino di Mario Puzo e nel lungometraggio Il padrino - Parte II di Francis Ford Coppola, dove fu interpretato dall'attore Giuseppe Sillato.
Don Ciccio è il boss mafioso che controlla la piccola città di Corleone, luogo di nascita di Vito Andolini, che diverrà poi il futuro don Vito Corleone. Nel 1901 fece uccidere il padre di Vito, Antonio Andolini e, successivamente, il fratello Paolo Andolini , durante il funerale di Antonio (nel romanzo don Vito è figlio unico, dunque Paolo compare solo nel film). La madre del giovane Vito andò allora a scongiurare don Ciccio di risparmiare il figlio e, al suo rifiuto, lo prese in ostaggio, intimando a Vito di scappare. La donna fu uccisa poco dopo con un colpo di lupara, mentre Vito, aiutato da amici, fuggì a New York.
Molti anni dopo, nel 1923, Vito Corleone ucciderà don Ciccio, ormai anziano, vendicando così i suoi genitori e suo fratello.
Donald D. Chamberlin (San Jose, 1944) è un informatico statunitense, noto per aver ideato e fornito le specifiche del linguaggio SQL insieme a Raymond Boyce.

Donkey Kong Country Returns, conosciuto in Giappone come  Donkey Kong Returns  ( ドンキーコング リターンズ   Donkī Kongu Ritānzu ?), è un videogioco a piattaforme sviluppato da Retro Studios e pubblicato dalla Nintendo nel 2010. Fa parte della serie Donkey Kong Country, seguendo quindi Donkey Kong Country 3: Dixie Kong's Double Trouble!, è il primo capitolo per la console Wii e in cui non è stata coinvolta la Rare nello sviluppo.Si presenta come un classico platform in 3D, con prospettiva in 2D. I protagonisti del gioco sono Donkey Kong e Diddy Kong che hanno il compito di salvare la loro isola dalla tribù Tiki Tak, formata da strane creature a forma di strumenti musicali, intenta a rubare le loro banane grazie all'aiuto di altri animali.Il titolo è stato presentato per la prima volta in occasione dell'E3 2010 ed è stato pubblicato il 21 novembre 2010 nel Nord America, il 3 dicembre 2010 in Europa e il 9 in Giappone, vendendo sei milioni di copie e ottenendo un giudizio positivo da parte della critica.
Il 14 febbraio 2013 viene annunciata una nuova edizione dal titolo Donkey Kong Country Returns 3D per la console Nintendo 3DS: è stata pubblicata in Europa e in Nord America il 24 maggio dello stesso anno.
La trama ruota intorno ai nuovi antagonisti della serie Donkey Kong Country, i membri della tribù Tiki Tak, che sostituiscono i Kremling.Donkey Kong e Diddy Kong trascorrono una tranquilla giornata sulla loro isola, quando all'improvviso sorge dall'immenso vulcano una creatura orrenda e l'isola viene invasa dalla tribù Tiki Tak, costituita da piccoli strumenti musicali dotati di vita propria che ipnotizzano gli animali e fanno rubare loro le banane. Diddy si accorge subito del furto e avverte Donkey con il quale inizia ad inseguire la carovana di animali ladri di banane in fuga nella giungla. Donkey continua l'inseguimento all'interno di diverse aree dell'isola, mentre Rambi, il suo amico rinoceronte, si prepara ad aiutare dove possibile; Diddy si nasconde all'interno di barili per farsi trovare da Donkey lungo la strada, fino a raggiungere il vulcano dove si trova Tiki Tong, il capo tribù.
Donkey Kong: è il protagonista del gioco. Durante la sua carriera è stato anche pilota, atleta, combattente e acerrimo nemico di Mario. Deve recuperare le sue banane che gli sono state sottratte dalla tribù Tiki Tak nella sua isola.
Diddy Kong: altro protagonista, amico di Donkey. Le sue abilità sono diverse rispetto a DK durante l'esplorazione dei livelli poiché possiede un jet pack che gli permette di volare per qualche metro ed è in grado di sparare noccioline contro i nemici.
Cranky Kong: è il nonno di Donkey a cui vende power-up di diverso tipo e vite. Si trova in ogni mondo dentro la sua caratteristica casetta.
Maestro maiale: è un porcellino occhialuto che si trova dietro un bancone in punti diversi dei livelli e al passaggio di Donkey funge da checkpoint. Dopo svariati tentativi falliti di raggiungere il traguardo, il maiale propone l'utilizzo della Super guida.
Tribù Tiki Tak: è costituita da strumenti musicali volanti che ipnotizzano gli animali dell'isola per assoggettarle al loro volere. Otto di loro rappresentano boss di fine livello nascosti dietro a diversi animali che prendono sotto il loro controllo: hanno la forma di una kalimba, di maracas, di un gong, di un liuto, di flauto di Pan, di xilofono e di una fisarmonica. La tribù è capeggiata da Tiki Tong che si trova sulla sommità del vulcano dell'isola.
Rambi: è un possente rinoceronte in grado di sbriciolare proprio tutto. Il suo unico punto debole è il fuoco, per cui, se scottato, disarciona Donkey Kong a cui tocca risalire su. Si trova all'interno di grosse casse di legno. Su di lui si può correre, scuotendo il telecomando senza poter fare la capriola.
Pagal: un pappagallo verde che può essere acquistato presso il negozio di Cranky e usato in un livello. Resta fuori dalla portata dei nemici e gracchia quando Donkey Kong (o Diddy Kong) si avvicina ad una tessera del puzzle.
Il gioco è un platform a scorrimento per lo più bidimensionale, anche se a volte la prospettiva acquisisce una normale profondità; tutto ciò che si trova nello scenario è tridimensionale.
Un livello normale prevede il raggiungimento di un traguardo contraddistinto dalla presenza di un barile (denominato "Barile sorpresa") che funge da slot machine e una volta colpito, rilascerà un oggetto a sorpresa; Donkey Kong possiede due cuori, raffigurati in alto a sinistra nella schermata, che rappresentano la sua energia vitale, mentre con la presenza di Diddy Kong, i cuori diventano quattro. Ogni qualvolta si subisca un danno, si perde un cuore; in caso di esaurimento dei cuori, si perde una vita. Il giocatore perde una vita istantaneamente se cade nel vuoto. Lungo il tragitto si trovano i checkpoint che consentono di ripartire da un determinato punto in caso si perda una vita. In ogni mondo è presente il Bazar Cranky, dove Cranky Kong fornisce potenziamenti e vite da includere in un inventario, acquistabili con le monete-banana, per esempio vite aggiuntive, ulteriore energia vitale (tramite un cuore extra) o un pappagallo di nome Pagal che aiuta a trovare le tessere del puzzle.Oltre alla modalità normale, al termine di un livello viene sbloccata la modalità "a tempo": il giocatore ha la possibilità di ripetere il livello completandolo nel minor tempo possibile e vincendo una medaglia d'oro, d'argento o di bronzo. La modalità "Super guida" è accessibile in caso si perdano otto vite di seguito in un livello: il maestro maiale suggerisce questa funzionalità e, se attivata, una scimmia simile a Donkey Kong di nome Super Kong completerà il livello, tuttavia eventuali banane od oggetti raccolti lungo il livello non verranno conteggiati. Questa funzione era stata introdotta in New Super Mario Bros. Wii e Super Mario Galaxy 2.La versione 3DS include una seconda modalità nuova, che introduce una serie di nuovi elementi per rendere il gioco più facile, compreso un cuore in più per un totale di tre (sei con Diddy). La versione 3DS contiene anche un mondo più con nuovi livelli non presenti nella versione originale Wii.
In questo titolo sono state riprese alcune caratteristiche di Donkey Kong Country, come per esempio la ricerca delle lettere che compongono la parola KONG o le corse sui carrelli, mentre sono stati inseriti nuovi elementi, come i livelli a silhouette nei quali sono visibili solo i contorni delle piattaforme e dei personaggi, tessere del puzzle sparsi per i livelli e monete-banana. È stata reintrodotta la figura del rinoceronte Rambi: esso esce da una scatola raffigurante la sua faccia in alcuni livelli ed è cavalcabile. Una volta in sella a Rambi è possibile distruggere qualsiasi cosa, tranne ciò che è infuocato, e sfondare muri, oltre a poter correre ad oltranza. Sono stati invece eliminati i livelli subacquei.
Il telecomando per tutta la durata del gioco resta collegato al nunchuck e in posizione verticale con l'uso della levetta analogica per gli spostamenti e dei tasti A, e Z (o B) per compiere buona parte delle azioni. I sensori di movimento sono utilizzati per alcune azioni: scuotendo il WiiMote si può battere per terra con le zampe (idea presa da Donkey Kong Jungle Beat), soffiare, rotolare e spronare il rinoceronte Rambi. È possibile anche giocare con il solo WiiMote in posizione orizzontale.
VulcanoUn nono mondo, la Piramide scintillante, diventa disponibile nel momento in cui viene sconfitto Tiki Tong presso il vulcano. Per accedere alla piramide, è tuttavia necessario raccogliere otto sfere magiche che si trovano all'interno di templi segreti, uno per ogni mondo. I templi diventano visibili solo se sono state raccolte le lettere KONG in tutti i livelli di ogni mondo. Nella versione 3DS la piramide è raggiungibile dopo aver completato altri nove livelli presenti in questo mondo.
Una volta attraversata la piramide, viene sbloccata la modalità speculare: Donkey Kong percorre il livello al contrario (a specchio), ha a disposizione un solo cuore, non può usufruire dell'inventario e avvalersi dell'aiuto di Diddy.
Donkey Kong Country Returns presenta una modalità multiplayer in cooperazione di cui possono usufruire due giocatori al massimo. Il giocatore principale è sempre Donkey Kong, mentre il secondo è sempre Diddy Kong: possono muoversi sia separatamente (pur rimanendo nella stessa schermata), sia legandosi con Diddy in spalla a Donkey; in caso un personaggio perda una vita, può essere recuperato dall'altro giocatore.Nella versione per Nintendo 3DS, è possibile giocare in modalità multigiocatore locale attraverso un collegamento wireless tra due schedine di gioco. L'host è sempre Donkey Kong, mentre il client è sempre Diddy Kong.
Lo sviluppo di Donkey Kong Country Returns è iniziato nell'aprile 2008, quando tre membri dello staff della Retro Studios, ovvero il lead designer Mark Pacini, il lead engineer Jack Mathews e il direttore artistico Todd Keller, avevano lasciato l'azienda per fondare la nuova software house Armature Studio. A quel tempo, Shigeru Miyamoto, ideatore di diversi videogiochi della Nintendo, tra cui il primo DK, voleva creare un nuovo titolo di Donkey Kong e, su sua richiesta, il produttore Kensuke Tanabe si rivolse a Michael Kelbaugh, l'amministratore delegato di Retro Studios, che aveva già lavorato alla serie Donkey Kong Country, mentre si trovava presso la sede statunitense della Nintendo. Satoru Iwata ha definito questo momento come un "caso", motivo per cui Kelbaugh ha scelto "F8" come nome in codice per il gioco, poiché la sua pronuncia in inglese è molto simile alla parola fate (IPA: /feɪt/), "caso" appunto.Simile a New Super Mario Bros., il gioco è stato sviluppato con l'intento di richiamare con il suo stile sentimenti nostalgici nei giocatori, e cercando di offrire loro nuove esperienze di gioco. Retro ha cercato di realizzare un gioco accessibile, ma che «avesse quel grado di difficoltà tale da stimolare i giocatori a riprovarci». Il gioco è costituito da una grafica 3D poligonale con livelli contenenti tre volte la quantità di texture e poligoni rispetto a quelli presenti in Metroid Prime 3: Corruption della Retro. Anche se Miyamoto era inizialmente contrario all'idea di sviluppare la modalità per due giocatori poiché riteneva «difficile creare un gioco divertente sia per la modalità a un giocatore che per quella a due», tale funzionalità è stata successivamente implementata, diversamente dai precedenti titoli in cui due personaggi potevano essere controllati solo uno per volta. Tanabe sostenne inoltre che voleva creare qualcosa che differisse da Donkey Kong Jungle Beat incluso nella raccolta New Play Control! del 2009. Nel corso di sei mesi, due terzi del gioco dovettero essere rivisti in termini di motore grafico, animazione e funzionalità. Due livelli, "Risacca Risucchio" (sulla spiaggia) e "Fuga Dragruco" (nella foresta), si sono rivelati i livelli più difficili da progettare e programmare, ognuno dei quali ha richiesto diversi mesi di sviluppo. Inoltre la Retro ha cercato di utilizzare la stessa visuale della Morfosfera di Metroid Prime, ma non lo ha considerato in grado di gestire i complessi movimenti dei personaggi, in particolare dopo l'implementazione della modalità multigiocatore.Lo sviluppo è stato sollecitato all'inizio del 2010, e tutti gli elementi del progetto «hanno assunto la coerenza di un gioco» in concomitanza dell'Electronic Entertainment Expo 2010. Donkey Kong Country Returns è stato ufficialmente annunciato alla conferenza stampa della Nintendo tenutasi il 15 giugno, dove sono stati presentati quattro livelli. Anche l'uscita del videogioco era prevista alla fine di quell'anno, mancavano ancora 70 livelli da creare o perfezionare. Verso la fine dello sviluppo, Tanabe ha accusato mal di schiena e ha preso una settimana di malattia, venendo sostituito da Risa Tabata che ha assunto le sue funzioni anche al suo ritorno per il resto della produzione.La colonna sonora, ispirata a quella di David Wise ed Eveline Fischer per la versione su SNES, è stata scritta da Kenji Yamamoto, che aveva già lavorato alla trilogia di Metroid Prime. Yamamoto ha composto «una musica adatta all'atmosfera dei diversi livelli», modificandola nel caso in cui i livelli venivano rivisti e corretti. Takashi Nagasako ha doppiato sia Donkey Kong, sia Cranky Kong, mentre la voce di Diddy Kong è di Katsumi Suzuki.
Il 14 febbraio 2013, Nintendo ha annunciato al Nintendo Direct che un port per Nintendo 3DS, dal titolo Donkey Kong Country Returns 3D, era in fase di sviluppo ed è stato pubblicato il 24 maggio 2013. Il port è stato sviluppato ex novo e offre una grafica 3D autostereoscopica. Lo sviluppo del port è stato affidato alla Monster Games e non più alla Retro Studios.
Donkey Kong Country Returns ha ricevuto recensioni generalmente positive. Il sito IGN ha premiato il titolo come "Best Retro Design" e "Most Challenging", posizionandolo al quinto posto nella classifica dei migliori videogiochi della Wii.
La maggior parte delle recensioni ha lodato la sua grafica tridimensionale, la colonna sonora e la longevità. Il sito Everyeye.it, dandogli un voto di 9,2 su 10, individua un distacco dai precedenti titoli sia in termini di caratteristica che di trama, seppur irrilevante, data l'assenza di King K. Rool e dei Kreming; Multiplayer.it ritiene che il titolo non rappresenti una rivoluzione di Donkey Kong Country e correlati, sviluppati dalla Rare, ma una sua prosecuzione, elogiandone dunque il sistema di controllo, tenendo conto della sua insostituibilità (non è possibile utilizzare il Classic controller); X-Play ha apprezzato la somiglianza con i precedenti giochi della serie Donkey Kong Country, la grafica e la possibilità di rigiocarci, criticandone però il sistema di controllo e i rapidi tempi di reazione che servono nel gioco; il sito Videogame.it critica la presenza di troppi segreti da scoprire all'interno di ciascun livello e il sistema multiplayer, definendolo «un po' strattonato, sincopato, disarmonico», come una «versione un po' meno riuscita del multiplayer di New Super Mario Bros. Wii» a causa del mantenere costante la cooperazione tra Donkey e Diddy. La modalità multigiocatore è stata giudicata anche «trascurabile», poiché il gioco sembra essere destinato più ad un singolo giocatore.Anche il port per Nintendo 3DS ha ricevuto critiche positive, in cui sono state apprezzate l'ottima trasposizione, l'aggiunta di nuovi elementi e la nuova modalità, anche se tali caratteristiche non modificano la sostanza del gioco; rispetto alla versione per Wii, il port presenta piccoli ed irrilevanti difetti tecnici, come cali di framerate.
Donkey Kong Country Returns per Wii ha debuttato al terzo posto delle classifiche di videogiochi giapponesi, vendendo 163 310 copie, mentre in Nord America ha debuttato al sesto posto in classifica, con 430 470 copie vendute. Nell'aprile del 2011 è stata raggiunta la soglia dei cinque milioni di copie vendute.Nella prima settimana di giugno 2013, Donkey Kong Country Returns 3D si è piazzata al primo posto nella classifica italiana e nella seconda settimana in quella giapponese.Ad agosto 2013 sono state vendute complessivamente oltre 6 700 000 copie, di cui circa 9 su 10 per la console Wii.
(EN, FR, ES) Manuale di istruzioni di Donkey Kong Country Returns (PDF), Nintendo, 2010, ISBN non esistente. URL consultato il 22 agosto 2013.
 Manuale di istruzioni di Donkey Kong Country Returns 3D (PDF), Nintendo, 2013, ISBN non esistente. URL consultato il 22 agosto 2013.
(EN) Michael Knight, Donkey Kong Country Returns: Prima Official Game Guide, 1ª ed., Prima Games, 2010, ISBN 978-0-307-47102-4.
 Satoru Iwata, Iwata chiede: Donkey Kong Country Returns, Nintendo, 2010. URL consultato il 23 agosto 2013.

Dor-en-Ernil è una regione di Arda, l'universo immaginario fantasy creato dallo scrittore inglese J. R. R. Tolkien. Appare nel romanzo Il Signore degli Anelli.
È un feudo del regno di Gondor, che si trova a sud-ovest della città di Minas Tirith. I suoi confini non sono dichiarati da Tolkien, ma secondo il figlio Christopher, esso è esteso sugli altopiani della penisola di Belfalas, quindi delimitato ad ovest dal fiume Ringlò e ad est dal fiume Serni.
Il feudo (il cui nome significa Terra del principe) al suo interno contiene la penisola di Belfalas con la sua capitale, Dol Amroth, sede del Principe, che regna su queste terre per conto del re di Gondor.

Doraemon (ドラえもん Doraemon?) è un manga scritto e disegnato da Fujiko F. Fujio e pubblicato in Giappone dal dicembre 1969 all'aprile 1996 sul mensile CoroCoro Comic di Shogakukan, per un totale di ventisette anni di attività. Le 1 345 storie sono state raccolte in 45 volumi tankōbon sotto l'etichetta Tentōmushi Comics; il manga è stato tradotto e pubblicato in diverse lingue, tra cui in italiano da Star Comics, in inglese da Shogakukan e AltJapan, in francese da Kana e in spagnolo da Planeta DeAgostini.
La trama segue le avventure del giovane e sfortunato Nobita Nobi, il quale, con l'aiuto di un gatto robot di nome Doraemon, cerca di cambiare il suo futuro e diventare una persona migliore. Dal manga sono state tratte tre serie televisive anime: la prima, prodotta da Nippon TV Movie e composta da 52 episodi, è stata trasmessa su Nippon Television dal 1º aprile al 30 settembre 1973; la seconda, a cura di Shin-Ei Animation, è stata trasmessa dal 2 aprile 1979 al 18 aprile 2005 su TV Asahi e comprende 1 787 episodi; la terza, sempre prodotta da Shin-Ei Animation, viene trasmessa su TV Asahi dal 15 aprile 2005. L'opera è stata inoltre trasposta in altri media come lungometraggi animati e videogiochi.
Con oltre 170 milioni di copie vendute in tutto il mondo, Doraemon è considerata una delle serie manga e anime più famose e di successo di tutti i tempi. Elogiato da numerosi critici ed esperti, celebri mangaka lo hanno citato come fonte di ispirazione per le loro opere, come Eiichirō Oda, Masashi Kishimoto e Rumiko Takahashi.
Nobita Nobi è un ragazzo giapponese di dieci anni che frequenta la quinta elementare; sebbene sia una persona di buon cuore, è caratterizzato da pigrizia, sfortuna e debolezza fisica. Proprio per questo è costretto a sottostare alle prepotenze di Takeshi Gōda, da tutti soprannominato Gian, un bullo irascibile e forzuto, e da Suneo Honekawa, un ragazzo facoltoso e viziato che sfrutta l'amicizia di Gian per ottenere il rispetto degli altri ragazzi del luogo. L'unico sogno di Nobita, quello di sposare l'amica e compagna di classe Shizuka Minamoto, viene ostacolato dalla presenza di Dekisugi Hidetoshi, un giovane estremamente intelligente che esercita su di lei una forte attrazione.
A causa dei suoi pessimi risultati in campo scolastico e sportivo Nobita è costantemente rimproverato dal maestro e dai genitori, Tamako e Nobisuke, i quali cercano invano di stimolarlo a impegnarsi di più e ad assumersi le proprie responsabilità. Nobita tuttavia continuerà a collezionare fallimenti che porteranno la sua futura famiglia e i suoi discendenti in condizioni di povertà. Il suo agire lo avrebbe inoltre portato in futuro a non essere ammesso all'università, a fondare un'azienda di fuochi artificiali che avrebbe prodotto soltanto debiti e a non sposare la ragazza di cui era innamorato, Shizuka, bensì la sorella di Gian, Jaiko. Sewashi Nobi, un discendente di Nobita proveniente dal XXII secolo, decide allora di tornare indietro nel tempo per aiutare il ragazzo a migliorare il suo futuro, lasciando a vegliare su di lui un gatto robot, Doraemon. Quest'ultimo, grazie al gattopone, una tasca quadri-dimensionale contenente numerosi gadget detti chiusky, rivoluziona completamente la vita di Nobita, migliorando i rapporti che il giovane ha con i genitori e gli amici.
Doraemon diventa rapidamente amico del giovane e si mostra estremamente premuroso nei suoi confronti: lo sostiene infatti nei momenti di difficoltà, cercando tuttavia di evitare che i suoi chiusky vengano usati in modo sconsiderato. I due vivono così insieme moltissime avventure e il ragazzo, sebbene compia spesso degli errori, riesce comunque con l'aiuto di Doraemon a risolvere i suoi problemi, facendo la cosa giusta e imparando la lezione di turno. Il futuro di Nobita diventa così roseo, permettendo al giovane di poter sposare Shizuka. Doraemon può così tornare nel futuro: il ragazzo infatti è cresciuto e può affrontare da solo i problemi che la vita gli metterà davanti.
Doraemon presenta un gruppo ristretto di personaggi, ognuno contraddistinto da una sua peculiarità e rappresentanti un microcosmo della società giapponese, riflettendo i rapporti tra le varie classi. Sono inoltre numerosi i personaggi secondari o occasionali che talvolta giungono a ottenere un ruolo di primo piano all'interno della narrazione.
Doraemon (ドラえもん?) è un gatto robot assemblato mediante la tecnologia del XXII secolo e in grado di provare emozioni come ogni essere umano. Per rappresentarlo Fujio si ispirò a un gatto e a una bambola okiagari-koboshi, un giocattolo di cartapesta estremamente popolare in patria. Il suo nome fu scritto unendo insieme i caratteri dei due sistemi di scrittura sillabici giapponesi: il katakana (ドラ) e l'hiragana (えもん). Per la parte iniziale dora si prese spunto dal termine dora neko (どら猫? lett. "gatto randagio"), a sua volta corruzione di nora (ノラ? lett. "randagio"). Tuttavia, nella lingua giapponese, dora significa anche gong: nella serie furono inseriti quindi molteplici giochi di parole e riferimenti legati all'assonanza, primo fra tutti la passione di Doraemon per il dolce dorayaki. La parte finale, -emon, è invece un suffisso presente in alcuni nomi propri di persona maschili, come Goemon (ごえもん?); l'autore creò in tal modo un nome arcaico e desueto per un robot del XXII secolo, ottenendo un voluto effetto comico.
Nobita Nobi (野比 のび太 Nobi Nobita?) è un ragazzo dall'animo gentile, caratterizzato però da una persistente sfortuna; a causa di ciò Doraemon non diventa per lui solo un amico, bensì un vero e proprio deus ex machina capace di aiutarlo a risolvere ogni problema. A causa della sua estrema pigrizia il giovane non ama lo studio e preferisce trascorrere le giornate dormendo; questo aspetto del carattere di Nobita è evidenziato anche dal suo nome, un gioco di parole che si basa sull'espressione nobi-nobi (のびのび?) e che presenta un doppio significato, essendo traducibile come "una persona spensierata" e "uno che se la prende comoda". Nelle intenzioni dell'autore, il ragazzo rappresenta la bontà della classe media ma allo stesso tempo anche la sua ordinarietà; inoltre i genitori del giovane ritraggono due personaggi estremamente diffusi nella società nipponica: la madre è una casalinga, il padre un salaryman costretto a effettuare lunghi spostamenti per recarsi sul luogo di lavoro.
Shizuka Minamoto (源静香 Minamoto Shizuka?) è una compagna di classe di Nobita, nei confronti del quale è sempre premurosa, gentile e amichevole: il personaggio della ragazza è infatti caratterizzato per rappresentare le ojō-sama, ragazze di bell'aspetto dal comportamento raffinato. Shizuka è segretamente innamorata di Nobita, che condivide tale sentimento e cerca, con l'aiuto di Doraemon, di conquistare definitivamente il cuore dell'amica. I personaggi di Takeshi "Gian" Gōda (剛田 武 Gōda Takeshi?) e Suneo Honekawa (骨川スネ夫原光平 Honekawa Suneo?), rispettivamente il bullo del quartiere e il suo braccio destro, presentano invece nei confronti di Nobita un comportamento ambivalente: da un lato tendono a escluderlo o a prendersela con lui, dall'altro sono sempre pronti ad aiutarlo nei momenti di difficoltà. Nelle intenzioni dell'autore, Suneo impersona l'arroganza e l'egocentrismo della classe medio-alta, mentre Gian l'impulsività e la praticità di quella medio-bassa.
Spesso definito frutto di una stretta collaborazione all'interno della coppia di autori Fujiko Fujio, composta da Motoo Abiko e Hiroshi Fujimoto, Doraemon venne in realtà concepito e realizzato solo da quest'ultimo, sotto il nome d'arte di Fujiko F. Fujio. L'idea per lo sviluppo della serie nacque in modo del tutto casuale: dopo essere scivolato su un giocattolo della figlia e aver sentito il miagolio di un gatto, Fujio iniziò a pensare a una macchina capace di aiutarlo nella creazione di un nuovo manga. Per impostare l'opera e il personaggio principale l'autore riprese diversi elementi del suo fumetto precedente, Obake no Q-tarō, incentrato su un fantasma che vive insieme a una famiglia umana, ripetendone la formula. L'idea di Doraemon fu quindi il risultato di numerose prove, esperienze ed errori, che lo aiutarono a trovare il genere di manga per cui era maggiormente portato: lo slice of life umoristico. All'inizio l'opera non ottenne un grande successo poiché all'epoca della sua uscita i manga più acclamati erano gekiga, in seguito sia per l'evoluzione dei gusti dei lettori giapponesi, sia per la crescente popolarità delle trasposizioni animate e cinematografiche, l'apprezzamento per il manga salì progressivamente. Grazie al successo ottenuto la pubblicazione del fumetto fu prolungata e si estese per circa ventisette anni.
Essendo l'opera principalmente indirizzata a bambini, Fujio scelse di rappresentare i personaggi con uno stile grafico semplice, basato su forme geometriche elementari come cerchi ed ellissi, allo scopo di conferire a Doraemon un aspetto grottesco e divertente. La stessa successione delle vignette, regolare e costante, favorisce la facilità di comprensione del lettore. Il colore blu, una delle caratteristiche principali di Doraemon, fu invece scelto per risaltare sulle riviste nelle quali l'opera era pubblicata, che erano solite avere la copertina gialla e i titoli di colore rosso. Fujio affrontò le tematiche del manga con un approccio ottimistico e rassicurante, evitando totalmente scene di violenza o erotiche. Inserì però numerose tematiche ambientaliste, narrando spesso storie in cui i protagonisti si impegnano per salvare animali o in cui criticano l'errato comportamento umano nei confronti della natura. Nel corso dell'opera cercò di trattare numerosi argomenti didattici, o comunque legati al folclore giapponese, insistendo in particolar modo sui valori etici dell'integrità, della perseveranza, del coraggio, della famiglia e del rispetto. Per sottolineare la centralità dei giovani scelse di far svolgere l'azione in luoghi prevalentemente accessibili ai ragazzi e non agli adulti, legittimando l'esistenza di una società che si basa sulle potenzialità dei giovani, mediante le quali tutti possono vivere felicemente; tale appello ha ottenuto un'ampia risonanza in Giappone e nei Paesi vicini. Durante lo sviluppo del manga, Fujio scelse di non assegnare al carattere dei personaggi alcuna evoluzione, né in positivo e né in negativo; secondo l'autore infatti quando il protagonista di un manga realizza le sue aspirazioni, l'opera di cui fa parte smette immediatamente di essere interessante. Di conseguenza predilesse una struttura ciclica e tendenzialmente infinita, nella quale il protagonista «sebbene sembri migliorare, in realtà rimane sempre nello stesso posto».
La pubblicazione del manga terminò con la morte del suo autore, avvenuta nel 1996, e l'assenza di una conclusione definitiva dell'opera ha portato con il tempo alla creazione di numerose leggende metropolitane. Ryūichi Yagi e Takashi Yamazaki, registi di Doraemon - il film, hanno affermato che «di Doraemon esiste un unico episodio iniziale, mentre il finale è stato più volte riscritto e modificato». In ogni caso Shogakukan, casa editrice dell'opera, è intervenuta diffondendo un epilogo ufficiale nel quale Nobita sposa Shizuka e rimane per sempre amico di Doraemon che, assolto il proprio compito, torna nel futuro.
Doraemon è ambientato nel quartiere di Nerima, situato nella periferia di Tokyo, in particolare nei luoghi di ritrovo e di svago per i bambini; sono spesso rappresentate le abitazioni dei vari personaggi, la scuola e la collina a essa adiacente, presso cui Nobita si reca in cerca di tranquillità. Un altro luogo ricorrente all'interno dell'opera è uno spiazzo erboso con delle tubature, chiamato "parco abbandonato", dove i protagonisti possono incontrarsi e giocare a volano, calcio e baseball. All'interno del quartiere, l'abitazione di Nobita è situata nell'immaginaria area di Tsukimidai (lett. "Alture con veduta lunare"). La scelta del nome fu ispirata a Fujimidai (lett. "Alture con veduta sul Fuji"), zona in cui il fumettista Osamu Tezuka viveva e lavorava; il celebre mangaka era infatti per il creatore di Doraemon un punto di riferimento. Sebbene l'universo rappresentato sembri immutabile, ci sono elementi che raffigurano, nel pensiero dell'autore, un ambiente soggetto a cambiamenti ed evoluzioni, come i materiali da costruzione nel parco. Fujio, nel corso della pubblicazione di Doraemon, effettuò inoltre numerose modifiche ai luoghi e agli oggetti presenti all'interno dell'opera con lo scopo di rendere la realtà rappresentata più attuale per i lettori.
I chiusky (ひみつ道具 himitsu dōgu?) sono dei gadget futuristici posseduti da Doraemon; vengono usati per aiutare gli altri personaggi e sono elementi di presenza talmente assidua da essere stati definiti il «fulcro dell'opera». È stato calcolato che in totale Doraemon abbia usato oltre mille chiusky nel corso della pubblicazione del manga, sebbene alcuni abbiano goduto di un maggiore utilizzo. Tra essi sono presenti il copter (タケコプタ take koputā?), un'elica di bambù che posta sulla testa permette di volare, apparsa all'interno dell'opera 214 volte, la macchina del tempo (タイムマシン taimu mashin?), apparsa 97 volte e usata dai protagonisti per effettuare viaggi nel tempo, e la dokodemo porta (どこでもドア dokodemodoa?, lett. "porta ogni dove"), una porta che permette di spostarsi ovunque nel mondo e che è apparsa 68 volte. Altri chiusky ricorrenti all'interno dell'opera sono la torcia d'ingrandimento (ビッグライト bigguraito?) e la luce che riduce (スモールライト sumōru raito?) che permettono rispettivamente di ingrandire o rimpicciolire un oggetto; il panno del tempo (タイムふろしき taimu furoshiki?), capace di riportare un oggetto a una specifica condizione passata o futura; l'esaudifono o cabina dei desideri (もしもボックス moshimo bokkusu?), una cabina telefonica capace di trasformare il mondo in base a una determinata richiesta.
In generale i chiusky si caratterizzano per essere affidabili e facilmente trasportabili, nonché per l'uso semplice e intuitivo. Fujimoto inserì i chiusky cercando di riflettere una visione tendenzialmente ottimistica del rapporto tra l'uomo e la tecnologia. Per analogia, egli cercò di rappresentare Nobita come l'uomo che conosce la tecnologia, che si affida a essa e che compie numerosi esperimenti per trovare soluzioni ottimali. Tramite i chiusky Fujio espresse alcuni tra i principali desideri della società a lui contemporanea.
Scritto e illustrato da Fujiko F. Fujio, Doraemon fu pubblicato in Giappone da Shogakukan a partire dal 1º dicembre 1969 su due riviste educative per bambini, Yoiko (よいこ? lett. "bravi bambini") e Yōchien (幼稚園? lett. "scuola materna"); dal mese successivo Doraemon uscì anche su Shōgaku Ichinensei (小学 一年生? lett. "prima classe della scuola primaria"), Shōgaku Ninensei (小学二年生? lett. "seconda classe della scuola primaria"), Shōgaku Sannensei (小学三年生? lett. "terza classe della scuola primaria") e Shōgaku Yonensei (初学 四年生? lett. "quarta classe della scuola primaria"). Nell'aprile 1973 l'opera iniziò a essere pubblicata anche su Shōgaku Gonensei (小学 五年生? lett. "quinta classe della scuola primaria") e su Shōgaku Rokunensei (小学 六年生? lett. "sesta classe della scuola primaria"). Poiché ogni rivista era rivolta a uno specifico target, dal 1973 al 1986 Fujio disegnò ogni mese sei diversi racconti; ciò portò a una rapida evoluzione dei personaggi, consolidando definitivamente lo stile del disegnatore. Tra il dicembre 1976 e il marzo 1983, seppur con alcune interruzioni, il manga fu pubblicato sul mensile Televi-Kun, mentre dal 15 marzo 1977, Doraemon iniziò a essere serializzato sulla rivista CoroCoro Comic, creata appositamente per l'opera.
A partire dal 1974 Fujio cominciò a ricontrollare e selezionare le varie storie che aveva pubblicato, e a organizzarle in tankōbon; essi furono distribuiti con cadenza variabile tra il 31 luglio 1974 e il 26 aprile 1996 da Shogakukan, sotto l'etichetta Tentōmushi Comics (てんとう虫コミックス?), per un totale di 45 volumi. Come tributo al lavoro dell'autore, all'interno della Central Library di Takaoka, sua città natale, è stata allestita un'apposita sezione contenente l'intera raccolta dei tankōbon di Doraemon insieme ad altre opere di Fujio. Tra il 25 aprile 2005 e il 28 febbraio 2006 sono stati pubblicati cinque volumi con titolo Doraemon Plus (ドラえもん プラス?), contenenti 104 storie non originariamente pubblicate nei tankōbon; il 12 gennaio 2014 è stato pubblicato il sesto volume della serie, contente altre 18 storie. I racconti inediti a colori sono stati invece distribuiti in sei volumi con titolo Doraemon Color Edition (ドラえもんカラー作品集 Doraemon karā sakuhin-shū?, lett. "Doraemon: raccolta di tavole a colori"), dal 17 luglio 1999 al 2 settembre 2006; tramite questa edizione sono stati recuperati ulteriori 119 racconti. In totale sono state pubblicate 1 345 storie.
Doraemon è stato tradotto in oltre quindici lingue. Per il mercato nordamericano e anglofono Shogakukan ha pubblicato tra il 2002 e il 2005 Doraemon: Gadget Cat from the Future, un'edizione bilingue composta da dieci volumi; a essa è seguita tra il 2013 e il 2014 un'edizione dal medesimo titolo, suddivisa in sei volumi secondo argomenti tematici. A partire dal 2013, negli Stati Uniti l'opera è stata ulteriormente tradotta da AltJapan e distribuita da Amazon in formato kindle. Riguardo al mercato asiatico, Doraemon è stato distribuito in Cina, Taiwan, Indonesia, Filippine e Vietnam; nella maggior parte dei casi la pubblicazione ufficiale è stata tuttavia seguita da numerose edizioni pirata. In Europa la prima parziale traduzione dell'opera è avvenuta in Spagna tra il 1993 e il 1997 mediante Planeta DeAgostini; in Francia il manga è pubblicato da Kana, secondo la suddivisione in tankōbon, a partire dal 2007. Essendo prevalentemente rivolto ai bambini di età prescolare, in Italia il manga ha ricevuto un'accoglienza tiepida, fatto che gli ha precluso quindi una pubblicazione integrale. Tra il 18 aprile e il 19 settembre 2005 sono stati pubblicati da Star Comics nella collana Ghost sei volumetti contenenti delle storie organizzate secondo temi specifici (amore, istruzione, immaginazione, amicizia, ironia, paura) e corredate dal commento di esperti del settore fumettistico; tale edizione è ormai fuori catalogo. In occasione di una collaborazione tra Star Comics e Mondadori, il primo dei sei volumi è stato in seguito ristampato come edizione da collezione con copertina rigida e distribuito a partire dal 22 novembre 2016, con il titolo Io sono Doraemon. Tra il 22 febbraio e il 26 luglio 2017 Star Comics ha pubblicato, con cadenza mensile, Doraemon Color Edition. Sono stati complessivamente tradotti 236 racconti.
La prima serie televisiva anime tratta da Doraemon venne prodotta nel 1973 da Nippon TV Dōga e trasmessa su Nippon Television dal 1º aprile al 30 settembre dello stesso anno, per un totale di 26 blocchi di trasmissione divisi in due brevi episodi, per un totale di 52; essa fu preceduta da un film pilota, intitolato Doraemon mirai kara yattekuru (ドラえもんが未来からやってくる? lett. "Doraemon viene dal futuro") e trasmesso a gennaio 1973, a cui non collaborò Jun Masami, produttore della serie. La regia fu affidata a Mitsuo Kaminashi, mentre il doppiaggio fu a cura della Aoni Production; il personaggio di Doraemon fu inizialmente doppiato da Kōsei Tomita e in seguito da Masako Nozawa. Nel periodo della conclusione della serie problemi finanziari portarono lo studio d'animazione alla bancarotta e i master originali dell'opera furono venduti o distrutti. Alcuni nastri furono gestiti ancora per sette anni da Nippon Television e replicati da diverse emittenti locali durante i cinque anni successivi fino al 1979, con l'ultima replica su Toyama Television interrotta nel 1979 quando Shogakukan (produttrice di un nuovo adattamento di Doraemon) ne chiese ufficialmente l'interruzione, temendo che i bambini potessero confondersi. Nel 1995 alcuni episodi furono ritrovati negli archivi della società Studio Rush (poi IMAGICA) e nel 2003 ne furono recuperati altri dal produttore Jun Masami. Nel 2013 erano reperibili di certo 21 episodi su 52, due dei quali senza audio.Una seconda serie anime tratta dal manga fu prodotta a partire dal 1979 da Shin-Ei Animation e trasmessa dal 2 aprile dello stesso anno al 18 marzo 2005 su TV Asahi. Per la realizzazione di tale serie fu impiegato uno staff completamente diverso, anche a causa del fatto che Fujiko F. Fujio non aveva affatto apprezzato il precedente adattamento; la regia dell'opera venne affidata a Tsutomu Shibayama, la direzione delle animazioni e il character design a Eiichi Nakamura, e le musiche a Shunsuke Kikuchi. Il doppiaggio del personaggio di Nobita venne effettuato da Noriko Ohara, mentre quello di Doraemon da Nobuyo Ōyama; per questo la serie viene anche definita edizione Ōyama. In totale sono stati prodotti 1 787 episodi legati alla serie, distribuiti da Toho sia in VHS che in DVD. Lo studio d'animazione Shin-Ei Animation ha curato anche lo sviluppo di una terza serie anime tratta da Doraemon, la cui produzione, iniziata nel 2005, è tuttora in corso. I personaggi della serie, trasmessa su TV Asahi dal 15 aprile 2005, hanno subito un completo recasting vocale: Doraemon è doppiato da Wasabi Mizuta, mentre Megumi Ōhara presta la voce al personaggio di Nobita. La serie è distribuita in DVD a partire dal 10 febbraio 2006, sotto l'etichetta Shogakukan Video; nell'edizione in DVD questa nuova serie è identificata con il titolo New TV-han Doraemon (NEW TV版 ドラえもん? lett. "Doraemon - Nuova versione televisiva").
Doraemon è stato trasmesso in oltre sessanta paesi. In Thailandia va in onda su Channel 9 dal 1982, in Cina è stato importato nel 1989 da Guandong TV e in seguito ritrasmesso da CCTV-2 nel 1991, nelle Filippine su GMA Network dal 1999. Dal 2005 l'anime è trasmesso in India da Hungama TV, mentre dal 2010 è mandato in onda in Vietnam da HTV3; tra gli altri paesi asiatici che hanno trasmesso Doraemon sono presenti Hong Kong, Singapore, Taiwan, Malaysia, Indonesia e Corea del Sud. In Spagna l'anime è stato diffuso nel 1993 da TVE-2 e in un secondo tempo da Boing a partire dal 2011; l'opera è stata distribuita anche in Portogallo e in numerosi paesi dell'America Latina, tra cui Brasile, Colombia e Cile. In Francia Doraemon è stato inizialmente mandato in onda su TV6 nel 2003, ma la pubblicazione fu rapidamente interrotta a causa dei bassi ascolti; la serie è stata poi riproposta su Boing, a partire dal 2014. Nello stesso anno Disney ha distribuito l'anime in Polonia, in Turchia e negli Stati Uniti. In quest'ultimo caso la serie è stata trasmessa con il titolo Doraemon: Gadget Cat from the Future e ha subito una pesante censura, sono stati infatti variati i nomi dei personaggi e rimossi del tutto i riferimenti alla cultura nipponica.
In Italia i diritti per la pubblicazione della seconda serie anime sono stati acquistati da ITB - Italian TV Broadcasting per conto della Rai, che ha trasmesso un numero indefinito di episodi su Rai 2 tra il 25 ottobre 1982 e il 30 giugno 1983, all'interno del programma televisivo per ragazzi Tandem; in seguito la serie è stata replicata da numerose televisioni locali. Il doppiaggio dell'opera è stato affidato a CRC - Cooperativa Rinascita Cinematografica sotto la direzione di Giovanni Brusatori; il personaggio di Doraemon è stato doppiato da Liù Bosisio, mentre quello di Nobita ha avuto inizialmente la voce di Massimo Corizza e, successivamente, quella di Marco Joannucci. Brusatori ha curato anche i dialoghi italiani dell'opera, caratterizzati dall'italianizzazione dei nomi dei personaggi: Nobita Nobi è stato infatti chiamato Guglielmo "Guglia" Guglielminetti, mentre Shizuka, Gian e Suneo hanno rispettivamente assunto i nomi di Susy, Giangi e Zippo.
I diritti televisivi sono stati in seguito acquisiti da Mediaset, che ha trasmesso Doraemon dal 3 marzo 2003 al 5 dicembre 2012 su Italia 1; ulteriori episodi inediti della serie sono stati trasmessi su Boing e, nel corso del 2010, sul canale a pagamento Hiro, per un totale di 992 episodi (mentre i restanti episodi sono rimasti inediti). Il doppiaggio è stato effettuato a Milano da Merak Film, sotto la direzione di Paolo Torrisi e Sergio Romanò, che hanno assegnato la voce di Doraemon a Pietro Ubaldi e quella di Nobita a Davide Garbolino. Nel 2007 i primi 104 episodi sono stati raccolti in 17 DVD da Hobby & Work con il titolo Doraemon - Gli episodi visti in TV; tale edizione, che non presenta né l'audio giapponese né alcun contenuto speciale, è ormai fuori commercio. I diritti per la trasmissione della terza serie anime di Doraemon sono stati nuovamente acquistati da Mediaset, che ha confermato le precedenti voci italiane e riaffidato il doppiaggio a Merak Film; la direzione è stata a cura di Sergio Romanò e Caterina Rochira, a cui sono subentrati Davide Garbolino, Luca Bottale e Graziano Galoforo. Dal 2017, a causa della cessione dei diritti da Mediaset a Turner Broadcasting System Italia, il doppiaggio dell'opera è effettuato a Roma presso La BiBi.it, con la collaborazione dell'azienda milanese Quality Dubbing; anche in questo caso è stato mantenuto il medesimo cast vocale. La prima televisiva di tale serie animata è avvenuta il 3 marzo 2014 su Boing, canale sul quale l'opera è tuttora trasmessa.
Da Doraemon sono stati tratti 39 lungometraggi animati, prodotti da TV Asahi, animati da Shin-Ei Animation e distribuiti da Toho con cadenza annuale a partire dal 1980. Le prime venticinque pellicole fanno riferimento alla serie anime del 1979, mentre le rimanenti sono basate sulla successiva serie del 2005. Le pellicole legate alla serie del 1979 furono quasi totalmente dirette da Tsutomu Shibayama e sceneggiate da Fujiko F. Fujio stesso fino al 1996; dopo la morte dell'autore, la sceneggiatura delle restanti pellicole fu a cura di Nobuaki Kishima. La trama dei film è più complessa rispetto alle storie del manga o delle serie animate, e l'azione è basata prevalentemente su elementi avventurosi. Le pellicole trattano temi basati sul folclore giapponese o ispirati a opere letterarie, oppure affrontano soggetti legati all'ambiente, la storia e la tecnologia.
L'8 agosto 2014 è stato distribuito in Giappone Doraemon - Il film, pellicola che ripercorre il rapporto tra Doraemon e Nobita, basandosi su cinque dei capitoli più celebri del manga: Dalla terra del lontano futuro, tradotto anche come Doraemon venuto dal futuro (未来の国からはるばると Mirai no kuni kara harubaruto?), Il romanzo della montagna innevata (雪山のロマンス Yukiyama no romansu?), La vigilia delle nozze di Nobita (のび太の結婚前夜 Nobita no kekkon zen'ya?), Addio, Doraemon! (さよなら, ドラえもん! Sayonara, Doraemon!?) e Il ritorno di Doraemon (帰ってきたドラえもん Kaette kita doraemon?); a causa di ciò il film è stato descritto come "la prima e ultima storia di Doraemon". La realizzazione della pellicola, interamente in animazione digitale, fu affidata a Takashi Yamazaki e Ryūichi Yagi e richiese oltre un anno per la modellazione tridimensionale dei personaggi; l'incasso complessivo di oltre 183 milioni di dollari ha reso tale lungometraggio il più redditizio dell'intero franchise di Doraemon.
Sono stati prodotti numerosi cortometraggi basati su Doraemon, distribuiti dal 1989 al 2004 in abbinamento alle pellicole cinematografiche del franchise. La trasposizione in forma animata ha riguardato alcune delle storie più celebri e rappresentative dell'opera, tra cui: 2112-nen Doraemon tanjō, incentrato sugli avvenimenti accaduti a Doraemon prima del suo incontro con Nobita; Doraemon: Nobita no kekkon zen'ya, in cui sono narrati gli eventi riguardanti il matrimonio tra Nobita e Shizuka; Doraemon: Boku no umareta hi e Doraemon: Obā-chan no omoide in cui sono rispettivamente approfonditi i rapporti di Nobita con la famiglia e con la nonna, alla quale era particolarmente legato. Ulteriori cortometraggi sono incentrati sul personaggio di Dorami e sui Doraemons. Nel 1981 è stato distribuito da Toho il mediometraggio Doraemon: Boku, Momotarō no nan'na no sa, incentrato sulla leggenda folcloristica giapponese di Momotarō.
Nel 1994 è stato prodotto un OAV con finalità educative, Doraemon: Nobita to Mirai Note, nel quale i protagonisti dell'opera esprimono dei desideri per rendere migliore il pianeta Terra. Il 9 novembre 2018 è stato trasmesso su TV Asahi un episodio crossover con la serie poliziesca AIBOU (相棒? lett. "Colleghi"), nel quale hanno preso parte anche gli attori Yutaka Mizutani e Takashi Sorimachi, prestando la voce ai personaggi da loro interpretati.
Un manga tratto dall'opera, The Doraemons, scritto e disegnato da Michiaki Tanaka, è stato pubblicato da Shogakukan tra il 1º dicembre 1994 e il 1º maggio 2000. Tra il 1º maggio 1995 e il 1º novembre 2000 la medesima casa editrice ha pubblicato The Doraemons Special (ザ☆ドラえもんズ スペシャル Za • Doraemonzu Supesharu?, lett. "Gli speciali dei Doraemons"), manga concepito da Michiaki Tanaka e Masaru Miyazaki come spin-off del precedente lavoro. Le due opere sono state complessivamente distribuite in 21 tankōbon. Un secondo manga tratto da Doraemon, dal titolo Dorabase, è stato distribuito da Shogakukan tra il 15 agosto 2000 e il 15 settembre 2011 sul mensile CoroCoro Comic e in seguito raccolto in 23 tankōbon; scritto e disegnato da Shintaro Mugiwara, il fumetto ha come protagonista il gatto-robot Kuroemon (クロえもん?) ed è incentrato sul gioco del baseball. Nel settembre 2014 la casa editrice Nihonbungeisha ha pubblicato sulla rivista Comic Heaven il manga Nozoemon (のぞえもん?), ideato da Hikari Fujisaki e consistente in una parodia erotica lolicon di Doraemon e dei suoi personaggi; il contenuto del fumetto è stato in seguito giudicato inappropriato e, a causa di un reclamo proveniente da Asatsu-DK, l'unico tankōbon pubblicato fu ritirato dal commercio.
Dalla serie sono stati tratti numerosi videogiochi di vari generi e per diverse console, esclusivamente per il mercato giapponese. Un primo videogioco ispirato alla serie, Dora-chan (ドラちゃん?), è stato pubblicato da Craul Denshi nel 1980 e ritirato nello stesso anno dal commercio, a causa di una violazione di copyright commessa dall'azienda produttrice. Nel 1983 i diritti sono stati acquistati da Bandai, che ha prodotto Dokodemo dorayaki Doraemon (どこでも ドラヤキ ドラえもん?), gioco arcade ispirato a Pac-Man; un ulteriore gioco per piattaforme NES, Doraemon, è stato sviluppato da Hudson Soft e, con oltre 1 150 000 cartucce vendute, è divenuto il decimo videogioco più acquistato in Giappone nel 1986. Nel 2007 SEGA ha pubblicato Doraemon Wii - Himitsu dōgu-ō kettei-sen, primo videogioco del franchise a essere distribuito tramite console Wii. I personaggi di Doraemon appaiono anche nella serie di videogiochi musicali Taiko no Tatsujin, sviluppata da Namco a partire dal 2001.
Sono stati prodotti molteplici giochi di carte ispirati a Doraemon, distribuiti in corrispondenza dell'uscita delle pellicole cinematografiche o durante particolari ricorrenze riguardanti il franchise. Nel 2016 una collaborazione tra Asatsu-DK e Mattel ha permesso la creazione di un'edizione tematica di UNO ispirata al personaggio; tale versione è stata distribuita unicamente in Giappone.
La colonna sonora della serie anime del 1973 è stata composta da Nobuyoshi Koshibe; sono state da lui arrangiate anche la sigla di apertura, Boku no Doraemon (ぼくのドラえもん? lett. "Io sono Doraemon") e quella di chiusura, Doraemon runba (ドラえもんルンバ? lett. "La rumba di Doraemon"), entrambe cantate da Harumi Naitō. Per la successiva serie anime del 1979 i produttori si sono invece rivolti a un altro compositore, Shunsuke Kikuchi, che ha arrangiato come sigla per la serie e per i film a essa correlati Doraemon no uta (ドラえもんのうた? lett. "La canzone di Doraemon"); tale brano è stato eseguito nel corso della serie da diversi artisti, tra cui Kumiko Ōsugi e Satoko Yamano. In occasione del reboot della serie anime, avvenuto nel 2005, la composizione delle musiche è stata affidata a Kan Sawada. Le sigle iniziali utilizzate nel corso della trasmissione sono state tre: una versione strumentale di Doraemon no uta, eseguita dal gruppo musicale cinese Twelve Girls Band; Hagu shichao (ハグしちゃお? lett. "Abbracciamoci!"), cantata da Rimi Natsukawa; e Yume o kanaete Doraemon (夢をかなえてドラえもん? lett. "Realizza i miei sogni, Doraemon"), eseguita da Mao e trasmessa a partire dal 2007.
Sono state commercializzate numerose raccolte delle sigle di apertura e chiusura delle serie animate e delle pellicole cinematografiche a esse correlate. Una selezione di brani provenienti dai film riguardanti l'anime del 1979 è stata pubblicata da Nippon Columbia il 22 settembre 2004 nell'album Eiga Doraemon 25 shūnen - Doraemon eiga shudaika hen (映画ドラえもん25周年 ドラえもん映画主題歌篇 Eiga Doraemon ni-jū-go shūnen Doraemon eiga shudaika hen?, lett. "Venticinquesimo anniversario dei film di Doraemon - Raccolta delle colonne sonore dei film di Doraemon"); una riedizione di tale opera, comprendente anche alcuni brani provenienti dalle pellicole successive al 2005, è stata pubblicata il 1º aprile 2015 con titolo Eiga Doraemon shudaika taizenshū (映画ドラえもん主題歌大全集? lett. "Raccolta completa delle sigle dei film di Doraemon"). Le sigle appartenenti alla serie del 1979 e a quella del 2005 sono state invece raccolte dalla medesima casa discografica il 25 dicembre 2009 nell'album Terebi anime 30 shūnen kinen - Doraemon terebi shudaika taizenshū (テレビアニメ30周年記念 ドラえもんテレビ主題歌大全集 Terebi anime san-jū shūnen kinen - Doraemon terebi shudaika taizenshū?, lett. "Celebrazione del trentesimo anniversario dell'anime televisivo - Raccolta completa delle colonne sonore televisive di Doraemon"), e in seguito il 22 giugno 2011 nella raccolta Doraemon Twin Best. Un singolo dal titolo Yume o kanaete Doraemon, comprendente solo la sigla iniziale e quella finale della serie anime del 2005, è stato pubblicato da Nippon Columbia il 4 luglio 2007.
In Italia gli episodi e le pellicole cinematografiche acquistate da ITB - Italian TV Broadcasting hanno avuto come sigla iniziale Il gatto Doraemon, brano scritto da Cesare De Natale su arrangiamenti degli Oliver Onions, gruppo musicale formato da Guido e Maurizio De Angelis; questi ultimi si sono anche occupati dell'esecuzione canora della canzone. La sigla finale di tali episodi, dal titolo La canzone di Doraemon, consiste invece in un riadattamento della ending giapponese Boku Doraemon, scritta da Fujiko F. Fujio e arrangiata da Shunsuke Kikuchi; la versione italiana è stata curata da Franco Migliacci ed eseguita dal coro I nostri figli, diretto da Nora Orlandi. I due brani sono stati rispettivamente compresi negli album TiVulandia successi n. 3 e TiVulandia successi n. 4, entrambi pubblicati nel 1982 sotto etichetta RCA.
A partire dal 2003 gli episodi e le pellicole trasmesse da Mediaset sono accompagnati da un'unica sigla, usata sia per l'apertura che per la chiusura, dal titolo Doraemon; Il brano è cantato da Cristina D'Avena e dal coro de I piccoli cantori di Milano, diretti da Laura Marcora. La produzione è stata a cura di Giorgio Vanni e Max Longhi per Lova Music Srl, sotto la supervisione di Alessandra Valeri Manera, mentre la registrazione è avvenuta presso il Keypirinha Recording Studio di Lesmo. La sigla è stata compresa nell'album Cristina D'Avena e i tuoi amici in TV 16 e in numerose raccolte successive, sotto l'etichetta RTI; una versione remix del brano, creata da Morris Capaldi, è stata inserita nell'album Cartuno - Parte 3. Nel 2018, in occasione dell'album Duets Forever - Tutti cantano Cristina, la sigla è stata nuovamente arrangiata e cantata da Cristina d'Avena in duetto con il rapper Shade, il quale ha aggiunto al brano del testo da lui scritto per l'occasione.
Dall'opera è stato tratto un musical, intitolato Butaiban Doraemon: Nobita to animaru wakusei (舞台版ドラえもん のび太とアニマル惑星? lett. "Doraemon - Il musical: Nobita e il pianeta degli animali") e basato sulla pellicola omonima del 1990. Il musical ha debuttato al Tokyo Metropolitan Theatre il 4 settembre 2008 ed è stato replicato fino al 14 settembre dello stesso anno; la sceneggiatura e la direzione sono state a cura di Shoji Kokami. Il personaggio di Nobita è stato interpretato da Makoto Sakamoto, mentre Reiko Suho ha interpretato quello di Shizuka; i ruoli di Gian e Suneo sono stati rispettivamente assegnati a Tomohiro Waki e a Kensaku Kobayashi. Doraemon ha avuto la voce della sua abituale doppiatrice, Wasabi Mizuta. Il musical è stato poi riproposto al Sunshine Theatre di Tokyo tra il 26 marzo e il 2 aprile 2017; nello stesso mese il musical è stato replicato in altre prefetture nipponiche, tra cui Fukuoka, Osaka, Miyagi e Aichi. La sceneggiatura e la direzione dell'opera sono state nuovamente affidate a Shoji Kokami. I ruoli di Nobita e Shizuka sono stati rispettivamente interpretati da Yuuchi Ogoe e Hina Higuchi, mentre quelli di Gian e Suneo da Koki Azuma e Shō Jinnai; la doppiatrice Wasabi Mizuta ha nuovamente prestato la voce al personaggio di Doraemon.
Doraemon è considerato uno dei manga più popolari di tutti i tempi e un vero e proprio simbolo nazionale giapponese. In patria la forte esposizione mediatica della serie l'ha resa parte della vita quotidiana dell'intera generazione del dopoguerra. A causa della sua longevità, inoltre, essa continuò ad attirare i favori di nuove generazioni di bambini, figli degli adulti che erano cresciuti con le stesse storie. Questo successo si riflette negli incassi della serie. Nel 1996, al termine dell'uscita in tankōbon, essa aveva raggiunto in Giappone i 108 milioni di copie vendute, assestandosi in seguito intorno ai due milioni di copie aggiuntive vendute ogni anno. Analogamente al manga, anche le serie animate hanno ottenuto un'accoglienza favorevole; in particolare, gli anime del 1979 e del 2005 si collocano costantemente nelle classifiche delle serie più seguite dal pubblico nipponico. Particolarmente apprezzato fu lo stile usato per il disegno dei personaggi, capace di suscitare nel pubblico dell'opera tenerezza; ciò ha contribuito in maniera fondamentale alla diffusione e all'affermazione dei personaggi kawaii nella cultura di massa giapponese. Le pellicole cinematografiche legate all'opera hanno invece raggiunto nel 2013 i 100 milioni di biglietti venduti, diventando così il maggior franchise cinematografico giapponese in termini di pubblico; tale primato era precedentemente detenuto da Godzilla.
L'opera ha goduto di un enorme successo anche in altri Paesi asiatici, tanto da essere citata come uno dei casi più emblematici di soft power giapponese. Preceduti e spesso affiancati da pubblicazioni pirata, svariati editori e distributori hanno importato la serie in Cina, Indonesia, Taiwan, Thailandia e altre nazioni della regione. Nel solo Vietnam sono state stampate cinquanta milioni di copie, una popolarità che ha rappresentato un unicum nel mercato fumettistico vietnamita. Nonostante l'opera sia stata esportata anche in Occidente, la sua popolarità è rimasta limitata, e circoscritta principalmente alle serie anime; ciò è dovuto sia all'opinione dominante, che percepisce la serie come un prodotto rivolto esclusivamente all'infanzia e alla giovane età, sia alle norme occidentali, più rigide sull'editoria e sulla programmazione televisiva. Nel 2012 si stimò una circolazione globale di 170 milioni di copie.
Il manga ha ottenuto numerosi premi e riconoscimenti. L'opera è stata due volte insignita del Japan Cartoonists Association Award, ricevendo il premio d'eccellenza nel 1973 e il premio del Ministero dell'educazione, cultura, sport, scienza e tecnologia nel 1994. Nel 1981 Doraemon ha ricevuto il Premio Shogakukan per i manga nella categoria kodomo, mentre nel 1997 ha ottenuto il "gran premio" al Premio culturale Osamu Tezuka. Secondo un'indagine del 2006, effettuata in occasione del decimo anniversario del Japan Media Arts Festival su un campione di 80 000 persone, il manga è presente alla quinta posizione tra i più amati dai giapponesi. In un sondaggio online effettuato nel 2005 da TV Asahi e relativo alle serie animate più apprezzate di sempre dal pubblico giapponese, Doraemon si è collocato al quinto posto; nella classifica dell'anno successivo, basata sui pareri di cento celebrità giapponesi, l'anime ha invece occupato la terza posizione. Un'indagine effettuata nel 2010 dalla Tokyo Polytechnic University ha eletto l'anime di Doraemon (a pari merito con il franchise di Dragon Ball) come il prodotto più adatto a esprimere il concetto di Cool Japan nel mondo; similmente, in un sondaggio del 2013 riguardante gli anime più esportabili fuori dal territorio nipponico, Doraemon ha raggiunto la prima posizione, ottenendo il 42,6% delle preferenze. In un sondaggio tenutosi nel 1993, numerosi salaryman giapponesi affermarono di desiderare una dokodemo porta per evitare il viaggio verso il proprio posto di lavoro durante le ore di punta; è stato inoltre dimostrato che alcuni chiusky, quali il copter, sono familiari alla quasi totalità del popolo giapponese. Sul sito MyAnimeList.net il manga ha una valutazione media di 8,47 con oltre 3 200 votanti; le tre serie animate hanno rispettivamente una media di 7,45 (basata su oltre 5 400 voti), 7,73 (basata su oltre 7 800 voti) e 7,56 (basata su oltre 1 900 voti).
Doraemon è stato accolto in maniera positiva dalla critica. Tra gli elementi più apprezzati figurano in particolare l'ottimismo che pervade l'opera e la forte presenza di elementi fantastici e fantascientifici, che tendono a rappresentare un mondo in cui l'uomo e la tecnologia possono convivere in equilibrio. A tal proposito, il critico Mark Schilling ha affermato: «Per i ragazzi che hanno vite spesso estremamente monotone, Doraemon rappresenta un soffio di libertà e lo specchio di un mondo più divertente e amichevole dove tutti i sogni, anche quelli più sciocchi, possono diventare realtà». Tale aspetto è stato sottolineato anche dallo scrittore Tetsu Yano, per il quale in un volume «l'ultima pagina è solo il punto di partenza per nuove fantasie, e il cuore di chi legge questi racconti rimane infatti aperto ai sogni di un mondo futuro fantastico». Di opinione differente lo scrittore Massimo Nicora, secondo il quale Doraemon «può essere interpretato come una sorta di pamphlet che critica, con ironia, l'onnipotenza della scienza che pretende di risolvere ogni problema con i suoi strumenti», alludendo al fatto che i chiusky di Doraemon finiscono spesso per creare più danni che altro. Nicora ha però convenuto che l'opera rappresenta «la metafora dell'immaginazione infantile, che riesce sempre a trovare le soluzioni più strampalate e originali, in un gioco continuo di trasformazione della realtà». A detta del Moige: «Il pigrissimo Nobita non conosce alcun tipo di evoluzione apprezzabile», anche se sono comunque presenti vari spunti positivi, tra cui «la critica al bullismo, la bontà che traspare dal piccolo Nobita e la figura positiva di Shizuka».
Parallelamente all'aspetto fantastico è stata apprezzata anche la scelta delle tematiche trattate all'interno dell'opera; esse sono, secondo il critico e scrittore Soeda Yioshiya, «la filosofia della coesistenza delle specie viventi e la critica alla civiltà dissennata, che si sublima in ultimo in una dichiarazione di fede nella stessa umanità». Un ulteriore apprezzamento proviene dalla scrittrice Banana Yoshimoto, la quale definisce l'opera «una storia piena d'amore verso la vita», grazie alla quale il lettore adulto «scoprirà nel presente tutti i tesori che giacciono sepolti nel quotidiano». Grazie alla fusione dei due elementi, secondo il saggista Mio Bryce, «la storia riesce a creare un ambiente stabile e rilassante, ben bilanciato tra la realtà della vita quotidiana e i fattori fantastici, rappresentati dalla rassicurante presenza di Doraemon e della sua tasca». Dello stesso parere anche Emily Ashby, recensore di Common Sense Media, la quale assegna a Doraemon una valutazione estremamente positiva, definendola «una serie divertente e avventurosa con messaggi adatti ai bambini».
Secondo il saggista Leo Ching, il motivo del successo di Doraemon deve essere ricercato nei valori condivisi che ha rappresentato, come l'immaginazione o la responsabilità, capaci di «unire un continente»; invece, secondo l'analisi di Anne Allison, docente di antropologia culturale alla Duke University, il punto di forza dell'opera non è la varietà dei chiusky, bensì il rapporto d'amicizia creatosi tra Doraemon e Nobita, particolarmente apprezzato dai lettori. Lo scrittore e giornalista Jason Thompson ritiene che Doraemon sia «un insieme di buffe situazioni sottosopra, rese ancora più divertenti dallo stile, semplice e di vecchio stampo», assegnando all'opera quattro stelle, il massimo della valutazione. L'aspetto ironico del manga è stato evidenziato anche dal rakugoka Dannosuke Tatekawa, secondo il quale «la verve comica del manga appartiene al genere delle gag tenere e commoventi, le quali sembrano 'volare basso', ma sono semplicemente 'trattenute' dall'autore»; Tatekawa considera inoltre l'opera estremamente attuale e interessante, rendendo Doraemon «sempre moderno e mai superato» e perciò capace di ottenere la stessa popolarità anche con il passare del tempo e delle generazioni.
Nel febbraio del 2013 Doraemon è stato bandito dal Bangladesh, poiché doppiato in lingua hindi e non in bengalese; secondo l'opinione del governo, ciò sarebbe risultato diseducativo nei confronti degli spettatori più piccoli, non essendo essi incentivati a imparare la loro lingua nativa. Nell'ottobre 2014 in Cina l'opera è stata accusata dal quotidiano Chengdu Daily di rappresentare il soft power giapponese e di essere un mezzo sovversivo per controllare le menti del popolo cinese. Un ulteriore bando dell'anime è stato richiesto nell'ottobre 2016 in India e Pakistan; secondo alcuni politici e attivisti, Doraemon avrebbe veicolato messaggi moralmente errati e incitato al disimpegno nel raggiungimento degli obbiettivi, risultando di conseguenza offensivo nei confronti del pubblico.
Il manga e gli anime di Doraemon sono ritenuti tra i più influenti nella storia del fumetto e dell'animazione giapponese. Essi hanno ispirato numerosi mangaka, tra cui Eiichirō Oda, creatore di One Piece, il quale ne ha tratto lo spunto per l'idea dei frutti del diavolo. Masashi Kishimoto (Naruto) ha affermato di essersi impratichito nel disegno rappresentando numerose volte il personaggio di Doraemon, mentre Rumiko Takahashi (Lamù, Ranma ½) ha dichiarato di essere stata profondamente influenzata dal manga, facendone comparire i personaggi all'interno delle sue opere mediante brevi cameo. Hideaki Sorachi e Tōru Fujisawa, rispettivamente creatori di Gintama e Great Teacher Onizuka, lo hanno più volte citato nelle proprie serie. Il termine "Doraemon" è inoltre diventato, limitatamente all'ambito giapponese, un sostantivo diffuso per esprimere qualcosa che ha la capacità di soddisfare vari desideri.
In Giappone, la serie e il suo personaggio principale sono divenuti una vera e propria icona culturale. Doraemon in particolare è stato definito il personaggio più amato nella storia dei manga e diversi critici hanno paragonato la sua popolarità a quella riservata a Topolino o Snoopy in Occidente. Il 22 aprile 2002, la rivista Time Asia lo ha annoverato tra le ventidue più importanti personalità asiatiche, definendolo «l'eroe più tenero del continente»; nel 2005 l'artista Takashi Murakami lo ha inserito nella mostra Little Boy: The Arts of Japan's Exploding Subculture, assieme ad altre icone della subcultura pop giapponese otaku. Il 19 marzo 2008, in una cerimonia ufficiale il ministro degli esteri giapponese Masahiko Kōmura l'ha nominato "ambasciatore degli anime nel mondo", con lo scopo di promuovere la cultura e l'industria dell'animazione giapponese. Il personaggio è inoltre apparso il 21 agosto 2016 a fianco del primo ministro giapponese Shinzō Abe nella cerimonia di chiusura dei Giochi Olimpici di Rio de Janeiro, con lo scopo di annunciare le Olimpiadi di Tokyo del 2020.
Il marchio dell'opera è stato utilizzato da TV Asahi come promotore di iniziative benefiche, tramite il Fondo di beneficenza Doraemon (テレビ朝日ドラえもん募金 Terebi Asahi Doraemon bokin?); le raccolte sono state organizzate prevalentemente in seguito ai diversi terremoti che hanno colpito il paese. Nel 2013, in segno di solidarietà, il gruppo Ferrovie Odakyū ha donato alle prefetture di Kanagawa e Tokyo cento statue rappresentanti il protagonista della serie; nel 2014 Shogakukan ha inoltre pubblicato una guida illustrata con i personaggi del manga sui comportamenti da tenere in caso di sisma. Il 15 luglio 2011, in occasione dei lavori di rifacimento dell'Aeroporto di Shin-Chitose, è stata inaugurata un'intera ala dedicata al personaggio di Doraemon, mentre il 3 settembre 2011 è stato aperto al pubblico nella città di Kawasaki il Museo Fujiko F. Fujio (藤子・F・不二雄 博物館 Fujiko F. Fujio Hakubutsukan?), incentrato sull'autore e sulla creazione del manga originale. Nel medesimo luogo il 3 settembre 2012 si è svolta una cerimonia in occasione del pre-centenario della nascita di Doraemon, avvenuta il 3 settembre 2112, in cui il personaggio ha ricevuto la cittadinanza onoraria della città; per festeggiare la ricorrenza è stata allestita a Hong Kong, fra il 14 agosto e il 16 settembre 2012, la mostra 100 Years Before The Birth Of Doraemon, allestita con alcune statue rappresentanti i personaggi e le ambientazioni più celebri della serie. Tra il 1º marzo 2016 e il 31 agosto 2018 è stato disponibile a Takaoka il Doraemon Tram, veicolo decorato esclusivamente con i personaggi dell'opera; fra l'ottobre 2016 e il marzo 2017, in seguito a una collaborazione tra Shogakukan e Japan Airlines, la tratta aerea tra Tokyo e Shanghai è stata gestita da un Doraemon Jet.
In Giappone i diritti per la gestione del merchandising di Doraemon appartengono a Shogakukan-Shueisha Productions, la quale ha prodotto diversi articoli e distribuito una vasta gamma di prodotti con il suo marchio, come materiale scolastico, portachiavi, action figure, gashapon, dolciumi, scarpe e indumenti. Numerose aziende hanno collaborato per la creazione e la distribuzione di una gamma di prodotti sulla serie e sul personaggio, come la Sanrio, la Reebok, la Converse e la ESP, che ha creato una serie di chitarre decorate con i personaggi del manga; un'ulteriore partnership con Uniqlo ha portato alla nascita di una linea di capi d'abbigliamento firmata da Takashi Murakami. Il servizio postale giapponese ha inoltre distribuito varie serie di francobolli illustrati con i personaggi dell'opera, tra le quali una ispirata alla dokodemo porta. In Cina, una collaborazione con Meitu ha permesso la creazione di uno smartphone dedicato al protagonista della serie.
Nell'America settentrionale e meridionale i diritti per lo sfruttamento del marchio sono detenuti da Viz Media, che insieme all'azienda Hot Topic ha sviluppato una vasta gamma di abiti e di oggetti collezionabili sui personaggi dell'opera; nel 2015 una partnership fra la Viz e la McDonald's ha portato alla distribuzione di alcuni Happy Meal a tema. In Europa il merchandising è gestito da Viz Media Europe, con la collaborazione di numerose società. LUK Internacional ha ottenuto le licenze per Spagna, Portogallo e Francia. In Italia Doraemon è rappresentato da CPLG, la quale ha pianificato una vasta gamma di licenze per lo sfruttamento del marchio; mediante il gruppo Giochi Preziosi il brand è stato utilizzato nella vendita di peluche e di prodotti alimentari. Tra il 2 maggio e il 26 ottobre 2017 Panini Comics ha inoltre curato la distribuzione di Doraemon Magazine, rivista indirizzata al pubblico delle serie animate. Il merchandising mondiale dell'opera ha più di 600 licenze attive, per un totale di oltre 600 milioni di dollari di vendite annuali.
Mediante specifiche convenzioni con Shogakukan, Doraemon è stato impiegato anche in ambito pubblicitario. The 0123, azienda giapponese di trasporti, ha trasmesso numerosi spot ispirati al personaggio a partire dal 1999. In seguito all'iniziativa Cool Japan promossa dal governo giapponese, Sharp Corporation ha prodotto varie pubblicità con i personaggi di Doraemon e di Nobita; esse sono state trasmesse esclusivamente nei paesi appartenenti all'Associazione delle Nazioni del Sud-est asiatico. Nel 2013 Toyota ha tasmesso venti spot live action incentrate sulle vite adulte dei protagonisti dell'opera. I personaggi di Doraemon e Nobita sono stati rispettivamente interpretati dall'attore francese Jean Reno e da Satoshi Tsumabuki; Shizuka, Gian e Suneo sono stati invece impersonati da Asami Mizukawa, Naoya Ogawa e Tomohisa Yamashita.
(EN) Jonathan Clements, Helen McCarthy, The Anime Encyclopedia, Revised & Expanded Edition: A Guide to Japanese Animation Since 1917, Stone Bridge Press, 2012, ISBN 978-1-61172-515-5.
(EN) Timothy J. Craig, Doraemon Goes Abroad, in Japan Pop: Inside the World of Japanese Popular Culture, Routledge, 8 aprile 2015,  pp. 287-308, ISBN 978-1317467212.
 Fujiko F. Fujio, Doraemon, traduzione di Laura Anselmino e Guglielmo Signora, 1-6, Star Comics, 2005, Ghost, ISBN non esistente.
 Fujiko F. Fujio, Doraemon Color Edition, traduzione di Yupa e Cristina Riminucci, 1-6, Star Comics, 2017, ISBN non esistente.
(EN) Mark Schilling, The Encyclopedia of Japanese Pop Culture, Weatherhill, 1997,  pp. 39-45, ISBN 978-0834803800.
(EN) Frederik L. Schodt, Dreamland Japan: Writings on Modern Manga, Stone Bridge Press, 2 gennaio 2014,  pp. 216-220, ISBN 978-1611725537.
(EN) Saya Shiraishi, Takashi Shiraishi e Peter J. Katzenstein, Doraemon Goes Overseas, in Network power: Japan and Asia, Cornell University Press, 1997,  pp. 234-272, ISBN 0801483735.
(JA) Kenji Andō (安藤健二), 封印作品の憂鬱 [Fūin sakuhen no yūutsu], Tokyo, Yōsensha, 2008, ISBN 978-4862483386.
(EN) Doraemon (doppiaggio), su Behind The Voice Actors, Inyxception Enterprises. 

Doris Kunstmann (Amburgo, 22 ottobre 1944) è un'attrice tedesca, attiva dagli anni sessanta in campo teatrale, cinematografico e - soprattutto - televisivo.
In carriera, tra cinema e televisione, ha partecipato sinora ad oltre 140 produzioni.Tra i suoi ruoli più noti, figurano quello di Eva Braun nel film di Ennio De Concini Gli ultimi 10 giorni di Hitler (1973), quello del Giudice Kreutzer nella serie televisiva Edel & Starck e quello di Melanie Albers nella soap opera My Life (Rote Rosen).
L'ispettore Derrick (Derrick, serie TV, episodio "Quattro colpi dietro la porta", regia di Dietrich Haugk (1975)
L'ispettore Derrick (Derrick, serie TV, episodio "Il caso Annie Rothe", regia di Alfred Vohrer (1975)

Dottor Jekyll e gentile signora è un film del 1979 diretto da Steno con Paolo Villaggio e Edwige Fenech. È una commedia fantascientifica liberamente ispirata al romanzo Lo strano caso del dottor Jekyll e del signor Hyde.
Il Dr. Henry Jekyll, vero genio del male, è il consigliere di una potente multinazionale, la PANTAC, che ha invaso il mondo con ogni sorta di prodotti inquinanti e dannosi per la salute. Un giorno erroneamente, convinto dal cattivissimo omonimo e nonno morente Mr. Edward Hyde di incrementare la sua cattiveria, Jekyll trangugia il "siero del bene" (l'ultima cattiveria di suo nonno) e si trasforma nel gentilissimo e pacioso Mr. Hyde. Dato che la PANTAC ha assoldato degli assassini per uccidere il corpo di guardia della regina per farli entrare travestiti da guardie a palazzo per costringere la sovrana a mangiare e quindi a sponsorizzare una gomma da masticare, che avrebbe causato ingenti carie dentali ai consumatori e avrebbe arricchito le farmacie, controllate dalla ditta spregevole che ne avrebbe guadagnato in denaro con l'acquisto dei farmaci, Hyde in atto di super bene saboterà il piano dei suoi colleghi. Il suo modo di parlare addolcito (si esprimerà in un misto italiano/dialetto veneto) e il suo esorbitante carattere buontempone faranno breccia nel cuore della sua segretaria Miss Barbara, una donna perfida al servizio anche essa della PANTAC, che Hyde trasformerà (grazie sempre al siero) in una come lui, buona e gentile. Il consiglio d'amministrazione della multinazionale inizialmente medita di farlo eliminare fisicamente, ma poi soprassiede ed agevola il compito del suo ex dipendente di trasformare l'umanità intera votandola al bene, intravvedendo in quest'operazione cinicamente una notevole fonte di denaro.
Nel libro Jekyll è la parte buona e Hyde quella malvagia, nel film in questione è ironicamente il contrario.

Distribuito negli Stati Uniti dalla Metro-Goldwyn-Mayer (MGM), il film uscì in prima a New York il 6 agosto 1932.

I Dream Theater sono un gruppo musicale progressive metal statunitense, fondato a Boston nel 1985 da John Petrucci, John Myung e Mike Portnoy. Nonostante alcuni cambiamenti di formazione, i tre componenti originari sono sempre stati presenti nel gruppo fino all'8 settembre 2010, giorno in cui Portnoy decise di lasciare il gruppo.Nati inizialmente col nome di Majesty, i Dream Theater sono diventati uno dei gruppi progressive di maggior successo commerciale degli anni novanta. La band è rimasta celebre negli anni, grazie anche alla qualità dei suoi componenti e ai progetti esterni a cui hanno preso parte: Petrucci fu chiamato per sei volte come terzo componente dei G3, nel 2009 fu nominato come il "secondo miglior chitarrista metal di sempre" da Joel McIver nel suo libro The 100 Greatest Metal Guitarists, oltre ad essere stato inserito nella lista "Top 10 Greatest Guitar Shredders of All Time" stilata dalla rivista GuitarOne. L'ex batterista Mike Portnoy ha vinto 29 premi dalla rivista Modern Drummer ed è la seconda persona più giovane ad essere stata inserita nella Rock Drummer Hall of Fame all'età di 37 anni. Il suo successore Mike Mangini invece ha vinto cinque volte il titolo di WFD World's Fastest Drummer Extreme Sport Drumming. John Myung fu votato come il più grande bassista di tutti i tempi in un sondaggio effettuato dalla rivista MusicRadar nel settembre 2010; la stessa MusicRadar ha annoverato Jordan Rudess tra i migliori tastieristi di sempre. Nel 2010 inoltre, i Dream Theater sono stati introdotti nella Long Island Music Hall of Fame. Il simbolo del gruppo è lo stemma dell'anello di Maria Stuart di Scozia: raffigura la sua iniziale (M) incastonata con quella di suo marito, Francesco II di Francia (phi greco Φ).Il loro disco più venduto è Images and Words (1992), il quale fu certificato disco d'oro dalla RIAA e si piazzò alla posizione numero 61 della classifica Billboard 200, vendendo complessivamente 2 milioni di copie nel mondo. Anche gli album Awake (1994) e Six Degrees of Inner Turbulence (2002) entrarono nella Billboard 200, rispettivamente alla posizione 32 e 46. Metropolis Pt. 2: Scenes from a Memory entrò alla posizione 95 nell'edizione di ottobre 2006 della lista stilata dalla rivisita Guitar World relativa ai 100 migliori album di tutti i tempi, oltre anche ad essere stato nominato il miglior album progressive di tutti i tempi secondo la rivista Rolling Stone. Nel 2007 Systematic Chaos entrò nella Billboard 200 alla posizione 19, mentre i successivi Black Clouds & Silver Linings e A Dramatic Turn of Events entrarono nella classifica statunitense rispettivamente alla posizione 6 e 8. Il singolo On the Backs of Angels, estratto da A Dramatic Turn of Events, ha ricevuto una nomination ai Grammy Award nella categoria "Best Hard Rock/Metal Performance", segnando la prima nomination in assoluto del gruppo ai Grammy Award.Al 2011, i Dream Theater hanno venduto oltre 10 milioni di copie in tutto il mondo.
Il primo nucleo storico dei futuri Dream Theater sorse nel 1985 nel Berklee College of Music di Boston, con la fondazione dei Majesty da parte del chitarrista John Petrucci, del bassista John Myung e del batterista Mike Portnoy, tutti studenti dell'istituto. A completare la formazione furono il tastierista Kevin Moore e il cantante Chris Collins.La denominazione del progetto fu scelta in seguito ad un commento di Portnoy sulla traccia Bastille Day dei Rush, definita dal batterista maestosa, traducibile in lingua inglese proprio con il termine "majestic".Fin dagli esordi, il gruppo presentò forti influenze derivative dal sound di Rush, Genesis, Yes e Queensrÿche. Numerosi furono i concerti che il gruppo tenne a Long Beach (New York), presentando in scaletta molte cover, alcuni pezzi propri (successivamente resi disponibili nel bootleg ufficiale del 2003 The Majesty Demos 1985-1986) e assoli dei singoli componenti.
Collins venne presto licenziato a causa delle sue deludenti prestazioni dal vivo, ma lasciò diversi segni di sé nel gruppo, tra i quali i brani Afterlife e Cry for Freedom. Attualmente, dopo aver trascorso un periodo di inattività, è il cantante dei Winterspell.
Il cambio di nome del gruppo si rese necessario nel 1988, poco prima dell'incisione del primo album, per problemi di copyright: esisteva infatti già un gruppo di genere jazz chiamato Majesty. Fu così che il gruppo, su suggerimento del padre di Portnoy, cambiò nome in Dream Theater, il nome di un cinema di Monterey, in California.
Sempre nel 1988, Charlie Dominici entrò a far parte del gruppo come cantante, sostituendo Collins, e con lui il gruppo registrò l'anno successivo l'album d'esordio When Dream and Day Unite, pubblicato dalla Mechanic Records, etichetta con la quale il gruppo firmò un contratto il 23 giugno 1988.Il disco presentò ancora forti ispirazioni all'opera di gruppi come Rush e Queensrÿche, entrambi noti per aver tentato di unire in un unico pacchetto sonoro elementi hard rock, heavy metal e rock progressivo. Rispetto a questi esempi, tuttavia, i Dream Theater lavorarono su un rafforzamento delle sonorità, che appaiono di maggiore potenza e maggiormente intrise di arrangiamenti sinfonici e melodie dai richiami classicheggianti. Tra i brani dell'album d'esordio, riscossero successo in particolare A Fortune in Lies, The Ytse Jam e Only a Matter of Time, poi divenute cavalli di battaglia delle esibizioni dal vivo del gruppo.
Dopo alcuni concerti a sostegno di When Dream and Day Unite, che videro il gruppo esibirsi anche in Rhode Island e a New York, il gruppo decise di licenziare Dominici a causa delle sue limitate capacità vocali.
Dopo quasi due anni di ricerche per trovare un nuovo cantante, nel mese di marzo 1991 il posto vacante fu ricoperto dal cantante canadese James LaBrie, allora frontman del gruppo hair metal Winter Rose.Poco prima di pubblicare il secondo album, i Dream Theater cambiarono etichetta, abbandonando la Mechanic Records in favore della ATCO. Nel 1991 i Dream Theater incisero Images and Words, poi pubblicato nel 1992. Questo album è tutt'oggi considerato uno dei primi esempi di progressive metal in senso compiuto, nonché uno dei dischi heavy metal più rappresentativi degli anni novanta. Lo stile di Images and Words presentò una rilettura in chiave metal del rock progressivo. Il riferimento fu soprattutto al progressive classico degli anni settanta (Yes, King Crimson, Pink Floyd), ma vi furono punti di contatto evidenti anche con esperienze successive (dai Rush al neoprogressive di gruppi come Marillion o IQ).
Per promuovere l'album, l'etichetta pubblicò un CD singolo e un videoclip per il brano Another Day, il quale ottenne un discreto successo commerciale. La traccia d'apertura Pull Me Under ricevette un notevole livello di airplay radiofonico, senza alcuna promozione pianificata dall'etichetta né dal gruppo. Pertanto ne fu girato un videoclip, che ebbe un'ampia rotazione su MTV. La ATCO produsse un videoclip anche per il singolo promozionale Take the Time, il quale non ottenne lo stesso successo di Pull Me Under. Grazie al successo di Pull Me Under, unito a un esteso tour in supporto di Images and Words, quest'ultimo fu certificato disco d'oro negli Stati Uniti e disco di platino in Giappone.
Nel 1993 fece seguito un tour europeo, tra cui un concerto tenuto al Marquee Club di Londra nel mese di aprile. Questo concerto fu registrato e pubblicato nel primo album dal vivo dei Dream Theater, Live at the Marquee. Nello stesso anno venne inoltre pubblicato il VHS Images and Words: Live in Tokyo, che racchiude i concerti giapponesi del gruppo uniti a un documentario del loro viaggio in Giappone.
Nel 1994, i Dream Theater pubblicarono il loro terzo album, Awake. La pubblicazione di Awake coincise con la dipartita dalla band di Kevin Moore, a causa di incomprensioni musicali con gli altri componenti del gruppo. A sostituire il tastierista fu chiamato Derek Sherinian.
Rispetto a Images and Words, l'album presentò tinte più forti, dure e oscure, mantenendo però invariata l'influenza progressive. Forse ancora più che nei precedenti lavori, con Awake emerge il virtuosismo tecnico come uno dei tratti distintivi dello stile del gruppo. Awake fu inizialmente accolto in modo tiepido dal pubblico e dalla critica, che non vi ritrovò molti degli elementi che avevano decretato il successo di Images and Words; a posteriori, molti sostengono invece che si tratti di un punto fondamentale della carriera della band e una prova della loro capacità di innovazione.Nel 1995 la band pubblicò l'EP A Change of Seasons, dove le partiture di tastiera dell'omonima traccia d'apertura, una suite di 23 minuti a cui il gruppo aveva iniziato a lavorare fin dal 1989, furono l'ultima eredità compositiva di Moore. Infatti Sherinian le mantenne invariate, salvo piccole modifiche. L'EP incluse anche alcune cover di gruppi celebri hard rock quali Deep Purple e Led Zeppelin, rock quali i Queen, e infine progressive quali i Pink Floyd e i Genesis. Questi brani furono registrati dal vivo nel gennaio del 1995 in un concerto al Ronnie Scott's Jazz Club.
Nel 1997 i Dream Theater registrarono e pubblicarono un nuovo album, Falling into Infinity. Il disco fu dai critici ritenuto più lontano dai canoni del progressive metal a cui la storia e loro stessi avevano contribuito a creare.
La casa produttrice negò al gruppo la richiesta di una realizzazione per questo disco di un doppio CD, non essendo più interessata a produrre un ulteriore disco dei Dream Theater dato che Awake non aveva bissato, almeno in termini di vendite, il successo di Images and Words. Fu così che molti dei pezzi scritti per l'album dovettero aspettare diversi anni per vedere la luce, pubblicati sotto forma di disco regalo esclusivo al fanclub del gruppo.Pochi mesi prima dell'uscita del disco, i Dream Theater realizzarono un tour in cui presentarono in anteprima alcuni brani di Falling into Infinity. Nello speciale contenuto del DVD Score: 20th Anniversary World Tour (2006), Mike Portnoy affermò che lo stesso tour fu ideato dal gruppo per mostrare ai loro produttori che c'erano ancora molti fan disposti a supportarli. Si dice che fu proprio grazie a questa serie di concerti che il disco fu pubblicato, anche se ciò costò molti sacrifici alla band, che proprio per i numerosi compromessi a cui era arrivata aveva rischiato un inevitabile scioglimento. Brani come You Not Me e Burning My Soul vennero registrati in versioni diverse da come erano stati concepiti originariamente, a causa delle pressioni ricevute proprio dalla casa discografica. In particolare il secondo brano conteneva una sezione strumentale, la quale fu poi riciclata dal gruppo, divenendo il brano Hell's Kitchen.Questo album, visto come contraltare di Awake, fu ben considerato dalla critica ma non riscosse grandi responsi da parte dei fan, specie da quelli più integralisti che videro in esso un'eccessiva fuoriuscita da parte del gruppo dalle proprie attitudini e sonorità musicali.
Nel 1998 uscì anche il doppio album dal vivo Once in a LIVEtime, il quale non ottenne né buone vendite né apprezzamenti della critica, forse a causa della scarsa produzione, portata avanti da Kevin Shirley.
Dopo un anno dedicato ai numerosi progetti personali dei singoli componenti, tra cui i Liquid Tension Experiment di John Petrucci e Mike Portnoy, i Dream Theater ritornarono con un concept album dal titolo Metropolis Pt. 2: Scenes from a Memory, che vide alle tastiere un nuovo elemento, Jordan Rudess, partecipante anch'egli al progetto Liquid Tension Experiment e subentrato a Derek Sherinian il 18 gennaio 1999. Rudess avrebbe dovuto essere in realtà il componente scelto per rimpiazzare Kevin Moore dopo l'uscita di quest'ultimo avvenuta nel 1994. Tuttavia, a causa di alcuni progetti personali, Rudess declinò l'offerta ed il gruppo dovette ripiegare sulla collaborazione di Derek Sherinian.
Dal titolo, l'album si presenta come il seguito ideale di Metropolis–Part I: "The Miracle and the Sleeper", quinta traccia di Images and Words. La maggior parte dei rimandi al brano del 1992 sono di carattere puramente musicale, con numerose citazioni o variazioni che compaiono nel corso dell'album. Riguardo al testo, invece, la vicenda raccontata nell'album è completamente indipendente da quella del brano del 1992. L'unico aspetto che accomuna le due storie è la presenza di due personaggi chiamati col nome di "The Miracle" e "The Sleeper". Nel brano del 1992, tali personaggi non sono identificati e si sa solo che sono collegati da una sorta di legame mentale indissolubile. Nel disco, invece, sono i soprannomi attribuiti a due fratelli vissuti all'inizio del XX secolo e che si trovano al centro di una tragica storia basata su relazioni amorose, tradimenti, omicidi e reincarnazioni.
All'album fecero seguito il Scenes from a Memory Tour, svoltosi esclusivamente in Europa nel 1999, e il Metropolis 2000 Tour, svoltosi nell'anno seguente. Il concerto conclusivo del Metropolis 2000 Tour, avvenuto il 30 agosto 2000 al Roseland Ballroom di New York, fu registrato e pubblicato in DVD con il titolo di Metropolis 2000: Scenes from New York e in formato 3CD con il titolo di Live Scenes from New York. La copertina originaria di Live Scenes from New York ritraeva le Torri Gemelle, la Statua della Libertà e la Grande mela avvolte nelle fiamme, in una sorta di citazione dell'iconografia del Sacro Cuore di Gesù, già utilizzata in passato dai Dream Theater. Per una sfortunata coincidenza, l'album venne pubblicato nello stesso giorno degli attentati dell'11 settembre 2001 e pertanto il gruppo richiamò tutte le copie originarie dell'album, il quale fu ripubblicato con una nuova copertina.
Dopo un'attesa di tre anni, nel 2002 i Dream Theater ritornarono con un nuovo disco, dal titolo Six Degrees of Inner Turbulence, un doppio album contenente nel secondo disco il brano omonimo, una suite moderna di oltre 42 minuti che alterna parti più melodiche e leggere con accelerazioni influenzate dal thrash metal, oltre ad altre sezioni influenzate dal rock progressivo e dal rock sinfonico. Nel primo disco è invece presente il brano The Glass Prison, una suite di 13 minuti dedicata a Bill W., fondatore degli Alcolisti Anonimi, oltre a canzoni più progressive ma sempre dominate da uno stile atipico per il gruppo, sicuramente più duro di quello rivelato nei precedenti lavori.Questo disco si rivelò un buon successo e si piazzò fin dalla sua uscita nelle posizioni di vertice delle classifica Billboard 200. A seguito di questa pubblicazione, la band poté partire per un tour mondiale, denominato World Tourbulence 2002 Tour.
Il successivo album fu pubblicato nel 2003 e denominato Train of Thought. Il disco sembrò ribadire la svolta della formazione verso un approccio più "duro" al progressive rispetto alle loro opere precedenti. Il risultato fu un album dai toni molto oscuri che cercò in parte di ricalcare le orme di Awake.
Tuttavia, anche tra i fan più accaniti del gruppo vi furono perplessità, legate al fatto che questo disco non vide melodie di particolare rilievo, a causa anche di una produzione dove le tastiere furono soffocate dalla chitarra di un Petrucci che sembrò aver preferito un approccio più virtuosistico che melodico, specie all'interno dei suoi assoli. Inoltre le canzoni, in media molto lunghe, sembrarono basarsi troppo su sezioni strumentali che si rifacevano, anche in modo troppo esplicito, a gruppi come Metallica o Megadeth.Il 28 aprile 2004, durante il tour mondiale di questo album, il gruppo fece tappa al celebre Nippon Budokan di Tokyo. Dal concerto, della durata di quasi tre ore, venne estratto il quarto live della loro carriera, denominato Live at Budokan e commercializzato a fine 2004 sia sotto forma di triplo CD che sotto forma di doppio DVD.
Il 7 giugno 2005 fu pubblicato Octavarium, disco che presentò un ritorno alla melodia e sonorità più soft rispetto al precedente lavoro. La title track è una suite moderna della durata di 24 minuti che in più punti, sia nelle musiche che nei testi, richiama alla memoria i gruppi storici del rock progressivo degli anni settanta, quali Pink Floyd, Genesis, The Alan Parsons Project ed Emerson, Lake & Palmer.
Il 1º aprile 2006 i Dream Theater conclusero il tour di supporto a Octavarium con un concerto al Radio City Music Hall di New York, che fu registrato e pubblicato a settembre sotto il nome di Score: 20th Anniversary World Tour. In quest'opera si vollero celebrare i vent'anni di carriera del gruppo, includendo anche alcune suite raramente proposte durante i concerti, come ad esempio Six Degrees of Inner Turbulence e Octavarium. La scaletta ha visto l'esecuzione di un brano per ogni album della discografia, partendo da The Majesty Demos fino ad Octavarium, con l'eccezione dell'album Falling into Infinity, rimpiazzato da Raise the Knife, brano escluso dalle lavorazioni di quest'ultimo album. La seconda parte del concerto ha visto la partecipazione dell'orchestra denominata The Octavarium Orchestra, condotta da Jamshied Sharifi.
Il 4 giugno 2007 uscì il nono lavoro dei Dream Theater, Systematic Chaos. In un'intervista a "I Love Rock n'Roll", Mike Portnoy affermò che l'album fu composto, registrato e mixato in 5 mesi, tra il settembre 2006 e il febbraio 2007. Inoltre, l'album è stato prodotto prima di firmare il contratto con la nuova etichetta, la Roadrunner Records, che ha ricevuto l'anteprima di Systematic Chaos per valutare un probabile contratto discografico. Il disco ha poi esordito alla posizione numero 19 della classifica Billboard, la migliore piazza d'esordio per il gruppo.Il terzo brano di Systematic Chaos, intitolato Constant Motion, è stato estratto come singolo, di cui è stato realizzato il primo videoclip del gruppo dopo quasi dieci anni dal precedente. Infatti era dal 1998 che i Dream Theater non ricorrevano a questo tipo di promozione, più precisamente da quando fu realizzato il video di Hollow Years. Già allora si era andati contro le volontà del gruppo, che aveva affermato di non voler più realizzare videoclip. Nello stesso anno fu inoltre pubblicato un libro ufficiale del gruppo, dal titolo Lifting Shadows, riassunto dei primi 20 anni di carriera della band.
Il Chaos in Motion World Tour ebbe inizio in Italia, il 3 giugno, in occasione del Gods of Metal. La band eseguì per intero il disco Images and Words, per celebrarne i 15 anni dalla sua uscita. Lo stesso show fu poi riproposto solo in poche altre città. L'European Fall Tour (tappa europea del Chaos in Motion World Tour) li vide poi suonare in Italia per 5 date, a Bologna, Roma, Andria, Milano e Padova, accompagnati dai Symphony X, con cui avevano già condiviso il palco del Gods of Metal pochi mesi prima.
Il 26 gennaio 2008 uscì il videoclip di Forsaken, secondo singolo estratto da Systematic Chaos.
Il 23 settembre 2008 fu pubblicato il nuovo DVD live dei Dream Theater chiamato Chaos in Motion 2007-2008, contenente immagini tratte da diversi show del loro Chaos in Motion World Tour, durato un anno e un giorno, per 115 show, 105 città toccate, 35 paesi, 5 continenti.
Il 1º aprile 2008 fu pubblicata la prima raccolta ufficiale dei Dream Theater, intitolata Greatest Hit (...and 21 Other Pretty Cool Songs). L'album fu diviso in due CD, intitolati Dark Side e Light Side e comprendenti alcune edit version o remix di brani già pubblicati, insieme a brani mai apparsi ufficialmente.
Nel 2008 i Dream Theater partirono per un tour denominato Progressive Nation Tour 2008, iniziato il 2 maggio 2008 e svoltosi nell'America del Nord. Al loro fianco suonarono gli Opeth, i Between the Buried and Me e i 3. Il tour vide i Dream Theater visitare città precedentemente mai toccate, come ad esempio Vancouver, o città in cui non suonavano da molti anni.
Il 23 giugno 2009 fu pubblicato il decimo album dei Dream Theater, intitolato Black Clouds & Silver Linings. Il primo singolo estratto dal disco fu A Rite of Passage, per il quale la band girò anche un video. Immediatamente partirono per un tour europeo promozionale, che li vide anche come co-headliner al Gods of Metal del 2009.
Nell'inverno dello stesso anno realizzarono una nuova edizione del Progressive Nation, insieme a Unexpect, Bigelf e Opeth. Le riprese effettuate durante questo tour verranno utilizzate per realizzare il videoclip del brano Wither, secondo singolo estratto dal disco.
All'inizio del 2010 la band tornò in studio per registrare Raw Dog, brano strumentale presente nell'EP God of War: Blood & Metal, relativo all'edizione speciale del videogioco God of War, per poi imbarcarsi in un tour sudamericano, nel quale suonò per la prima volta in Perù. Nell'estate dello stesso anno, la band accompagnò gli Iron Maiden in un tour nordamericano, che li portò a suonare al Madison Square Garden per la prima volta nella loro carriera.
L'8 settembre 2010 il batterista Mike Portnoy, attraverso il suo sito ufficiale, annunciò la sua uscita dal gruppo dopo 25 anni.Dopo lo sgomento iniziale e alcune dichiarazioni contrastanti tra Portnoy e il resto del gruppo, i componenti del gruppo affermarono che avrebbero proseguito la propria attività. Il 3 gennaio, John Petrucci, attraverso la sua pagina di Facebook, dichiarò che la band sarebbe tornata in studio per iniziare a lavorare sui nuovi brani.Mentre la band continuava a mantenere segreto il nome del nuovo batterista, su Internet iniziavano a circolare numerose voci sul presunto sostituto di Mike Portnoy, tuttavia nessuna di queste voci fu accompagnata da dichiarazioni ufficiali. La voce più diffusa era quella che si trattasse di Marco Minnemann, ma il 14 gennaio 2011 il sito Blabbermouth.net smentì tale ipotesi.Il 18 aprile il gruppo rese disponibile attraverso la propria pagina di Facebook il trailer delle audizioni tenute da sette noti batteristi: Mike Mangini, Virgil Donati, Marco Minnemann, Thomas Lang, Derek Roddy, Aquiles Priester e Peter Wildoer; dopo tre episodi delle audizioni, raggruppati in un documentario intitolato Dream Theater 2011 - The Spirit Carries On, i Dream Theater annunciarono come nuovo batterista Mike Mangini.
Il 24 maggio la band ha reso noto di aver concluso la fase di registrazione del nuovo disco, mixato dall'ingegnere del suono Andy Wallace. Il disco, intitolato A Dramatic Turn of Events, è stato pubblicato il 13 settembre 2011.
L'album è stato anticipato dalla pubblicazione del brano On the Backs of Angels, che già dal 28 giugno era liberamente ascoltabile sul canale YouTube della Roadrunner Records. Nelle settimane successive, sono state diffuse brevi anteprime, della durata di un minuto ciascuna, relative ad altri brani del disco. Il giorno successivo l'uscita del disco, è stato pubblicato il videoclip di On the Backs of Angels.
Il 4 luglio 2011 è partito all'Ippodromo delle Capannelle di Roma l'A Dramatic Tour of Events, il quale si è concluso il 19 e il 20 agosto 2012 al Luna Park di Buenos Aires. Questi due concerti sono stati filmati e pubblicati nel film Dream Theater: Live at Luna Park, da cui è stato estratto il relativo DVD, pubblicato il 4 novembre 2013.
Il 24 aprile 2012 la band ha comunicato tramite la loro pagina Facebook di aver iniziato le registrazioni per il dodicesimo album in studio mentre erano in tour a Osaka, Giappone, pochi giorni prima. Tuttavia, il gruppo dopo la fine del tour mondiale conclusosi nell'America Meridionale si è presa qualche mese di pausa, ed ha ufficialmente iniziato le registrazioni nel gennaio 2013.
Il 6 giugno 2013 il gruppo ha annunciato il titolo del dodicesimo album in studio, dal titolo omonimo, e la data di pubblicazione, fissata al 24 settembre dello stesso anno; dopo tre giorni sono state annunciate anche la copertina e la lista tracce. L'album è stato anticipato dal singolo The Enemy Inside, trasmesso in anteprima mondiale il 5 agosto attraverso il sito della rivista USA Today, ed è stato promosso dall'Along for the Ride World Tour, la cui prima tappa ha visto i Dream Theater in concerto in Europa e in America.Il 21 agosto 2014 i Dream Theater hanno annunciato la pubblicazione del decimo DVD Breaking the Fourth Wall - Live from the Boston Opera House. Pubblicato il 30 settembre 2014, il disco contiene l'intera esibizione tenuta dal gruppo il 25 marzo 2014 al Boston Opera House di Boston.
In un'intervista del 6 gennaio 2014, John Petrucci ha rivelato che i Dream Theater avevano già «pianificato le prime bozze per il tredicesimo album»: Secondo quanto dichiarato da James LaBrie, il gruppo ha pianificato di entrare in studio di registrazione nel febbraio 2015, aspettandosi che il tredicesimo album possa venire pubblicato nell'autunno dello stesso anno, seguito da un tour mondiale dal gennaio 2016; Il 2 febbraio 2015 Mike Mangini ha confermato che il giorno seguente il gruppo avrebbe iniziato le registrazioni dell'album.Tra giugno e agosto 2015 il gruppo ha preso una breve pausa dalle registrazioni per esibirsi in alcuni festival per celebrare il trentennale dalla loro fondazione, passando per il Metal Hammer Festival di Katowice, il Pistoia Blues Festival di Pistoia e il Wacken Open Air di Wacken. Durante l'esibizione al Pistoia Blues Festival, LaBrie ha dichiarato al pubblico che l'album sarebbe uscito nel corso del 2016, fatto confermato anche da Petrucci in un'intervista tenuta poco prima dell'esibizione al Wacken Open Air.Il 23 ottobre 2015 i Dream Theater hanno aggiornato il proprio sito ufficiale con la possibilità di iscriversi a due newsletter differenti, mostrando i titoli The Great Northern Empire e The Ravenskill Rebel Militia. A ciò ha fatto seguito l'annuncio di un tour europeo avvenuto nel 2016 nel quale è stato eseguito nella sua interezza il tredicesimo album in studio, intitolato The Astonishing. Anticipato a dicembre dal singolo The Gift of Music, l'album è uscito il 29 gennaio 2016 ed è un'opera rock suddivisa in due dischi.Durante il 2017 il gruppo ha tenuto un nuovo tour mondiale volto a celebrare i 25 anni dall'uscita di Images and Words, eseguito nella sua interezza insieme alla suite A Change of Seasons, originariamente scartata dal disco.
Nel maggio 2017 James LaBrie, durante un'intervista concessa a Rockbook, ha rivelato l'intenzione del gruppo di registrare un album atto a rappresentare ciò che sono attualmente, cercando di realizzare «il nostro miglior sforzo». Qualche mese più tardi viene annunciata la firma di un accordo a lungo termine a livello mondiale con la Sony Music attraverso la Inside Out Music, che si sarebbe occupata della distribuzione del quattordicesimo album in studio. L'album, come spiegato da John Petrucci, non verrà pubblicato tuttavia prima del 2019.Le sessioni di registrazione sono cominciate nella metà di luglio 2018, dove tutti i componenti si sono riuniti in un fienile di New York adattato in uno studio di registrazione. Come spiegato da Petrucci, le musiche sono state scritte da tutto il gruppo e i testi dallo stesso, da John Myung, LaBrie e per la prima volta anche da Mike Mangini.Il 2 novembre 2018 sono stati annunciati il titolo dell'album, Distance over Time, e la relativa tournée, durante la quale verrà proposto nella sua interezza il quinto album in studio Metropolis Pt. 2: Scenes from a Memory del 1999. Il disco è stato pubblicato il 22 febbraio 2019 e preceduto a dicembre dall'uscita del primo singolo Untethered Angel.
I Dream Theater hanno eseguito numerose cover durante la loro intera carriera, soprattutto a partire dal tour promozionale dell'album Six Degrees of Inner Turbulence. In tre serate speciali, precisamente nelle città di Barcellona, Chicago e New York, il gruppo ha eseguito interamente l'album Master of Puppets dei Metallica, dopo un set completo del loro repertorio e tra lo stupore dei fan.
Mike Portnoy concepì l'idea di questi "cover show" come la prima di una serie di serate da suonare come "omaggio" ai gruppi che maggiormente influenzarono i Dream Theater nella loro formazione e nel loro sviluppo. Alla tappa successiva del tour il gruppo eseguì l'album The Number of the Beast degli Iron Maiden. Infine, l'11 ottobre 2005 i Dream Theater riproposero l'album The Dark Side of the Moon dei Pink Floyd.
Già nel 1993 i Dream Theater avevano proposto in concerto una reinterpretazione di Damage Inc., brano conclusivo di Master of Puppets dei Metallica, con ospite Mark "Barney" Greenway, cantante dei Napalm Death. Nello stesso concerto, suonarono inoltre insieme a Steve Howe, chitarrista degli Yes, effettuando un medley che riprendeva alcuni suoi classici come Machine Messiah, Heart of the Sunrise, Close to the Edge e terminava con Wurm (dall'album The Yes Album, terza parte del pezzo Starship Trooper). Assieme al cantante Steve Hogarth e al chitarrista Steve Rothery dei Marillion, eseguirono anche una reinterpretazione di Easter.
Serate di sole reinterpretazioni furono riproposte ancora ad Amsterdam, Londra, Buenos Aires, San Paolo e Tokyo (11 ottobre, 25 ottobre, 4 dicembre, 11 dicembre e 13 gennaio), oltre che il 15 gennaio durante il concerto di Osaka. The Dark Side of the Moon fu nuovamente eseguito il 25 ottobre a Londra. Il 13 e il 15 gennaio 2006, rispettivamente a Tokyo e Osaka, i Dream Theater eseguirono dal vivo l'album dei Deep Purple Made in Japan.
Nel 2009, con la pubblicazione del decimo album in studio Black Clouds & Silver Linings, il gruppo si è cimentato anche nella registrazione di 6 cover (rock, progressive e metal), racchiuse nel secondo disco dell'edizione speciale dell'album.
Da menzionare anche un'esecuzione dal vivo di Cemetery Gates dei Pantera a Dallas, in Texas, per commemorare la scomparsa di Dimebag Darrell, eseguita durante una data del Gigantour. In questa esibizione LaBrie cantò le parti pulite del brano, mentre quelle più dure furono eseguite da Russell Allen dei Symphony X e Burton C. Bell dei Fear Factory. L'assolo venne eseguito da Dave Mustaine dei Megadeth.
Influenzati da storici gruppi di genere rock progressivo tra cui Pink Floyd, Yes, Jethro Tull, King Crimson, Kansas ed Emerson, Lake & Palmer, i Dream Theater sono considerati il gruppo principale e di maggior riferimento della scena progressive metal e sono inoltre indicati tra gli inventori del genere. L'uscita dell'album Images and Words, nel 1992, è spesso menzionata come "data ufficiale di nascita" del progressive metal.In realtà prima di loro vi erano stati già alcuni gruppi che avevano provato una commistione tra heavy metal e rock progressivo, tra cui Rush, Queensrÿche, Fates Warning e Sieges Even. Il loro heavy metal, infatti, si presentava più sperimentale rispetto ad altri gruppi di quel periodo. Tuttavia, la loro musica risultava ancora basata sulle sonorità classiche del metal e solo per brevi tratti si concedeva a momenti di sperimentazione che tuttavia consistevano in semplici arpeggi di chitarra e melodie leggermente più delicate che solo in parte si rifacevano alla tradizione progressive. La loro musica, per quanto più evoluta rispetto ad altri gruppi metal, non aveva ancora le caratteristiche per essere considerata vero e proprio progressive metal.
Solo con l'arrivo dei Dream Theater si arriverà ad una vera e propria fusione fra i due e solo dopo l'uscita di Images and Words la definizione progressive metal comincerà ad essere utilizzata ed altri gruppi adotteranno questa formula dando origine ad una nuova realtà musicale. Proprio per questo motivo i Dream Theater vengono designati come i padri del progressive metal.
Brian King JaM Progductions! Interview with John Petrucci and Mike Portnoy in Theater of Dreams 29 (2003), pp. 14–20.
Scott Hansen, James LaBrie: As this man thinks in Theater of Dreams 27/28, (2003) pp. 26–30.

Drulingen è un comune francese di 1.465 abitanti situato nel dipartimento del Basso Reno nella regione del Grand Est.

Druso Giulio Cesare (in latino: Drusus Iulius Caesar; 7 ottobre 14 a.C. – Roma , 14 settembre 23), nato come Nerone Claudio Druso (Nero Claudius Drusus) ma meglio conosciuto come Druso minore (Drusus minor, per distinguerlo dallo zio Druso maggiore) o Druso II (per distinguerlo sia dallo zio sia dal nipote Druso Cesare), è stato un politico e generale romano, appartenente alla dinastia giulio-claudia.
Figlio dell'imperatore Tiberio, fu sorpassato come erede alla porpora imperiale dal fratello adottivo Germanico, con il quale si instaurò un rapporto di conflitto ma anche di collaborazione. Dopo aver sedato una rivolta militare in Pannonia nel 14, venne eletto console per l'anno successivo. Visse per un periodo nella capitale e prese poi l'incarico di governatore nell'Illirico, quando nel 19 Germanico morì, lasciando Druso come unico erede del Principato. Il giovane venne eletto console una seconda volta nel 21 e ricevette la tribunicia potestas nel 22, ma finì nelle mire del potente e ambizioso prefetto del pretorio Seiano, per mano del quale morì.
Le principali fonti storiche su Druso minore sono quelle dei grandi annalisti e biografi imperiali romani: Tacito, che con i suoi Annales ci racconta la storia di Roma dal 14, anno della morte del primo imperatore, Augusto; Svetonio, che nelle sue Vite dei Cesari ci narra la storia dei primi dodici imperatori romani, compreso Giulio Cesare; Cassio Dione, che nella sua imponente opera, l'Historia romana, ci fa un resoconto cronologico di tutti i fatti accaduti dalla fondazione di Roma, nel 753 a.C., fino alla sua epoca nel 229 d.C., coprendo un arco temporale di quasi un millennio; Velleio Patercolo, che con le Historiae romanae ad M. Vinicium libri duo racconta gli eventi relativi al mondo antico dalla caduta di Troia proprio fino alla morte di Druso minore. Altri accenni a Druso sono fatti da Plinio il Vecchio nella sua Naturalis historia, un trattato naturalistico di 37 libri.
Dalle fonti antiche emerge che Druso era un abile comandante militare che sapeva mostrare la sua intelligenza nelle occasioni più importanti. Era però criticato per la sua vita mondana, costellata di vizi e banchetti, ma soprattutto per la sua crudeltà, un eccessivo compiacimento nel vedere spargere sangue, tanto che le spade più affilate vennero chiamate "Drusiane" in suo onore. Questi suoi comportamenti licenziosi e dissoluti erano spesso criticati dal padre Tiberio, che lo rimproverava sia in privato che pubblicamente.Altri aspetti messi in evidenza, soprattutto da Tacito, sono la sua arroganza e superbia: dietro un'apparente modestia nascondeva un agire sfrontato: facendo finta di accogliere le richieste del Senato, adattava poi le decisioni dell'assemblea per i propri scopi. La sua intolleranza e la sua impulsività, inoltre, sfociavano spesso in diverbi che lo mettevano in scomode posizioni. Era oltretutto molto viziato dal padre Tiberio, che gli permetteva viaggi di piacere in Campania anche quando ciò significava oltraggiare i senatori. Anche Plinio ci riporta un aneddoto che ci fa capire come Druso conducesse una vita mondana, seguendo i consigli del raffinato gastronomo Apicio, a dispetto della condotta che gli veniva suggerita dal padre.
Druso minore, nato come Nerone Claudio Druso, fu il primogenito di Tiberio Claudio Nerone (successivamente diventato imperatore) e Vipsania Agrippina. Il padre era figlio dell'omonimo Tiberio Claudio Nerone e Livia Drusilla, ma venne poi adottato da Augusto, nuovo marito della madre. Druso era quindi nipote adottivo di Augusto, il quale a sua volta era stato adottato da Giulio Cesare, e quindi, secondo quanto affermato dalla gens Iulia, discendente di Iulo, figlio di Enea e nipote della dea Venere. Da parte paterna, suo zio era Druso maggiore: era quindi cugino di Germanico e di Tiberio Claudio Nerone (futuro imperatore Claudio), oltre che zio dei figli di Germanico Gaio Cesare "Caligola" e Agrippina minore, madre dell'imperatore Nerone. Da parte materna, era nipote di Marco Vipsanio Agrippa, intimo amico e generale di Augusto, e Pomponia Cecilia Attica; sua zia materna era Agrippina maggiore, che sposò Germanico, e quindi Caligola e Agrippina minore erano anche suoi cugini.
Druso nacque il 7 ottobre del 14 a.C. all'interno della dinastia giulio-claudia. Secondo alcuni storici, la sua data di nascita sarebbe da collocare nel 13 a.C., ipotesi però smentita da lavori storiografici più moderni. Nel 12 a.C., mentre Vipsania era incinta del fratello minore di Druso, i genitori furono costretti a divorziare dallo stesso Augusto, che voleva che Tiberio sposasse sua figlia, Giulia; Tiberio, con grande dolore, acconsentì alla decisione e Vipsania perse il bambino. Nel 6 a.C. Tiberio decise di abbandonare Roma per ritirarsi a Rodi, probabilmente disgustato dalla moglie con la quale i rapporti si erano guastati dopo la morte del loro bambino. Il padre di Druso lo lasciò quindi da solo a Roma insieme alla non amata moglie, partendo da Ostia senza ascoltare le preghiere di tutti coloro che volevano che restasse.Nel 4, quando Augusto decise di adottare Tiberio quale suo successore, il padre di Druso tornò sulla scena politica e gli fu imposto dallo stesso Imperatore di adottare a sua volta il nipote Germanico, figlio del fratello Druso maggiore, anteponendolo così in linea di successione a suo figlio naturale, Druso minore, che era più giovane di un solo anno. In quello stesso anno, Druso cambiò il suo nome da Nerone Claudio Druso a Druso Giulio Cesare, poiché era sotto la potestas di Tiberio, e sposò la cugina Claudia Livilla, vedova di Gaio Cesare. Poco dopo nacque la loro prima figlia, Giulia Livia; ebbero poi, nel 19, una coppia di gemelli, Tiberio e Germanico Gemello. Nel 2 aveva intanto ricevuto la toga virilis, mentre tra il 7 e l'8 fu pontefice.
La carriera politica di Druso ebbe inizio nell'11 quando, per volere di Augusto, venne nominato questore; già due anni prima gli era stato permesso dallo stesso Augusto di partecipare alle riunioni del Senato pur non essendo senatore, e forse questo fu favorito dai successi militari del padre Tiberio. Nel 13, fu nominato membro permanente del comitato ristretto del Senato, che Augusto aveva creato per affrontare il problemi quotidiani dell'assemblea.Sempre nel 13 Augusto gli permise di partecipare alla corsa per la carica di console, anche senza aver mai ricoperto l'incarico di pretore. Nel mese di maggio del 14, fu nominato Arvalis e ad agosto, quando Augusto morì, Druso lesse in pubblico quattro libri nei quali erano riportate le parole dell'Imperatore defunto sui suoi funerali, sulle decorazioni del suo mausoleo, sulla sua amministrazione e le ultime istruzioni sui poteri assegnati a Tiberio e al popolo. Inoltre durante i funerali, ai quali Germanico non partecipò poiché impegnato in Gallia, Druso pronunciò un elogio funebre per il nonno dai rostri. Nel testamento lasciato dall'Imperatore, Druso venne designato come erede di secondo grado, al pari del fratello acquisito Germanico, figlio di Druso maggiore.
Durante quello stesso anno, nella Pannonia, ci fu una violenta rivolta militare portata avanti dalle legioni VIII Augusta, VIIII Hispana e XV Apollinaris, guidate dal legato Quinto Giunio Bleso. Per calmare i rivoltosi, Tiberio decise quindi di inviare il figlio Druso in quella regione come legatus fiancheggiato da due coorti pretoriane, sebbene egli avesse molto scarsa, o addirittura nessuna, esperienza militare. Per consigliarlo mandò anche il prefetto del pretorio Lucio Elio Seiano, che era molto influente presso Tiberio. Arrivato in Pannonia, Druso entrò nell'accampamento dei rivoltosi e lesse il messaggio datogli dal padre che dichiarava che:
L'incarico di rispondere all'inviato imperiale fu affidato al centurione Giulio Clemente, che cominciò chiedendo il congedo dopo sedici anni, invece di venti, un'indennità alla fine del servizio, un denario al giorno di paga e che i veterani non fossero più tenuti sotto le bandiere. La risposta fu che Druso non aveva il potere di rispondere alle richieste e che si sarebbe dovuto consultare il Senato, cosa che generò molte perplessità nei soldati che non capivano che cosa fosse andato a fare il figlio del Principe se non aveva poteri.
Allora i rivoltosi incominciarono a minacciare i pretoriani e gli altri inviati imperiali, soprattutto Gneo Cornelio Lentulo, ritenuto il meno propenso a far accettare le richieste dei legionari. Lentulo, mentre tornava nell'accampamento di Druso, fu colto in un'imboscata, preso a sassate e gravemente ferito, riuscendosi a salvare solo grazie ai soldati corsi in suo aiuto. Durante quella notte ci fu un'eclissi lunare, evento che i soldati in rivolta interpretarono come un segnale di morte e incominciarono a chiedere a suon di trombe e di corni agli dei di non essere puniti; intanto Druso decise di convocare presso di lui i suoi consiglieri, mandando dei suoi agenti a diffondere sfiducia nei confronti dei sobillatori nel campo nemico. Alcuni collaboratori chiesero al figlio del Principe di mandare a Roma Quinto Giunio Bleso, uno dei vecchi comandanti delle legioni e collaboratore di Druso, Lucio Aponio, un cavaliere agli ordini di Druso, e Giusto Catonio, un centurione primipilus. Nel seno del comando di Druso si accese una discussione fra coloro che volevano attendere gli ordini da Roma e chi voleva che si intervenisse subito; Druso decise di agire: fece uccidere i capi rivoltosi Percennio e Vibuleno e poi cominciò a dare la caccia agli altri sobillatori. Alcuni furono trucidati dai centurioni e dai pretoriani mentre altri vennero consegnati dai loro stessi soldati, in segno di fedeltà all'Imperatore. Le Legioni VIII e XV si arresero, mentre la VIIII insisteva nell'aspettare la volontà di Tiberio, ma, rimasta sola, alla fine dovette cedere e la rivolta fu sedata; Druso decise quindi di tornare a Roma senza aspettare l'arrivo dei legati.Nel frattempo anche Germanico era stato allontanato da Roma a causa di una rivolta in Germania. La spedizione venne condotta con efficacia e Tiberio, parlando al Senato dei successi dei figli, spese parole di elogio per entrambi.
Nel 15 divenne console per la prima volta insieme a Gaio Norbano Flacco ed entrò a far parte dei Sodales Augustales. In quell'anno fu decretato il trionfo per Germanico e Druso ebbe la direzione dei giochi gladiatorii, offerti anche a nome del fratello, che furono ricordati come pieni di spargimenti di sangue e crudeltà, tanto che il popolo ne ebbe orrore e Tiberio dovette rimproverare il figlio. In quegli anni cominciò a essere presente una forte divisione nella corte tra i sostenitori di Druso e quelli di Germanico: Tiberio guardava al figlio adottivo con sospetto e temeva la sua popolarità mentre favoriva il figlio naturale; molti nobili, però, guardavano con diffidenza alle origini di Druso e di sua moglie che, contrapposte con quelle di Germanico e Agrippina, erano considerate umili. I due fratelli, però, erano tra di loro in buoni rapporti e si mantenevano indifferenti ai litigi dei parenti.Nel 17 Druso fu mandato come governatore nell'Illirico, per far pratica nel servizio militare e per guadagnarsi il favore dell'esercito. Tiberio scelse di mandare il figlio sia per allontanarlo dalle mollezze della città, sia per assicurare a entrambi i figli delle legioni a loro fedeli, usando come pretesto le lotte tra le tribù germaniche dei Cherusci e degli Svevi. Inoltre, dato che l'imperatore stava riformando l'Illirico in due diverse province, la Dalmazia e la Pannonia, Druso era stato inviato anche per organizzare l'amministrazione delle nuove province. Mentre Druso e Germanico erano ancora a Roma, morì il pretore Vipstano Gallo; al suo posto i due favorivano Decimo Aterio Agrippa, un loro parente. La legge imponeva, però, che valesse il criterio del numero dei figli e molti senatori si opposero ad Agrippa; Tiberio decise infine di ignorare la legge e Agrippa fu eletto con una piccola maggioranza.Druso andò come governatore in Illirico, accompagnato dalla moglie Livilla. Alla fine dell'anno gli fece visita Germanico, che si trovava in Dalmazia. Poco dopo, il fratello assunse l'incarico di console, senza però recarsi a Roma, ma visitando varie province. Nel 19 Druso incominciò ad acquisire gloria militare portando i Germani allo stremo appoggiando conflitti interni: il potente re dei Marcomanni Maroboduo venne cacciato dal rivale Catualda, appoggiato dai Goti e dai capi marcomannici corrotti, e dovette chiedere aiuto a Tiberio. Maroboduo fu accolto dai Romani a Ravenna, ma intanto anche Catualda venne spodestato da Vibilio, capo degli Ermunduri, e fu accolto a Forum Iulii nella Gallia Narbonense. I Romani imposero ai Germani del Danubio il re Vannio, del popolo dai Quadi. Il Senato, vista anche l'ascesa al trono di Armenia di Artaxias, favorita da Germanico, decretò che i fratelli avessero l'onore dell'ovazione.
Mentre Germanico si trovava ancora ad Antiochia di Siria, però, presentò i sintomi di una violenta malattia e pochi giorni dopo, il 10 ottobre, morì e i sospetti di tutti caddero sull'odiato Tiberio e sul suo inviato in Siria Gneo Calpurnio Pisone, ritenuto l'attuatore materiale dell'avvelenamento. Quando i resti di Germanico arrivarono in Italia nella primavera del 20, sbarcando a Brindisi, Druso, insieme con Claudio e i figli di Germanico che si trovavano a Roma, andò incontro al corteo funebre e vi si unì a Terracina.Finito il periodo di lutto, Druso dovette tornare nell'Illirico, mentre a Roma tutti guardavano sempre con ansia al destino di Pisone, che era ancora in Asia minore. Questi, timoroso per il suo futuro, inviò nella capitale il figlio, mentre lui stesso cercava rifugio proprio presso Druso, poiché pensava che questi fosse felice per la morte del suo rivale. Druso però rispose a Pisone che, se le voci sul suo coinvolgimento nell'assassinio si fossero rivelate vere (cosa da lui non desiderata), sarebbe stato implacabile nei suoi confronti. Pisone tornò quindi a Roma insieme con la moglie Plancina per presentarsi al processo sulla morte di Germanico. Druso lo seguì poco dopo, rimandando però la cerimonia dell'ovazione deliberata dal Senato. Il processo contro Pisone era incominciato e l'accusato era certo di essere condannato: preferì, quindi, suicidarsi invece di subire la condanna a morte. Druso, uscito dalla città per rinnovare gli auspici, vi ritornò il 28 maggio accolto dall'ovazione; pochi giorni dopo questo evento, la madre di Druso, Vipsania, morì, unica figlia di Agrippa a essere morta naturalmente. Probabilmente a questo periodo risale il suo ingresso nel collegio degli auguri.
Nel 21 Druso assunse nuovamente l'incarico di console e all'inizio dell'anno Tiberio, suo collega nel consolato, decise di andare a vivere in Campania, a Nola, per abituare il figlio a svolgere da solo le funzioni consolari. Questa opportunità fu colta al volo da Druso, che la sfruttò per guadagnarsi conoscenze e favori, intervenendo nelle dispute tra i senatori con maniere pacate. Una questione che dovette affrontare l'erede al trono fu l'utilizzo dell'immagine del Principe per proteggersi dai crimini: il caso specifico era di un senatore, Gaio Cestio, che accusava una donna, Annia Rufilla, di aver usato l'immagine dell'Imperatore per proteggersi dall'accusa di frode. Altri senatori lamentarono che addirittura degli schiavi usavano questo metodo e chiedevano quindi al console una punizione esemplare: Druso condannò quindi Rufilla al carcere dopo averne accertato la colpevolezza.Intanto era scoppiata una rivolta in Gallia, che Tiberio volle che si reprimesse sotto il suo diretto comando mentre restava in Campania. Il Senato fu informato solo a guerra finita e il Principe spiegò il fatto che nessuno dei due consoli vi aveva partecipato affermando che non era necessario che i principi abbandonassero Roma solo per una ribellione. Verso la fine dell'anno venne accusato il poeta Clutorio Prisco: questi, dopo aver composto un carme per i funerali di Germanico, ne aveva composto uno anche per quelli di Druso, mentre questi era malato, nella speranza di un grande guadagno. Su proposta del console designato Decimo Aterio Agrippa, fu suggerita per Prisco la pena capitale; solo pochi si schierarono a favore del poeta, che alla fine venne incarcerato e ucciso immediatamente.
Nel 22 Tiberio chiese al Senato la tribunicia potestas per Druso, potere che dai tempi di Augusto era riservato solo all'imperatore o al suo successore designato. Infatti, finché Germanico era ancora in vita, Tiberio aveva tenuta sospesa la scelta, ma, morto il figlio adottivo, Druso era l'unico erede rimastogli. I senatori, avendo previsto la richiesta del Principe, accettarono con adulazione, predisponendo che venissero innalzati archi, statue, templi e altari agli dei. Marco Giunio Silano propose inoltre che al posto dei nomi dei consoli venissero usati quelli dei tribuni per indicare la data, senza però avere successo tra i senatori. Tiberio, però, volle che le cerimonie venissero ridotte e Druso, che intanto aveva raggiunto il padre in Campania, inviò una lettera al Senato nella quale esprimeva tutta la sua gratitudine. Questo atto venne considerato un oltraggio all'importanza della carica che gli era stata attribuita e molti iniziarono a contestare i modi di Druso, che ancora giovanissimo veniva educato ai piaceri e a non presentarsi neanche per ricevere gli onori più alti dello Stato.
Nel 23 iniziò la forte decadenza dei Giulio-Claudi: infatti il prefetto del pretorio Lucio Elio Seiano cominciò a far avanzare la sua posizione politica al fine di essere designato erede dell'impero. Accrebbe i suoi poteri di prefetto del pretorio mettendo sotto il suo diretto comando tutte le coorti presenti a Roma e nominando lui stesso i centurioni e i tribuni. Tuttavia la famiglia imperiale era ricca di possibili eredi (Druso minore era il successore diretto, c'erano poi i suoi due gemelli e i tre figli di Germanico), i quali ostacolavano le mire di potere del prefetto. Seiano decise quindi di iniziare con l'eliminazione del rivale più pericoloso: Druso. Questo odio reciproco con il figlio del Principe era alimentato anche da una recente disputa durante la quale Druso, dal temperamento impulsivo, aveva alzato i pugni contro Seiano e lo aveva colpito con uno schiaffo.
Il prefetto, constatato ogni pericolo, decise quindi di colpire Druso attraverso la moglie Livilla, che era inoltre sorella di Germanico, e, fingendosene perdutamente innamorato, la portò all'adulterio e la mise contro il marito. Seiano riuscì inoltre ad avvicinarsi sempre di più a Tiberio, diventando il suo consigliere personale, e Druso si lamentava spesso della cosa col padre; inoltre ogni pensiero e confidenza dell'erede venivano diffusi dalla moglie, ormai caduta nel disonore. Seiano scelse di avvelenare Druso attraverso un veleno che avesse un effetto lento, in modo che sembrasse un malattia. Il veleno fu somministrato dal liberto Ligdo, uno degli schiavi preferiti di Druso, che si dice Seiano avesse legato a sé con lo stupro. Druso morì il 14 settembre del 23.Tiberio pensò che il figlio fosse morto di stravizi, ma ne fu molto addolorato. Continuò comunque a presentarsi in Senato, cosa della quale fu accusato, e al defunto furono attribuiti gli stessi onori funebri che erano stati concessi a Germanico. I funerali furono fastosi e il corteo pieno di immagini degli antenati, da Enea e Romolo fino ai Claudii, e Druso fu sepolto nel mausoleo di Augusto, accanto al fratello Germanico. La morte di Druso fu però accolta con dolore simulato, poiché tutti erano felici di veder rifiorire la dinastia dell'amato Germanico; Seiano, visto che non si erano condotte indagini sulla morte del giovane, decise di continuare con i suoi delitti partendo dal fatto che Agrippina, la moglie di Germanico, mal dissimulava la sua gioia per la rifioritura dei suoi figli. Nello stesso anno morì anche uno dei gemelli di Druso e Livilla, Germanico.
Seiano, prima di cadere anche lui in disgrazia, riuscì quindi a far uccidere anche Agrippina e i suoi due figli maggiori Nerone e Druso, mandandoli o in esilio o condannandoli alla fame. I dettagli dell'omicidio di Druso furono scoperti solo otto anni dopo grazie alla moglie di Seiano, Apicata, che confessò tutto e fece torturare anche i due liberti Ligdo ed Eudemo, quest'ultimo medico personale di Livilla. Svetonio afferma che Tiberio lasciò che Seiano uccidesse Druso e la stirpe di Germanico per favorire l'accesso al trono del suo nipote naturale, il figlio di Druso, Tiberio Gemello.
Druso appare sia nel romanzo Io, Claudio (1934) di Robert Graves sia nel suo adattamento televisivo Io Claudio imperatore (tratto dal romanzo Il divo Claudio e sua moglie Messalina, dello stesso autore), prodotto dalla BBC (1976) (nel quale è interpretato da Kevin McNally). In entrambe queste due opere appare sotto lo pseudonimo Castore, soprannome datogli per aver colpito in pubblico un cavaliere e per il suo amore verso i giochi; Castore era infatti il nome di un famoso gladiatore dei suoi tempi.È presente anche nella serie televisiva britannica The Caesars (1968) nella quale è interpretato da William Corderoy.
 Druso minore, Istituto dell'Enciclopedia Italiana, 2010, Dizionario di storia. 

Il Ducato di Ferrara, Modena e Reggio è l'antica entità statuale sotto il controllo della casata estense e legata da vincoli di vassallaggio con lo Stato Pontificio iniziata nel 1471 e terminata nel 1598. I duchi di Ferrara governarono il ducato sino al momento della devoluzione.
L'antico ducatus Ferrariae, nominato per la prima volta (755 circa) al tempo del re longobardo Desiderio, faceva parte dei territori dell'esarcato di Ravenna (la «Romània»), e quindi dei domini della Chiesa.
Il marchese Tedaldo di Canossa ottenne (984 circa) dal sommo pontefice il possedimento per sé ed i suoi eredi, dietro pagamento di un tributo. Il tramonto dei Canossa si consumò con la morte (1115) della gran contessa Matilde di Canossa, proprio mentre a Ferrara nacque e si consolidò l'istituto comunale, che pose fine all'antico ducatus.
Il libero comune di Ferrara visse per circa 150 anni. Dal 1208, con Azzo VI d'Este, si instaurò la signoria della casata, di parte guelfa. Da questo momento, gli Estensi estesero il loro dominio anche sulle terre di Modena e Reggio.
Ferrara e i suoi domini facevano parte formalmente dello Stato della Chiesa, mentre Modena e Reggio del Sacro Romano Impero, pertanto i signori d'Este erano feudatari del Papa per il territorio di Ferrara, e dell'imperatore per i territori di Modena e Reggio.
Nel 1471 il signore Borso d'Este, che dal 1452 era già duca di Modena e Reggio, ottenne dal papa Paolo II il titolo ducale anche per Ferrara, poco prima della morte.
Alfonso II (1559-1598).Il territorio originario del ducato includeva l'attuale provincia di Ferrara, eccezion fatta per Cento che entrerà nei possessi estensi solo nel 1502, e per il Polesine di Rovigo. La penetrazione nel contado iniziò nella seconda metà del XII secolo: Comacchio fu occupata nel 1299. A sud il confine con il comune di Bologna era marcato dal Navile. Tra il 1288 ed il 1289 i comuni di Modena e poi di Reggio si assoggettarono volontariamente agli Estensi. Reggio però venne subito persa e sarà riconquistata solo nel 1409.All'inizio del XV secolo iniziò l'ampliamento dello Stato verso Ravenna, culminato con la presa della Romagna d'Este, ossia il territorio di Lugo di Romagna. Tra il 1429 ed il 1451 fece atto di dedizione a Ferrara gran parte della Garfagnana con l'importante fortezza di Castelnuovo, mentre nel 1431 si sottomisero le aree più remote dell'Appennino reggiano, come Ligonchio e Piolo.
Rovigo e gran parte del Polesine andarono perduti in gran parte al termine della guerra del sale, del 1482-1484. I luoghi rimasti agli Estensi sulla sponda sinistra del Po, noti col nome di Transpadana Ferrarese, rimasero legati a Ferrara anche dopo l'annessione dell'antica capitale estense allo Stato Pontificio e vennero separati definitivamente nel 1815. Alla fine del XV secolo furono espugnate alcune importanti rocche, quali Montecchio, poste al confine con Parma.
L'interruzione della linea dinastica con Alfonso II, che non ebbe figli legittimi, fu la giustificazione per papa Clemente VIII di rientrare in possesso del feudo di Ferrara. Questi infatti non riconobbe la successione ad Alfonso di Cesare d'Este, del ramo di Montecchio, successione ritenuta illegittima dal pontefice. Il luogo di sepoltura privilegiato degli Este era nel monastero del Corpus Domini a Ferrara.Il ramo di Montecchio risaliva ad Alfonso d'Este, figlio del duca Alfonso I e di Laura Dianti. La relazione tra Alfonso I e Laura Dianti avvenne nel periodo successivo alla morte della moglie legittima del duca, Lucrezia Borgia, dalla quale erano nati ben tre eredi maschi. Non è certo se Alfonso I avesse o meno sposato Laura Dianti prima di morire. 
Da questa relazione nacquero Alfonso (1527-1587) ed Alfonsino (1530-1547). Ad Alfonso il padre assegnò la terra di Montecchio, in territorio reggiano. Nel 1549 Alfonso di Montecchio aveva sposato Giulia Della Rovere (figlia del duca di Urbino Francesco Maria I della Rovere), da cui gli nacque Cesare (1562-1628). Il 13 ottobre dello stesso 1562 l'imperatore Ferdinando I aveva elevato il territorio di Montecchio a marchesato.Nel 1598 Cesare d'Este del ramo cadetto ed illegittimo degli Este di Montecchio, era designato alla successione di Alfonso II d'Este, ma papa Clemente VIII che non aveva riconosciuto la discendenza che Alfonso I d'Este aveva avuto da Laura Dianti, in base a una bolla papale di Pio V che escludeva dalle successioni nei feudi pontifici i discendenti naturali, non concesse a Cesare il feudo di Ferrara.
Diversamente accadde per le città di Modena e Reggio, feudi imperiali, per i quali l'imperatore Rodolfo II considerò legittima la successione degli Este di Montecchio e pertanto concesse l'investitura a Cesare d'Este.Cesare d'Este si autonominò duca anche di Ferrara, ma di fronte alla scomunica papale e alla presenza dell'esercito pontificio stanziato a Faenza, decise di rinunciare. Gli Estensi rimasero titolari del solo ducato di Modena e Reggio, scegliendo Modena come nuova capitale dello Stato.
Così si svolse la devoluzione del ducato di Ferrara allo Stato della Chiesa. La legazione conservò il nome di "ducato", ma in realtà divenne una provincia di confine dello Stato Pontificio, e da quel momento la vita culturale ed economica della città, che aveva vissuto momenti di grandissimo splendore, subì un forte arresto.
 Catalogo on-line del patrimonio artistico degli Estensi sparso per i musei del mondo, su ww3.comune.fe.it.
Il Ducato di Milano (1395-1797, dal 1708 detto anche Ducato di Milano e Mantova) fu un antico Stato dell'Italia settentrionale mai del tutto indipendente ma facente parte, nel corso della sua storia, del Sacro Romano Impero fino al 1499, del Regno di Francia dal 1499, dell'Impero spagnolo dal 1535 e della Monarchia asburgica dal 1714. Nel corso dei secoli la sua estensione variò molto, agli inizi del '400, al tempo di Gian Galeazzo Visconti, toccò la sua massima estensione, venendo a comprendere quasi tutta la Lombardia, parti del Piemonte (Novara, Vercelli, Tortona, Alessandria, Asti), del Veneto (Verona, Vicenza, Feltre, Belluno) e dell'Emilia (Parma, Piacenza, Bologna ecc.), più un'effimera occupazione di zone del centro Italia (Pisa, Siena, Perugia, Assisi).
Nel corso del XV secolo Venezia conquistò il Veneto ex visconteo, più Bergamo, Brescia e Crema, perciò alla fine del '400 con gli Sforza il ducato si stabilizzò nella metà occidentale dell'attuale regione Lombardia, con parti del Piemonte e dell'Emilia, oltre al Canton Ticino oggi in Svizzera. Tra '500 e '600 il ducato perse Parma e Piacenza (a favore della Chiesa e poi dei Farnese), inoltre il Canton Ticino e la Valtellina (agli Svizzeri e ai Grigioni); agli inizi del '700 perse tutta la zona piemontese e lombarda ad ovest del Ticino, quest'ultima corrispondente alla Lomellina, che venne annessa dai Savoia, mentre al contrario nel 1708 annesse Mantova.
Il ducato fu costituito ufficialmente l'11 maggio 1395, quando Gian Galeazzo Visconti, già Vicario Imperiale e Dominus Generalis di Milano, ottenne il titolo di Duca di Milano per mezzo di un diploma firmato a Praga da Venceslao di Lussemburgo, imperatore del Sacro Romano Impero (1378-1400). La nomina fu ratificata e celebrata a Milano il 5 settembre 1395. Gian Galeazzo Visconti ottenne la patente per inquartare il biscione visconteo con l'Aquila imperiale nella nuova bandiera ducale.
Il ducato, le cui frontiere mutarono sensibilmente nel tempo, aveva come capitale la stessa città di Milano e comprendeva principalmente la Lombardia ad esclusione del territorio di Mantova, appartenente alla casa dei Gonzaga; esso si estendeva, seppur in alcuni casi per pochi anni, tra Emilia, Liguria, Piemonte, Toscana e Veneto, spingendosi anche nelle terre dell'attuale Cantone Ticino. Formalmente, esso era parte del Sacro Romano Impero, ma era di fatto indipendente.
Al diploma imperiale del 1395, che istituiva il nuovo ducato esteso alla sola città di Milano e al suo "contado", seguì un secondo documento datato 13 ottobre 1396 con il quale furono estesi i poteri ducali a tutti i domini viscontei, e dove sono citati i centri più significativi del ducato: Alessandria, Asti, Avenza (Carrara), Bassano del Grappa, Belluno, Bergamo, Bobbio, Borgo San Donnino (Fidenza), Bormio, Brescia, Crema, Cremona, Como, Feltre, Lodi, Novara, Novi Ligure, Parma, Piacenza, Pontremoli, Reggio nell'Emilia, Riva del Garda, Rocca d'Arazzo, Sarzana, Soncino, Tortona, Vercelli, Verona, Vicenza. Inoltre fu adottata la primogenitura maschile legittima per la successione dinastica e fu creata la Contea di Pavia, appannaggio dell'erede al trono. Nel 1397 un ulteriore diploma imperiale istituì tra i feudi viscontei la contea di Angera (25 gennaio 1397). Falso, invece, è un ulteriore diploma imperiale, firmato dallo stesso Venceslao di Lussemburgo a Praga il 30 marzo 1397, con il quale il re dei Romani avrebbe proclamato Gian Galeazzo anche Dux Lombardiae.
Dopo aver raggiunto la massima espansione sotto lo stesso Gian Galeazzo, morto nel 1402, le frontiere del ducato milanese andarono progressivamente riducendosi, sino a comprendere, al termine dell'età austriaca, soltanto il territorio compreso fra Svizzera, Ticino, Po e Adda, con parte del Cremonese e del Mantovano.
Nel corso del XV secolo, le regioni che costituiscono oggi il Cantone Ticino furono ripetutamente invase dagli Svizzeri. I confini del ducato verso la Svizzera, l'attuale frontiera tra Lombardia e Confederazione Elvetica, tranne la Valtellina, che appartenne ai Grigioni fino al 1797, si stabilizzarono nel 1515 dopo la sconfitta dell'esercito svizzero a Marignano da parte di forze venete e francesi.
Le sorti di Milano si intrecciarono sin dal XIII secolo con quelle della Casa dei Visconti, i quali ripresero la politica di espansionismo territoriale ereditata dal Comune ambrosiano. Uno fra i primi esponenti viscontei a guidare la città lombarda fu Ottone Visconti, eletto arcivescovo nel 1262 e che sconfiggerà i Della Torre nella battaglia di Desio nel 1277. Nella prima metà del secolo successivo i suoi nipoti e pronipoti giunti al governo di Milano (Matteo, Galeazzo I, Azzone, l'arcivescovo Giovanni) allargarono l'area d'influenza viscontea sulle regioni circostanti. Un'eguale politica di allargamento e consolidamento fu perseguita nella seconda metà del secolo dai loro successori (Matteo II, Bernabò e Gian Galeazzo).
Dopo un periodo contrassegnato da tensioni fra i vari membri della potente famiglia, Gian Galeazzo Visconti, nipote di Bernabò, nel 1385 con un colpo di mano giunse al potere e, via via, unificò i vasti domini familiari sparsi nell'Italia settentrionale.
Si dice che i territori soggetti al suo dominio fruttassero a Gian Galeazzo in un anno, oltre la rendita ordinaria di 1.200.000 fiorini d'oro, altri 800.000 di sussidi straordinari.
Alla morte di Gian Galeazzo Visconti (1402), il giovane figlio Giovanni Maria non seppe mantenere le conquiste paterne ed il ducato andò incontro ad una rapida disgregazione a partire da Poschiavo che, dopo due anni di rivolta, nel 1408 passò alla Lega Caddea.Nel 1412 Giovanni Maria morì assassinato a Milano. Gli succedette al trono il fratello minore Filippo Maria, che, dopo aver ripreso il controllo di gran parte del ducato, riprese la politica espansionistica perseguita da Gian Galeazzo ed entrò in contrasto con la Repubblica di Venezia. La guerra, dichiarata nel 1426, durò diversi anni, e si concluse con la Pace di Ferrara (1433), in cui Filippo Maria Visconti cedette alla Serenissima le città e i territori di Brescia e Bergamo.
Alla morte senza eredi di Giovanna II d'Angiò (1435), la corona del regno di Napoli fu contesa fra Angioini ed Aragonesi. Filippo Maria Visconti formò una lega con Venezia e Firenze e si schierò con gli Angioini; in seguito, in uno dei suoi frequenti cambi di schieramento passò con gli Aragonesi ma fu sconfitto dagli ex alleati, guidati dal condottiero mercenario Francesco Sforza. Nel 1441 Filippo Maria firmò la Pace di Cremona, con la quale cedette altre terre alla Repubblica di Venezia e diede in moglie a Francesco Sforza la propria figlia naturale Bianca Maria, che in dote al marito portò Cremona ed il suo contado, eccetto Castelleone e Pizzighettone, piazzaforte che fu scambiata con Pontremoli in Lunigiana.
Alla morte di Filippo Maria, ultimo dei Visconti (agosto 1447), fu istituita la cosiddetta Aurea Repubblica Ambrosiana, una forma di governo repubblicana istituita da un gruppo di nobili milanesi. La Repubblica affidò la difesa contro Venezia a Francesco Sforza che, dotato di notevoli capacità strategiche, approfittò della crisi della repubblica per farsi nominare Duca di Milano (25 marzo 1450).
Venezia non aveva abbandonato il suo desiderio di espandersi in Lombardia e quindi strinse un'alleanza con Alfonso d'Aragona, Re di Napoli, e con l'Imperatore Federico III d'Asburgo (1440-1493) contro Francesco Sforza ed i suoi alleati. La caduta di Costantinopoli, conquistata dai Turchi però mise in pericolo l'assetto dei possedimenti veneziani nell'Egeo e dopo 4 anni di guerra si giunse alla firma della Pace di Lodi (aprile 1454).
Con questo documento Francesco Sforza ed Alfonso d'Aragona furono riconosciuti rispettivamente Duca di Milano e Re di Napoli, la Repubblica di Venezia estese il suo dominio fino all'Adda e fu conclusa la Santissima Lega Italica contro i Turchi.
L'equilibrio politico raggiunto con la Pace di Lodi durò fino alla morte di Lorenzo il Magnifico (8 aprile 1492) ed alla discesa di Carlo VIII in Italia (1494).
Galeazzo Maria, figlio di Francesco Sforza, a causa del suo governo considerato da molti tirannico, fu assassinato in una congiura. Il figlio, Gian Galeazzo Sforza, governò sotto la reggenza della madre Bona di Savoia, finché lo zio, Ludovico il Moro usurpò il trono del ducato. Ludovico il Moro, figlio di Francesco Sforza, riuscì ad ottenere la tutela del nipote Gian Galeazzo ed a confinarlo nel Castello di Pavia, dove nel 1494 morì in circostanze così misteriose che non pochi sospetti si addensarono attorno allo stesso Moro.
Si guastarono perciò i rapporti fra Ludovico e Ferdinando d'Aragona: Gian Galeazzo aveva infatti sposato una nipote del Re di Napoli, il quale prese le parti del legittimo erede. Ludovico il Moro rispose incoraggiando Re Carlo VIII di Francia a rivendicare il Regno di Napoli, poiché fino al 1442 il trono partenopeo era appartenuto al casato francese degli Angioini. Nel 1494 Carlo VIII discese in Italia e conquistò Napoli, sconvolgendo l'equilibrio fra i vari stati italiani e dando inizio alle guerre d'Italia (1494-1559).
Nel 1495 Carlo VIII fu cacciato dalla Penisola da una Lega composta dagli Stati italiani, Sacro Romano Impero, Spagna ed Inghilterra, ma solo tre anni dopo, nel 1498, il Duca d'Orléans, divenuto Re di Francia col nome di Luigi XII, fece valere le proprie pretese sul ducato di Milano: un suo antenato, Luigi di Turenna, aveva infatti sposato nel 1389 Valentina Visconti, figlia del duca Gian Galeazzo, il cui contratto matrimoniale stabiliva che, nel caso di estinzione della dinastia viscontea, il titolo di Duca di Milano andasse ai discendenti di Valentina. Luigi XII, protestandosi legittimo erede dei Visconti, invase lo Stato milanese nel 1499, scacciandone Ludovico il Moro. L'ex sovrano sforzesco cercò inutilmente di contrastare le truppe transalpine, chiedendo anche aiuto all'Imperatore, ma riuscì soltanto a riprendere per breve tempo la capitale e poche altre terre. Sconfitto e fatto prigioniero a Novara nel 1500, fu deportato in Francia, nel Castello di Loches, ove morì il 27 maggio 1508.
Luigi XII rimase Duca di Milano fino al 1512, quando l'esercito svizzero scacciò quello francese dalla Lombardia e pose sul trono milanese Massimiliano Sforza, figlio di Ludovico il Moro. Fra il 1512 ed il 1515 i Cantoni svizzeri controllarono de facto il ducato.
Sotto il regno di Francesco I di Valois la Corona francese riuscì a ristabilire la propria sovranità sul ducato milanese. Nel 1515, dopo la sanguinosa battaglia di Marignano, che vide la sconfitta dell'esercito elvetico, il sovrano francese depose Massimiliano e si installò sul trono ducale. Nonostante la sconfitta gli Svizzeri riuscirono però a conservare i territori lungo la strada che dal Passo del San Gottardo conduce alle porte di Como (odierno Canton Ticino). Il trattato di Noyon del 1516 confermò il possesso del Ducato di Milano ai francesi. Francesco di Valois governò il ducato fino al 1521, quando Carlo V, Re di Spagna e Imperatore del Sacro Romano Impero, innalzò al trono del ducato il giovane fratello di Massimiliano, Francesco II Sforza.
Dopo la decisiva sconfitta francese nella battaglia di Pavia il 24 febbraio 1525, che lasciò alle forze imperiali di Carlo V il predominio in Italia, Francesco II Sforza si unì alla Lega di Cognac contro l'Imperatore: insieme a lui, la Repubblica di Venezia, la Repubblica fiorentina, il Pontefice Clemente VII ed il Regno di Francia. Il Duca fu rapidamente soverchiato dalle truppe imperiali, ma riuscì a mantenere il controllo su alcune città e piazzeforti del ducato. Grazie alla Repubblica di Venezia che cedette in cambio del ritiro delle pretese imperiale su Milano tutta la costa pugliese (Brindisi, Monopoli, Gallipoli, Polignano, Lecce, Bari e Trani), dovuto anche al fatto che Carlo V non voleva scontrarsi con i Veneziani, "perché se non avesse ceduto, non avrebbe potuto aver pace con i Veneziani e sarebbe stata une guerre immortelle en Italie", e lui sapeva di non avere i mezzi per spuntarla, perché preme troppo ai Veneziani che Milano non venga in mano d'oltramontani, dato che non si ritenevano "atti all'occuparlo né poi proporzionati per poterlo tenere". Francesco II Sforza morì senza eredi nel 1535 aprendo una nuova questione per la successione al trono. In questo periodo, per la precisione nel 1532, Francesco II Sforza chiede e ottiene da parte di Papa Clemente VII l'erezione di Vigevano, città alla quale la sua famiglia era sempre stata profondamente legata, a capoluogo del Vigevanasco, dopo che questa aveva ottenuto nel 1530 il titolo di città e sede vescovile secondo le medesime modalità.
Il Re di Francia Francesco I e Carlo V reclamavano il ducato facendosi guerra. Quest'ultimo, rivendicandolo come feudo imperiale, ottenne il controllo del ducato e vi installò il figlio Filippo con diploma imperiale firmato a Bruxelles l'11 ottobre 1540. Il possesso del ducato da parte di Filippo fu finalmente riconosciuto dal re Enrico II di Francia nel 1559, con la Pace di Cateau-Cambrésis.
Il ducato di Milano rimase soggetto ai sovrani spagnoli sino all'inizio del XVIII secolo. In questo periodo la sua capitale divenne con San Carlo e Federico Borromeo uno fra i principali centri della Controriforma in Italia.
C'erano tasse sulla famiglia, sulla farina, sull'olio, sui cereali, sul vino, sulle proprietà, sulle vendite, sul reddito, sulle attività commerciali e sulla legna. Le milizie spagnole si preoccupavano solamente di reprimere i malcontenti invece che la delinquenza. Neppure i monasteri sfuggivano alla malavita, anzi lì si reclutavano i briganti a servizio di priori ed abati e spesso erano gli stessi monaci a diventare delinquenti. Il Vescovo di Milano tentò di contrastare questa dissolutezza sciogliendo l'Ordine degli Umiliati, sede della malavita dell'epoca, e diede l'autorizzazione al Foro ecclesiastico di processare gli imputati che si fossero macchiati di bestemmia, sodomia e adulterio; ma riuscì soltanto ad inasprire i rapporti tra lui e il popolo perché le sentenze del nuovo Tribunale erano ancora più dure di quelle dei tribunali governativi. Un'altra piaga fu la peste che colpì Milano nel 1576 e soprattutto nel 1630. Il numero esatto di vittime (senz'altro migliaia) è sconosciuto. Il morbo si diffuse anche per le processioni propiziatorie e per la caccia alle "streghe" (ritenute responsabili della peste): in entrambi i casi le riunioni servirono solo a peggiorare la situazione. L'economia si riprese a fatica solo dopo decenni. Dopo la peste le campagne erano rimaste incolte, fallirono molti negozi, botteghe, industrie e si perse molta manodopera. 
La valutazione del «periodo spagnolo» è molto controversa. Indubitabile appare la decadenza economica che colpì il ducato, in particolare dall'inizio del XVII secolo. Occorre però ricordare che tale involuzione si manifestò - seppure con forme e dimensioni diverse - nell'Italia intera. Inoltre il declino economico del Milanese, e in generale di tutt'Italia fu forte ed evidente solo dopo il 1620, ovvero dopo quasi un secolo dall'inizio della dominazione spagnola. Molto influente per la percezione negativa di questo periodo fu il romanzo ottocentesco I promessi sposi, scritto da Alessandro Manzoni.
Con il trattato di Baden, che mise fine alla guerra di successione spagnola, il ducato di Milano fu ceduto alla Casa degli Asburgo d'Austria, che lo conservarono fino alla conquista francese compiuta da Napoleone Bonaparte nel 1797. Nel corso del XVIII secolo la superficie del ducato – nonostante l'accorpamento con il Ducato di Mantova, dotato però di forti autonomie rispetto a Milano – si ridusse ulteriormente, arrivando ad un'estensione inferiore addirittura all'attuale Lombardia: infatti, non appartenevano al ducato milanese Bergamo, Brescia, Crema, la Valtellina, l'Oltrepò Pavese e la Lomellina.
Il governo degli Asburgo d'Austria fu caratterizzato da rilevanti riforme amministrative, che i sovrani del casato austriaco – ispirati dai principi del cosiddetto Assolutismo illuminato – introdussero anche nei loro territori lombardi: per esempio, la risistemazione del catasto, la soppressione della censura ecclesiastica, lo sviluppo dell'industria della seta.
A seguito della vittoriosa campagna di Napoleone Bonaparte nell'Italia settentrionale nel 1796, il ducato, affidato ad una Giunta interinale di governo, fu ceduto alla Repubblica Francese dagli Asburgo con il Trattato di Campoformio nel 1797. Ma già nel 1796 i Francesi avevano istituito sui territori del ducato di Milano lo Stato vassallo della Repubblica Transpadana, fusasi con la Repubblica Cispadana nel 1797 andando a costituire la Repubblica Cisalpina, di cui Milano divenne la capitale. Dopo la sconfitta di Napoleone, sulla base delle decisioni prese dal Congresso di Vienna il 9 giugno 1815, il ducato di Milano non venne restaurato ma entrò a far parte del Regno Lombardo-Veneto, parte dell'Impero austriaco, il cui Imperatore era di diritto sovrano del Regno Lombardo-Veneto.
Forte di una tradizione economica che affondava le proprie radici nel pieno del medioevo e nel ruolo da sempre rivestito da Milano nella Pianura Padana, gli Sforza furono i primi a dare al ducato milanese tracce dell'economia che sarebbe stata la sua forza nei secoli successivi. Ludovico il Moro diede un grande impulso alla città di Milano ed al suo contado, improntandolo su un'economia manifatturiera (soprattutto della seta e della bachicoltura nelle campagne), accresciuta dalla lavorazione del ferro e dalla produzione di armi e cannoni che nel corso del Cinquecento fecero di Milano tra le prime e migliori produttrici di armi da fuoco in Italia. Notevole fu la zootecnia nelle campagne e la viticoltura.
Durante l'epoca spagnola, l'economia delle città del ducato di Milano entrò in crisi nella propria autonomia, ma non nella propria produttività che invece si incentrò essenzialmente nella siderurgia e nella metallurgia.
Il Ducato di Milano in epoca della dominazione austriaca venne così suddiviso amministrativamente:
Ducato di Milano: Provincia di Milano e contado, contado della Martesana, Como e contado, Lodi e contado, Lecco e contado, Varese e contado, Monza, Magenta, Casalmaggiore, giurisdizione di Calciana e Valle Intelvi, contado della Val di Seprio
Ducato di Mantova: Mantova, Suzzara, principato di Sabbioneta, principato di Bozzolo, principato di Gonzaga, principato di Castiglione delle Stiviere e Solferino (annesso nel 1773)
Feudi autonomi ed imperiali: marchesato di Gazzuolo e Dosolo (1305-1776); signoria di Soave e di San Martino Gusnago (-1776), baronia di Bettola e Retegno (-1764), signoria della Valsolda (-1783).Nel 1786 gli Austriaci divisero il territorio in 8 province (Bozzolo, Como, Cremona, Gallarate, Lodi, Mantova, Milano e Pavia). Un anno dopo la provincia di Bozzolo divenne provincia di Casalmaggiore, e la provincia di Gallarate provincia di Varese.
La necessità di un primo servizio diplomatico stabile iniziò a sentirsi nel Ducato di Milano col consolidamento del potere dei duchi nel XIV secolo. Il rapporto nell'ambito di politica estera tra lo stato di Milano e le sue rappresentanze mercantili e cittadine, ad ogni modo, fu sempre dicotomico: da un lato vi erano regolari ambasciatori della corte presso le varie città Europee dell'epoca e presso gli stati italiani, dall'altro vi era un secondo gruppo costituito da persone nominate dai rappresentanti del comune di Milano. Se i primi si preoccupavano in gran parte di decidere le questioni internazionali, i secondi si orientavano sulla difesa delle ragioni economiche e mercantili del milanese oltre alla difesa dei diritti consuetudinari acquisiti nel tempo presso specifici stati.
La prima rappresentanza ad essere stabilita fu quella voluta dal duca Gian Galeazzo Visconti presso la Repubblica di Genova e l'ambasciatore in loco ebbe sempre per Milano un ruolo privilegiato dal momento che la città era reputata a ragion veduta il naturale sbocco marittimo del ducato. Anche dopo la scoperta dell'America, ad ogni modo, la diplomazia milanese non sentì particolarmente il bisogno di orientarsi verso l'Atlantico e le grandi potenze, ma oltre a conservare i rapporti tradizionali con Spagna e Francia, sviluppò un forte legame con gli altri territori appartenenti alla dinastia degli Asburgo e coi paesi ad essi confinanti, anche per ragioni politiche (nel XVI secolo la diplomazia milanese si spinse sino in Polonia ed in Ungheria). Tra le famiglie milanesi maggiormente impegnate nella carriera diplomatica si ricordano i Melzi, gli Adobati, i Croce, i Ferrero, i Ghiringhelli, gli Ossi, i Pecchio, i Pestalozzi, i Rivolta, gli Stampa e gli Zanelli (o Azanelli). Si ricordi inoltre la presenza della Nunziatura apostolica a Milano.
Alessandria: istituita nel 1175, fu suffraganea di Milano fino al 1805, benché passata sotto la sovranità dei Savoia.
Como: istituita nel IV secolo, possedeva anche 219 parrocchie nel Canton Ticino fino al 1884.
Milano: fondata nel I secolo, divenne arcivescovato avendo come suffraganee diocesi poste sotto altre sovranità (Brescia, Crema).
Tortona: istituita nel I secolo d.C. fu soppressa nel 1803 e ricostituita nel 1817.
dipendevano direttamente dalla Santa Sede le diocesi di Mantova (1453) e Pavia.
Andrea Gamberoni, A Companion to Late Medieval and Early Modern Milan: The Distinctive Features of an Italian State, 9004284095, 9789004284098	Brill Academic Publishers 2015
(IT, DE, FR) Ducato di Milano, su hls-dhs-dss.ch, Dizionario storico della Svizzera. 
(EN) Ducato di Milano, su Enciclopedia Britannica, Encyclopædia Britannica, Inc.