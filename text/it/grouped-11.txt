
La giovane signora Grandhall, sindaco di un paesino e vedova, vive con la figliastra e il suocero. Durante un temporale, un fulmine colpisce la statua del vecchio sindaco, ovvero il marito morto. Per rimediare al danno subito dal monumento, la vedova Grindhall si reca a New York, alla ricerca di uno scultore che possa rifargli la testa. Lo scultore scelto si innamora della donna e, per conquistarla, si mette di buzzo buono a corteggiarla, trovando appoggio anche nei parenti della donna.

Anders Kallur (Ludvika, 6 luglio 1952) è un ex hockeista su ghiaccio, allenatore di hockey su ghiaccio e dirigente sportivo svedese.
Kallur iniziò a giocare nel campionato svedese arrivando a metà degli anni 1970 nella prima divisione con le maglie del Modo Hockey, del Södertälje SK e infine dello Djurgårdens IF nel 1978. Al termine della stagione la squadra giunse seconda ma Kallur vinse il Guldpucken come miglior giocatore dell'anno. Quell'anno si trasferì in Nordamerica e fece parte della squadra dei New York Islanders capace di vincere quattro Stanley Cup consecutive tra il 1979-1980 ed il 1982-1983.Dopo il ritiro avvenuto nel 1985 ed una breve esperienza da allenatore in Italia con l'Hockey Club Brunico (1986-1987), dal 1989 è osservatore in Europa dapprima per i New York Islanders e poi dei New York Rangers.

Andrea Lucchetta (Treviso, 25 novembre 1962) è un telecronista sportivo ed ex pallavolista italiano.
Nel corso degli anni 1980 e 1990 ha fatto parte della nazionale italiana di pallavolo, con cui ha vinto il campionato d'Europa 1989, il campionato del mondo 1990 e tre World League consecutive dal 1990 al 1992.
Inizia la sua carriera pallavolistica nelle file della seconda divisione dell'Astori Mogliano Veneto nel 1979-1980, per poi passare a Treviso nel 1980-1981 in A2. L'anno successivo l'approdo nella massima serie nelle file della Panini Modena dove giocherà per ben 9 stagioni fino al 1990, anno in cui passa a Milano. In questi anni vince 4 Scudetti, 1 Coppa dei Campioni, 1 Coppa delle coppe, 3 coppe CEV e 3 Coppe Italia.
Durante il suo soggiorno a Modena ha luogo la prima convocazione in nazionale, avvenuta nel 1983, così come il suo esordio a Chieti, avvenuto il 15 luglio 1982 in Italia-Unione Sovietica 2-3. Per il Milano gioca 4 stagioni vincendo una Coppa delle Coppe e 2 Mondiali per Club. Nel 1994 passa all'Alpitour Cuneo, dove con l'allenatore Silvano Prandi nel 1996 fa il poker vincendo Coppa CEV, Supercoppa Italiana, Supercoppa Europea e Coppa Italia di Serie A1. Dopo vari ripensamenti, chiude la sua carriera a Modena nel 2000.
La sua esperienza con la nazionale italiana conta 292 presenze. Nel suo palmarès vi sono 1 bronzo olimpico nel 1984, 1 campionato europeo nel 1989, 1 campionato del mondo nel 1990 e 3 World League consecutive nel 1990, 1991 e 1992.
Nel 2007, insieme alla cosiddetta generazione di fenomeni, la nazionale che negli anni 1990 vinse per tre volte consecutive il campionato del mondo, aderisce al progetto della CEV di creare un campionato sperimentale Master aderendo a creare una nazionale Veterans, che riunisca i grandi volti della pallavolo degli anni '90. La nazionale Veterans ha esordito a Modena nell'aprile 2007. Il 13 ottobre 2007 ha vinto con l'Italia il Campionato europeo veterans, battendo la Russia in finale per 2-1 (25-16, 23-25, 15-12).
Per la stagione 2009-2010 è il commentatore della Serie A Tim su RaiSportPiù insieme a Francesco Pancani ed è commentatore per Rai Sport del Mondiale di pallavolo 2010 e dei campionati di pallavolo maschile e femminile dalla stagione 2010-2011. Ha partecipato anche alle telecronache delle Olimpiadi di Londra 2012. Durante le Paralimpiadi 2012 commenta il Sitting Volley, specialità paralimpica istituzionalizzata dall'accordo FIPAV-CIP.
Dal 2012 commenta il campionato maschile e femminile di serie A1 su Rai Sport e tutti gli eventi internazionali della nazionale maschile di pallavolo. Durante le Olimpiadi di Rio 2016 commenta le partite di pallavolo maschile e di beach volley. È inoltre l'ideatore e co-produttore della serie animata Spike Team e del film Il sogno di Brent, realizzati con Rai Fiction, oltreché l'ideatore del docu-reality Spike Girls - Schiacciatrici.
 Campionato italiano: 4Modena: 1985-86, 1986-87, 1987-88, 1988-89 Coppa Italia: 5Modena: 1984-85, 1985-86, 1987-88, 1988-89
Nel 1992 pubblica con la RTI Music il singolo Go Lucky Go spinto da Edoardo Hazan, all'epoca direttore di Radio 105, parteciperà anche ad una puntata del Festivalbar 1992.
Nello stesso anno conduce la trasmissione Go Lucky Go dedicata alla pallavolo italiana, sempre su Radio 105. L'anno seguente pubblica il disco Schiacciamo l'Aids per sensibilizzare i giovani sul problema dell'AIDS.

Andrea Massena, in francese André Masséna, duca di Rivoli, principe di Essling (Nizza, 6 maggio 1758 – Parigi, 4 aprile 1817), è stato un generale francese di origine italiana, maresciallo dell'Impero.
Di modeste origini sociali, Massena diede prova di grandi qualità militari durante le guerre rivoluzionarie francesi, dimostrandosi uno dei migliori generali della Repubblica. Dopo essere stato il principale luogotenente del generale Napoleone Bonaparte durante la prima campagna d'Italia, vinse la seconda battaglia di Zurigo, che ebbe grande importanza per le sorti francesi nel 1799. Durante l'Impero napoleonico confermò le sue notevoli capacità militari sia come generale alle dipendenze dirette di Napoleone, sia come comandante autonomo in teatri secondari. L'insuccesso della campagna nella penisola iberica contro gli anglo-portoghesi nel 1810 mise fine alla sua carriera di comandante sul campo.
Dotato di elevate capacità strategiche e tattiche, in grado di esercitare il comando con energia e avvedutezza, Massena aveva carattere solido ed entusiasta; Napoleone lo riteneva il suo miglior comandante, tanto da soprannominarlo "figlio prediletto della vittoria" per la sua brillante prova alla battaglia di Rivoli.
Nonostante alcune debolezze morali, la grande avidità e i metodi di guerra a volte spietati, Andrea Massena è considerato uno dei più grandi generali francesi del periodo rivoluzionario e napoleonico.
Figlio di Giulio Cesare e di Caterina Fabre, nacque a Nizza, allora soggetta al Re di Sardegna, nel maggio del 1758. La nascita, avvenuta il 6, fu registrata all'atto del battesimo, il giorno 8, dall'abate Ignazio Cacciardi nello stato delle anime della cattedrale di Santa Reparata a Nizza.
Il nonno paterno Domenico aveva avuto, oltre al primogenito Giulio Cesare, altri due figli, Agostino e Guglielmo Marcello. Il padre, un piccolo commerciante di vini la cui famiglia, proveniente dal Piemonte e installata da tre secoli nella valle della Vesubia, possedeva alcuni appezzamenti nell'immediato entroterra nizzardo, e morì ancora giovane il 13 dicembre 1764. Ultimo di tre figli, Andrea rimase orfano all'età di sei anni.
La madre si risposò presto e affidò il piccolo Andrea ai parenti che seguivano l'azienda agricola della famiglia, presso Levenzo e Sospello. Trovatosi a lavorare sin da bambino, e trascurato nell'educazione, a 13 anni Massena si imbarcò come mozzo su navi mercantili, effettuando anche alcune traversate oceaniche.
Sbarcato nel 1775, diciassettenne, si arruolò come volontario nel reggimento Royal-Italien, un'unità militare francese dell'Armata Reale cui militavano soldati italofoni, provenienti anche dalla Corsica, con base a Tolone. Presso tale unità aveva servito anche il padre (arruolato nel 1747) e, all'atto del suo arruolamento, vi era in servizio lo zio, Guglielmo Marcello.
Massena vi rimase arruolato per 14 anni, a fianco dello zio che, tra l'altro, gli diede un'istruzione di base e gli insegnò a leggere e capire le mappe.
Durante questi anni mostrò spiccate doti militari e avanzò nei vari gradi subalterni, fino a raggiungere nel 1784, a 26 anni, il grado di aiutante (il massimo cui potesse aspirare un cittadino comune, essendo tutti i posti di ufficiale riservati alla nobiltà).
Il 3 agosto 1789, durante i primi giorni della Rivoluzione francese, si congedò dal reparto e si stabilì ad Antibes, ove erano di guarnigione già da un anno gli Chasseurs royaux de Provence (Cacciatori reali di Provenza), nuovo nome assunto dal Royal-Italien. Qui conobbe la figlia di un farmacista, Marie-Rosalie Lamarre, e la sposò, dedicandosi senza molto successo al commercio, quindi al contrabbando e, secondo alcuni, anche alla pirateria. Nel frattempo, tentò invano di essere arruolato nell'appena costituita Guardia nazionale francese.
Massena, la cui carriera militare era stata bloccata per ragioni di classe sociale, intravide nella Rivoluzione francese una possibilità di riscatto personale e aderì sin dal 1790 al Club degli Amis de la Constitution (Club degli amici della Costituzione).
Con l'esilio di gran parte dei nobili (e dunque di gran parte dei quadri militari) e la caduta delle discriminazioni di classe per l'accesso ai gradi d'ufficiale, nel 1791 poté tornare ad arruolarsi direttamente con il grado di capitano. In breve tempo fu promosso aiutante maggiore nella Guardia nazionale e, poco dopo, fu impegnato a formare il 2º Battaglione dei Volontaires du Var (Volontari del Var), ottenendo la promozione prima a tenente colonnello e poi a colonnello entro l'agosto del 1792. Il 22 agosto 1793 salì al grado di generale di brigata e il 20 dicembre dello stesso anno divenne generale di divisione.
Andrea Massena cominciò la sua brillante carriera militare nel corso delle guerre rivoluzionarie francesi. Durante la guerra della prima coalizione partecipò alla prima campagna del Piemonte nell'esercito repubblicano, facendosi molto apprezzare dai superiori anche grazie alla sua perfetta conoscenza del territorio della contea di Nizza, divenuto teatro di guerra. Il 29 settembre 1792 Massena era al fianco del generale Anselme quando le truppe francesi entrarono nella città di Nizza; successivamente partecipò alle esazioni e alla campagna di scristianizzazione della popolazione, che scatenarono il movimento partigiano sabaudo detto barbetismo, contro il quale Massena condusse una violenta repressione.
Nel 1793 Massena partecipò all'assedio di Tolone e il 17 dicembre guidò con distinzione una delle ali dell'esercito francese che riconquistò, grazie al piano di operazioni progettato dal giovane maggiore Bonaparte, comandante dell'artiglieria dell'armata, l'importante base navale. Per le capacità dimostrate in azione, Massena venne ancora promosso al grado di generale di divisione e assegnato al comando dell'ala destra della Armata d'Italia che era stata incaricata di attaccare la Repubblica di Genova, alleata dell'Impero austriaco.
La campagna del 1794 ottenne alcuni importanti successi e il generale Massena riuscì con le sue truppe a occupare i passi delle Alpi Marittime e prese parte alla conquista di Saorgio il 9 floreale anno II (29 agosto 1794); gravi difficoltà organizzative e la tenace resistenza delle forze austriache bloccarono però l'offensiva oltre le montagne. Inoltre i Termidoriani, i nuovi dirigenti politici rivoluzionari, avevano deciso su proposta di Lazare Carnot e in contrasto con i progetti di Maximilien Robespierre, di rimanere sulla difensiva in Italia, quindi le grandi operazioni furono interrotte e non ripresero fino alla metà del 1795.
Finalmente nell'autunno 1795 il Direttorio diede ordine al comandante dell'Armata d'Italia, generale Barthélemy Schérer, di riprendere l'offensiva in forze sul fronte delle Alpi e il generale Massena divenne il principale luogotenente del comandante dell'armata guidando due divisioni dell'ala destra. Tra il 22 e il 24 novembre 1795 si combatté la battaglia di Loano, che si concluse con la netta vittoria delle truppe francesi guidate con efficacia da Massena. Gli austriaci subirono pesanti perdite e dovettero battere in ritirata, mentre il generale occupò Savona il 26 novembre 1795.
Nonostante il brillante successo, il generale Schérer rinunciò a proseguire l'offensiva e preferì ritornare nella base di Nizza, poiché intralciato da gravi problemi logistici: l'armata, soprannominata spregiativamente "dei cenciosi", era priva di rifornimenti e da due mesi i soldati non ricevevano le paghe. Il generale Schérer, deluso e irritato anche dalle pressioni del Direttorio e del ministro Carnot, a favore di una ripresa dell'offensiva in Italia, decise di cedere il comando dell'Armata d'Italia e il 4 febbraio 1796 si dimise.
Massena, trentasettenne e già considerato un valente generale, sembrava destinato a succedere al generale Schérer nel comando della Armata d'Italia e accolse con un certo scetticismo la nomina invece del ventisettenne generale Napoleone Bonaparte, ritenuto inesperto e noto solo per le sue influenti frequentazioni politiche a Parigi. Anche gli altri comandanti di divisione manifestarono inizialmente ostilità verso il nuovo venuto, che peraltro fin dall'inizio diede prova di grande decisione, instancabile energia e sicura autorità di comando, impressionando fortemente Massena e gli altri generali che ben presto si misero disciplinatamente in azione per eseguire le audaci manovre studiate dal nuovo comandante.
Dopo un incontro con Bonaparte il 10 aprile 1796 in cui il comandante in capo illustrò a Massena i suoi piani, l'offensiva della divisione del generale attraverso il Passo di Cadibona ebbe immediato successo e frantumò in due parti lo schieramento degli eserciti austro-piemontesi. Seguirono rapidamente una serie di vittorie: il Regno di Sardegna firmò un armistizio, gli austriaci si ritirarono precipitosamente e il generale Bonaparte poté portare la guerra nel cuore dell'Italia settentrionale. Massena, che in una occasione aveva rischiato di cadere prigioniero del nemico durante un contrattacco austriaco che lo aveva sorpreso nel letto di una sua amante, ricevette l'encomio del Direttorio per l'energia e il coraggio dimostrato in queste vittoriose battaglie.
Dopo il forzamento del Po a Piacenza e la battaglia di Lodi, il generale Bonaparte entrò a Milano il 16 maggio dove, nonostante un'accoglienza entusiastica della popolazione, richiese una taglia di 20 milioni in oro e consentì alle truppe di saccheggiare liberamente, suscitando quindi dopo una settimana rivolte antifrancesi a Binasco e Pavia. Il 21 maggio il comandante dell'armata decise di riprendere l'avanzata e fu l'avanguardia guidata dal generale Massena che entrò a Brescia il 27 maggio e a Verona il 1º giugno. Durante la lunga fase difensiva della campagna, caratterizzata dai ripetuti tentativi degli austriaci di liberare la fortezza di Mantova, il generale Massena fu sempre coinvolto in prima linea con la sua divisione e ricevette l'apprezzamento di Bonaparte che lo descrisse "attivo, instancabile e audace". Nonostante gravi difficoltà logistiche e situazioni molto critiche, i soldati di Massena si batterono con valore a Castiglione, a Bassano e soprattutto alla battaglia di Arcole il 17 novembre 1796, dove il generale si impadronì del villaggio dopo un'accesa battaglia.
Il ruolo del generale Massena fu decisivo nella battaglia finale di Rivoli del 14 gennaio 1797.
I suoi soldati combatterono e marciarono incessantemente per due giorni e, sotto la guida del generale, dimostrarono un morale altissimo e grande combattività. Dopo aver distrutto con un violento attacco alla baionetta la colonna del generale Franz de Lusignan, Massena marciò in soccorso del generale Barthélemy Joubert e, dopo aver assicurato il successo francese, ripartì insieme con il generale Bonaparte verso sud con i suoi soldati. Il 15 gennaio sconfisse e accerchiò in gran parte anche la colonna austriaca del generale Giovanni Provera, che aveva tentato di sbloccare la fortezza di Mantova.
Per i successi raggiunti, la grande energia e l'abilità tattica dimostrata, Massena venne acclamato di fronte alle truppe dal generale Bonaparte l'enfant gâté de la victoire ("l'amato figlio della vittoria" o "il figlio prediletto della vittoria").
Nel marzo 1808 Napoleone, in ricordo della condotta di Massena nella grande battaglia, lo avrebbe insignito, al momento della creazione di quindici ducati da assegnare ai suoi migliori luogotenenti, del titolo onorifico di "Duca di Rivoli".
Accanto alle qualità di capo militare, durante la campagna d'Italia il generale Massena mostrò anche alcuni sue gravi debolezze morali. Divenne noto nell'armata come un inesauribile razziatore e un avido saccheggiatore per arricchimento personale di beni materiali; alcune città e le popolazioni delle regioni occupate vennero taglieggiate dalla divisione del generale Massena. Lamentele dettagliate giunsero a Bonaparte che tuttavia preferì non prendere provvedimenti. Inoltre Massena dimostrò grande passione per le donne, facendosi seguire dalla sua amante, Silvia Cepolini, durante la campagna fino alla tassativa ingiunzione di Bonaparte di cessare questa usanza sconveniente.
Dopo la vittoriosa conclusione della campagna d'Italia e la pace di Campoformio, Massena rimase nell'armata francese stanziata nella penisola. Ben presto, la forza di occupazione, al comando del generale Louis Alexandre Berthier, riprese le manovre aggressive contro gli ultimi stati indipendenti italiani, secondo le indicazioni del Direttorio: Massena venne quindi coinvolto nella burrascosa creazione e organizzazione della Repubblica Romana dopo la facile marcia del generale Berthier su Roma conclusasi l'11 febbraio 1798. Il Papa, Pio VI, venne trasferito a Siena e una Commissione civile francese si affiancò, con funzioni di stretto controllo, ai capi rivoluzionari locali della Repubblica. Il generale Berthier, scontento del compito affidatogli, cedette presto il comando dell'armata francese a Massena.
Fin dall'inizio il territorio della nuova repubblica giacobina era stato saccheggiato e devastato dall'esercito occupante e gravi depredazioni e razzie erano state opera dei fornitori delle truppe francesi e di alcuni generali; questo comportamento aveva suscitato le vive rimostranze degli ufficiali subalterni, le cui proteste si accentuarono dopo la nomina di Massena, ben conosciuto per la sua fama di razziatore e di avido depredatore. Inoltre, le truppe francesi a Roma erano particolarmente ostili a Massena poiché provenivano in gran parte dai reparti dell'armata del Reno del generale Jean Victor Moreau, che erano stati trasferiti in Italia, sotto il comando del generale Jean-Baptiste Bernadotte, nell'ultima fase della campagna, per rinforzare le forze del generale Bonaparte: questi reparti avevano avuto violenti contrasti e scontri fisici proprio con i soldati della divisione del generale Massena. Le truppe quindi si ammutinarono e neppure i commissari civili riuscirono a controllare la situazione e ristabilire la disciplina. Massena venne infine richiamato in patria e sostituito a Roma dal generale Laurent de Gouvion-Saint-Cyr, uno dei luogotenenti del generale Moreau.
Dopo la disavventura di Roma, nel 1799, durante la Seconda coalizione il generale Massena prese il comando delle forze francesi schierate in Svizzera e dovette affrontare grandi difficoltà contro gli eserciti austro-russi dell'arciduca Carlo e del generale Aleksandr Korsakov. Fu durante questa lunga e difficile campagna che il generale mostrò, oltre a energia, tenacia e coraggio, grandi capacità strategiche: dopo aver dovuto inizialmente ripiegare dietro il lago di Zurigo, respinse gli attacchi nemici e quindi, nel settembre 1799, prese l'offensiva e sbaragliò con un'abile manovra le forze austro-russe nella seconda battaglia di Zurigo. Dopo la vittoria organizzò subito una nuova manovra con colonne combinate per accerchiare il secondo esercito russo che, al comando del famoso maresciallo Aleksandr Suvorov, stava marciando attraverso le Alpi provenendo dall'Italia settentrionale. Il piano del generale Massena ebbe successo e le truppe russe, fortemente provate, riuscirono a evitare la distruzione solo con una estenuante ritirata verso est in un impervio terreno di montagna, dopo aver abbandonato l'artiglieria. La vittoria di Zurigo, considerato il più brillante successo della carriera militare di Massena, ebbe decisiva influenza sull'esito della guerra: la Svizzera rimase in possesso della Francia, il Direttorio rinsaldò la sua posizione politica in patria, lo zar Paolo I, deluso e irritato dalla sconfitta, ritirò i suoi eserciti e ben presto abbandonò la coalizione.
Dopo l'assunzione del potere da parte del generale Bonaparte a seguito del colpo di Stato del 18 brumaio, Massena prese il comando delle forze residue dell'armata d'Italia che dopo una serie di sconfitte erano schierate lungo l'Appennino Ligure. Attaccato in forze dall'esercito austriaco del generale Michael von Melas, Massena dovette ripiegare a Genova dove venne assediato dal nemico; nel corso del lungo assedio, il generale mostrò combattività e risolutezza e riuscì a continuare la lotta trattenendo gran parte delle forze austriache sul suo fronte, favorendo in questo modo le operazioni del Primo console Bonaparte che con l'Armata di Riserva aveva intrapreso una seconda campagna d'Italia attraversando le Alpi al Gran San Bernardo. Il 5 marzo 1800 Massena attraverso il valico della Colla di Boasi e inviò 800 soldati francesi per sedare la cosiddetta rivolta della Val Fontanabuona contro la Repubblica Ligure. Il 4 giugno 1800 dovette infine concludere una convenzione di evacuazione con le forze austriache anche perché Genova era praticamente senza viveri e alla fame visto il lungo assedio. Abbandonò la città con le truppe residue, facendo ritorno in Francia. Pochi giorni dopo però Bonaparte avrebbe vinto la decisiva battaglia di Marengo (14 giugno 1800) ribaltando completamente le sorti della guerra in Italia. Massena molto provato dal duro assedio, venne esonerato dal comando dell'armata d'Italia e poté godere di un periodo di riposo con la famiglia nel castello di Rueil.
Nel periodo successivo alla pace di Amiens, che aveva messo temporaneamente fine alla guerra in Europa, il generale Massena non mostrò particolare entusiasmo per il crescente potere personale di Bonaparte e per le scelte politiche del Primo console; in particolare criticò apertamente il concordato del 1801 ed espresse chiaramente il suo dissenso. Nonostante la scarsa simpatia che manifestava verso Bonaparte, il generale venne tuttavia compreso nell'elenco dei nuovi quattordici marescialli creati dopo la proclamazione nel 1804 dell'Impero. Dopo la nomina a maresciallo Massena non si segnalò più come oppositore e si dedicò soprattutto a sfruttare la sua importante posizione e i suoi incarichi per effettuare nei territori assegnati al suo comando speculazioni finanziarie, depredazioni e concussioni per arricchirsi.
Nonostante l'avidità del maresciallo, Napoleone manteneva un'alta considerazione delle sue qualità militari: egli lo riteneva, insieme con i marescialli Gioacchino Murat, Jean Lannes e Louis-Nicolas Davout, come uno dei pochi luogotenenti in grado di assumere il comando supremo temporaneo sul teatro delle operazioni in sua assenza. Durante l'esilio di Sant'Elena, l'imperatore affermò in un'occasione che egli aveva considerato, almeno per un certo tempo, Massena il suo miglior maresciallo.
Dopo lo scoppio della nuova guerra e la costituzione della Terza coalizione antifrancese nel 1805, Napoleone assegnò a Massena l'importante incarico di comandante supremo dell'armata d'Italia, per il quale doveva trattenere sul fronte italiano l'esercito austriaco guidato dall'arciduca Carlo in attesa degli sviluppi della situazione in Germania dove l'imperatore guidava personalmente la Grande Armata. Il maresciallo eseguì con successo la sua missione e dopo essere passato all'attacco in Veneto sconfisse l'arciduca nella battaglia di Caldiero del 30 ottobre 1805; quindi inseguì gli austriaci che ripiegavano verso Lubiana, dopo la catastrofe di Ulma che aveva aperto all'esercito di Napoleone la strada per Vienna. Massena continuò ad avanzare e superò le linee difese dalle retroguardie nemiche del Brenta, del Piave, del Tagliamento e dell'Isonzo, cercando, secondo gli ordini dell'imperatore, di impedire il ricongiungimento degli eserciti austriaci.
Dopo la conclusione della guerra, risolta da Napoleone con la schiacciante vittoria di Austerlitz, il maresciallo Massena rimase in Italia e ricevette dall'imperatore dopo il decreto del 27 dicembre 1805 il nuovo compito di invadere il Regno di Napoli, per detronizzare la dinastia Borbone e permettere la costituzione di un nuovo regno satellite della Francia ponendovi sul trono Giuseppe Bonaparte, fratello maggiore di Napoleone. In un primo tempo il maresciallo occupò senza molte difficoltà il territorio peninsulare, il re Ferdinando IV fuggì in Sicilia, mentre la fortezza di Gaeta cadde nel luglio 1806 dopo un assedio durato quasi cinque mesi; in realtà la situazione non era ancora stabilizzata e Massena dovette affrontare l'insurrezione legittimista di Basilicata e Calabria, che ricevette anche l'appoggio di un corpo di spedizione britannico. La guerra ben presto degenerò con spietate violenze da entrambe le parti, brutalità sulla popolazione, saccheggi e rappresaglie. Il maresciallo Massena diresse con grande durezza la repressione delle rivolte, devastando il territorio e imponendo misure draconiane con esecuzioni in massa: Fra Diavolo fu impiccato e la città lucana di Lauria venne completamente distrutta.
Nonostante questi metodi brutali, l'esercito francese non riuscì a soffocare rapidamente l'insurrezione. Il maresciallo Massena dovette lasciare in Calabria una parte delle sue forze al comando del generale Jean Reynier, mentre i britannici mantennero il possesso di Reggio fino al 1808. Il 1º marzo 1807 Massena, che aveva ripreso le sue attività di appropriazione anche in Italia meridionale ed era giunto al punto di vendere illegalmente licenze di commercio in completo contrasto con le direttive napoleoniche sul Blocco continentale contro la navigazione britannica, venne invece richiamato da Napoleone in Polonia dove l'imperatore gli assegnò il comando di un corpo di osservazione nelle retrovie della Grande Armata. Le truppe del maresciallo Massena rimasero tuttavia inattive e non parteciparono alle operazioni della primavera 1807 con le quali si decise in favore della Francia la guerra della Quarta coalizione contro la Russia e la Prussia.
Massena si lamentò con Napoleone per il modesto incarico assegnatogli e non fu soddisfatto di aver dovuto abbandonare il ricco e salubre territorio italiano per il rigido clima polacco. La salute del maresciallo declinò a causa di una grave patologia polmonare da cui fu colpito in questo periodo e nel 1808 dovette andare in congedo per malattia. Nel settembre 1808, durante una battuta di caccia a Fontainebleau insieme con Napoleone, rimase accidentalmente ferito al viso da un colpo di fucile e perse l'occhio sinistro; verosimilmente era lo stesso imperatore il colpevole del grave incidente anche se fu il maresciallo Berthier che si assunse la responsabilità dell'errore di tiro.
Il maresciallo Massena ritornò al comando di una forza operativa durante la guerra della Quinta coalizione. Napoleone affidò al suo esperto luogotenente il nuovo IV corpo d'armata in corso di costituzione e raggruppamento, con il concorso di nuove reclute, in Francia per rafforzare l'esercito rimasto in Germania per fronteggiare l'imminente offensiva dell'Impero austriaco. Il maresciallo marciò in Baviera anche se, nonostante i suoi sforzi e le incessanti sollecitazioni di Napoleone, prese parte solo marginalmente alla prima fase dei combattimenti. Alla battaglia di Landshut e alla battaglia di Eckmühl le truppe di Massena che stavano marciando a tappe forzate sotto la spinta del maresciallo, non giunsero in tempo per concludere l'accerchiamento dell'armata austriaca che quindi riuscì a sfuggire a nord di Ratisbona.
Dopo aver partecipato alla marcia su Vienna e aver combattuto la sanguinosa battaglia di Ebensberg contro le retroguardie austriache, dove venne criticato da Napoleone per aver frettolosamente sferrato un attacco frontale, il maresciallo ebbe un ruolo di grande rilievo durante la successiva battaglia di Aspern-Essling. Massena diresse il primo attraversamento del Danubio di fronte a Vienna e respinse coraggiosamente con le sue truppe gli attacchi austriaci contro il villaggio di Aspern, ma il crollo dei ponti provocò una grave crisi per le forze francesi schierate sulla riva settentrionale. Dopo la morte del maresciallo Jean Lannes e la decisione di Napoleone di rinunciare all'operazione, prese il comando della testa di ponte e organizzò con abilità la ritirata sull'isola di Lobau, in mezzo al fiume. Dopo questo insuccesso francese, il maresciallo Massena collaborò strettamente con l'imperatore per consolidare le posizioni francesi sull'isola e per organizzare metodicamente un nuovo attraversamento del Danubio, più a valle. Per il suo ruolo in questa fase della campagna e per la sua condotta nella sfortunata battaglia, Napoleone avrebbe assegnato a Massena il 14 ottobre 1809, al termine della guerra, il titolo di "principe di Essling".
Massena mostrò grande risolutezza anche nella successiva battaglia di Wagram; ferito a una coscia e impossibilitato a cavalcare, il maresciallo mantenne ugualmente il comando del IV corpo che guidò a bordo di un phaeton, con cui si spostava sul campo di battaglia. Napoleone, recatosi al suo posto di comando, salì in una occasione a bordo della vettura e i due diressero audacemente le operazioni da quell'improvvisato quartier generale sotto il fuoco nemico. Nella fase più critica della battaglia organizzò e diresse con successo, su ordine dell'imperatore, l'importante movimento del IV corpo sul fianco contro l'ala destra austriaca che minacciava di conquistare Aspern. Stabilizzata la situazione in quel settore grazie all'intervento decisivo dei soldati di Massena, Napoleone poté concludere con una vittoria l'aspra battaglia.
Il 17 aprile 1810 Napoleone affidò al maresciallo Massena il comando della grande offensiva in Portogallo, che avrebbe dovuto sconfiggere definitivamente l'esercito britannico del Duca di Wellington e imprimere una svolta decisiva a favore dei francesi della guerra nella penisola iberica. Nonostante le notevoli forze a disposizione, teoricamente oltre 130.000 uomini, il maresciallo, che aveva apertamente manifestato all'imperatore la sua scarsa soddisfazione per questo impegnativo incarico assegnatogli, non mostrò la consueta energia: Massena apparve indebolito fisicamente e moralmente, e aveva anche deciso di portare con sé la sua amante, madame Leberton, travestita da ufficiale. Intralciato dalla scarsa collaborazione dei suoi subordinati, dalle difficoltà concrete di rifornimento e di comunicazione in un territorio privo di risorse e infestato dai guerriglieri, non poté raggruppare più di 60.000 soldati per l'invasione del Portogallo e non riuscì a conseguire il successo contro le forze britanniche guidate in modo prudente e accorto dal generale Wellington.
Dopo aver atteso la mietitura per rifornire le sue truppe, il maresciallo conquistò le piazzeforti di Almeida e Ciudad Rodrigo e quindi in settembre entrò in Portogallo, ma il Duca di Wellington non si fece agganciare e ripiegò con ordine, dopo aver devastato il territorio davanti ai francesi. Trincerato solidamente su delle alture, il generale britannico respinse l'attacco del maresciallo Massena nella battaglia del Buçaco il 27 settembre 1810. Il maresciallo comprese l'errore di attaccare frontalmente la solida fanteria britannica e organizzò una manovra di aggiramento che permise di superare le difese nemiche e riprendere l'avanzata verso Lisbona, mentre il Duca di Wellington si ritirava con le sue forze intatte.
Massena proseguì quindi la sua avanzata e giunse, con le truppe indebolite dalle carenze di rifornimenti e ridotte numericamente, in vista di Lisbona, dove, tuttavia, si trovò di fronte le solide linee fortificate di Torre Vedras, organizzate dal Duca di Wellington per coprire la capitale e proteggere il suo esercito. Mentre le truppe britanniche erano rifornite via mare e quindi disponevano di sufficienti risorse per sostenere un assedio, la situazione dell'esercito francese, bloccato dalle fortificazioni e con difficoltà crescenti di rifornimento, divenne sempre più precaria. Dopo una lunga e inutile fase di guerra di posizione, il maresciallo Massena ritenne la situazione senza via d'uscita e decise di rinunciare all'assedio e ritirarsi verso Salamanca. In questa fase Massena aveva avuto un violento contrasto con il maresciallo Michel Ney, comandante di uno dei corpi della sua armata, che, pur avendo dimostrato grande combattività durante la campagna, era insofferente della sua subordinazione e poco disciplinato; il maresciallo Ney abbandonò quindi l'esercito e tornò in Francia. Inseguito lentamente dal Duca di Wellington, il maresciallo Massena decise invece di fare un nuovo tentativo per combattere una battaglia campale decisiva e attaccò il nemico a Fuentes di Oñoro: nonostante qualche successo gli attacchi francesi furono però ancora respinti.
Napoleone, deluso per il fallimento dell'invasione del Portogallo, non mancò di manifestare apertamente al maresciallo il suo forte scontento per il suo comportamento e per la mancanza di risultati; Massena venne quindi richiamato in Francia e il comando venne assunto dal maresciallo Auguste Marmont. Con la sconfitta in Portogallo, dovuta ad alcuni errori del maresciallo, ma anche a difficoltà oggettive e alla scarsa collaborazione ottenuta dai suoi luogotenenti, si concluse quindi la fase attiva della carriera militare di Massena.
Massena non fu più impegnato in combattimento e non partecipò alle ultime campagne napoleoniche. Il 14 aprile 1813 l'imperatore, ritornato in Francia dopo la disastrosa campagna di Russia, assegnò al maresciallo l'incarico amministrativo di governatore dell'8º distretto militare che comprendeva la grande base navale mediterranea di Tolone.
Massena riuscì a mantenere la sua posizione anche dopo la Restaurazione e, al ritorno di Napoleone dall'Elba, si rifiutò di unirsi a lui, rimanendo a Marsiglia. Tuttavia, dopo la battaglia di Waterloo, non giurò lealtà alla monarchia borbonica tornata al potere. Tentò inoltre di rifiutare il ruolo di presidente della corte chiamata a giudicare il maresciallo Ney, accusato di alto tradimento per aver seguito l'imperatore durante i cento giorni, adducendo i suoi pregressi cattivi rapporti con l'ex commilitone; obbligato a presiederla, si dichiarò incompetente lasciando il giudizio di Ney alla Camera dei pari, la quale lo condannò a morte.
Affetto da tempo da tubercolosi, si spense nell'aprile del 1817, all'età di cinquantanove anni, e fu sepolto a Parigi dopo un solenne funerale.
Tra i più famosi e capaci generali rivoluzionari, Andrea Massena si distinse per le qualità di stratega e di tattico anche durante l'impero napoleonico e venne considerato da Napoleone il suo miglior generale; lo storico militare britannico David G. Chandler lo ha considerato uno dei due soli grandi condottieri dell'esercito francese, insieme con il maresciallo Davout, che combatterono accanto all'imperatore. Uno dei suoi più tenaci avversari, il Duca di Wellington, ammise che quando si trovava con il suo esercito di fronte a Massena "non dormivo sonni tranquilli". Napoleone, che lamentò nella parte finale della sua carriera il declino delle qualità fisiche e intellettuali del maresciallo Massena, nel complesso lo elogiò definendolo "un uomo superiore", in grado di "mantenere la calma nell'infuriare dell'azione", dotato di "un talento che cresceva col pericolo". Dopo una sconfitta, "era sempre pronto a ricominciare, come se di fatto fosse il vincitore".
Importante personalità della Massoneria francese dell'epoca napoleonica, Massena fu iniziato in massoneria il 13 aprile 1784, nella loggia Les Élèves de Minerve, a Tolone. Il 15 agosto dello stesso anno ne divenne Maestro delle cerimonie. Il 27 settembre 1787, il Grande Oriente di Francia crea, in seno al reggimento Royal-Italien, la loggia La Parfaite Amitié, della quale Massena diventa Maestro venerabile.
Nel 1804, anno in cui è nominato maresciallo, partecipa alla riorganizzazione delle obbedienze massoniche francesi. Alexandre Roëttiers de Montaleau, direttore della Zecca e grande ufficiale del Grande Oriente di Francia, lo contatta per offrire a Napoleone il titolo di Gran maestro. Nel novembre 1804, Massena, che ha raggiunto il 33º ed ultimo grado,  diventa  gran rappresentante del Gran maestro del Supremo consiglio. Come tale, è uno dei negoziatori del concordato tra il Grande Oriente di Francia e il Supremo consiglio del Rito scozzese antico ed accettato.  Durante l'impero, è membro della loggia parigina Sainte Caroline, una loggia molto frequentata dai militari e funzionari imperiali. È pure« venerabile d'onore » di diverse altre logge, come Les Frères réunis di Parigi, La Parfaite Amitié di Tolone, L'Étroite Union a Thouars o ancora Les Vrais Amis réunis a Nizza.
Si sposò il 10 agosto 1789 con Anne Marie Rosalie Lamare (1765-1829), dalla quale ebbe quattro figli:
François Victor Masséna (1799-1863), 3º duca, padre di Victor Masséna (1836-1910), politico francese.
A Nizza, oltre a un liceo che porta il suo nome (lycée Masséna), esiste anche la place Masséna (piazza Massena) e il Musée Masséna (municipale della città di Nizza) situato nella Villa Masséna, donata alla città dal nipote di Andrea Massena Victor Masséna.
Una città nel nord dello Stato di New York, fondata da boscaioli francesi nel 1802, fu denominata Massena in suo onore. Anche una città dello Iowa si chiama Massena.
A Milano e a Torino esiste una via Andrea Massena. A Torino gli fu dedicata nel periodo risorgimentale. A Genova porta il suo nome una piazza del popolare quartiere di Cornigliano.
Georges Blond, Vivere e morire per Napoleone, vol. I, Milano, Biblioteca Universale Rizzoli, 1998, ISBN 88-17-11797-8.
 David G. Chandler, Le campagne di Napoleone, vol. I e II, Milano, Biblioteca Universale Rizzoli, 1992, ISBN 88-17-11577-0.
 David G. Chandler (a cura di), I marescialli di Napoleone, Milano, Rizzoli, 1988, ISBN 88-17-33251-8.
 Georges Lefebvre, Napoleone, Bari, Editori Laterza, 2009, ISBN 978-88-420-5902-8.
 Albert Mathiez, Georges Lefebvre, La Rivoluzione francese, vol. II, Torino, Piccola Biblioteca Einaudi, 1994, ISBN 88-06-04598-9.
 Indro Montanelli, Mario Cervi, Due secoli di guerre, vol. II, Milano, Editoriale Nuova, 1981, ISBN non esistente.
 Gunther Rothenberg, Wagram, Gorizia, Libreria Editrice Goriziana, 2007, ISBN 978-88-6102-011-5.
Paul Thiébault, Journal des opérations militaires du siège et du blocus de Gênes

Andrea Poli (Sesto Cremonese, 18 gennaio 1901 – 23 febbraio 1987) è stato un calciatore italiano, di ruolo attaccante.
Gioca la sua prima partita con la Cremonese il 28 dicembre 1919 Trevigliese-Cremonese (1-1); nel 1920-21 gioca 7 partite e realizza 5 reti, e nel 1921-22 disputa 11 partite realizzando ben 10 reti.
Dalla stagione 1922-1923 disputa complessivamente con la Cremonese 37 partite segnando 7 reti in Prima Divisione, diventata Divisione Nazionale nel 1926. In totale con i grigiorossi disputa 56 partite di campionato e realizza 22 reti.
U. S. Cremonese, oltre cento anni di storia. Di Alexandro Everet e Carlo Fontanelli. GEO Edizioni, 2005. Da pagina 40 a pagina 71.
Studia contrabbasso e pianoforte complementare al Conservatorio Licinio Refice di Frosinone. Compie studi di armonia e composizione e nel 1984 si diploma presso l'Istituto di Stato per la cinematografia e la televisione "Roberto Rossellini" di Roma. Divenuto polistrumentista (contrabbasso, violoncello, pianoforte, chitarra, batteria) e programmatore MIDI, lavora con compositori come Luis Bacalov, Egisto Macchi, Ralph Towner, Stelvio Cipriani e Carlo Crivelli. Compone musica per il cinema, il teatro, la televisione, la discografia e la pubblicità fin dal 1983. Tale attività lo porta dal 1985 al 1997 a collaborare con la casa discografia CAM; presta la sua esperienza come arrangiatore e direttore d'orchestra, curando personalmente le registrazioni delle musiche. Tra le più importanti di questo periodo si possono annoverare Totò il principe della commedia satirica (1993) e Il neorealismo italiano (1994), per le quali riscrive tutte le partiture per orchestra partendo dalla visione dei film, per poi registrarle in Bulgaria con l'orchestra sinfonica di Sofia. Inoltre, in qualità di consulente musicale, realizza diverse raccolte di musica da film (Nino Rota, Luis Bacalov, Carlo Rustichelli, Armando Trovajoli, Alessandro Cicognini, Stelvio Cipriani), affinando la propria conoscenza musicale sulla cinematografia italiana.
Realizza la colonna sonora di una sit-com all'interno di Domenica in, trasmissione pomeridiana-domenicale di Rai 1 (1998-99) e del cartone animato Loggerheads trasmesso in Italia da TMC 2. Compone le musiche de La squadra, fiction trasmessa da Rai 3 dal 2005 al 2008. Nel 2009 ha composto le musiche per il documentario Guido Romanelli - Missione a Budapest, diretto da Gilberto Martinelli e incentrato sulla vita del colonnello Guido Romanelli. Nel dicembre dello stesso anno, in occasione della presentazione del film-documentario in Ungheria, tiene un concerto per piano, violoncello e chitarra, nella sede dell'Istituto Italiano di Cultura a Budapest. Nel 2010 compone la colonna sonora del film Quando si diventa grandi, diretto da Massimo Bonetti.
Sándor Márai e Napoli - Il sapore amaro della libertà, regia di Gilberto Martinelli - documentario (2012)
Nel segno del tricolore - Italiani e ungheresi nel Risorgimento, regia di Gilberto Martinelli (2012)
Roma o morte - La vita del colonnello di Garibaldi, regia di Gilberto Martinelli - documentario (2015)

Ha iniziato ad allenare le giovanili della nazionale slovena, per poi passare al 1997 alla nazionale maggiore.
Dal 1997 passa al campionato polacco. Per un biennio dirige lo Zepter Śląsk Wrocław. Torna solo per una stagione in patria, allo Jezica Lubiana, per poi tornare definitivamente in Polonia. Dal 2000 al 2002 è ancora allo Śląsk, poi passa all'Anwil Włocławek per quattro stagioni.

Facente parte della corrente poetica sperimentale del suo Paese, Joron iniziò scrivendo poesia fantascientifica. Le successiva composizioni, combinando idee scientifiche e filosofiche con le proprietà sonore del linguaggio, furono paragonate al lavoro del futurista russo Velimir Khlebnikov. Nell'autunno 2014, Joron entrò a far parte della facoltà del Dipartimento di Scrittura Creativa della San Francisco State University.Vinse il Rhysling Award tre volte: per la miglior poesia lunga nel 1980 e 1986, e per quella breve nel 1978; inoltre ottenne due Gertrude Stein Award, nel 1996 e nel 2006.
Le composizioni di Joron vennero incluse in due antologie di W. W. Norton: American Hybrid (2009), edita da Cole Swensen e David St. John, e Postmodern American Poetry (2013), pubblicata da Paul Hoover.
Joron tradusse anche dal tedesco i saggi letterari di Ernst Bloch, distribuiti poi dalla Stanford University Press nel 1998, e The Perpetual Motion Machine del fantasista Paul Scheerbart (Wakefield Press, 2011).
Durante gli anni Novanta, Andrew Joron strinse una forte amicizia con il poeta e romanziere Gustaf Sobin, il quale lo designò come co-esecutore letterario, assieme ad Andrew Zawacki. Lavorarono assieme fino alla morte di Sobin nel 2005Joron apparteneva anche alla cerchia del poeta surrealista Philip Lamantia a San Francisco dalla fine degli anni Novanta fino alla morte di Lamantia nel 2005. Successivamente Joron è stato co-editore, con Garrett Caples e Nancy Joyce Peters, delle Collected Poems of Philip Lamantia, pubblicato dalla University of California Press (2013).
Dal 2008 suona il theremin in svariati ensemble ambient e free-improv, come i Cloud Shepherd. Allo strumento ha dedicato un saggio, The Theremin in My Life, in cui egli esplora la connessione tra le sue attività musicali e quelle letterarie.
(EN) Biografia di Andrew Joron su Poetry FoundationPubblicazioni online(EN) Trance Archive "Table of Contents and first five poems"
(EN) Constellations for Theremin di JoronRecensioni, prospettive(EN) Recensioni di Fathom in Rain Taxi
(EN) Recensione di The Absolute Letter in Publishers WeeklyInterviste(EN) Garrett Caples intervista Andrew Joron per Studio One
(EN) Peter Milne Greiner intervista Andrew Joron per Big Echo: Critical SFCome suonatore di theremin(EN) Sheldon Brown Group, Blood of the Air, con le composizioni di Sheldon Brown basate sui modelli vocali del poeta Philip Lamantia

Andrzej Tadeusz Kijowski (Cracovia, 15 luglio 1954) è un critico letterario, poeta e giornalista polacco figlio del più noto Andrzej Kijowski. Tra il 1976 e il 1989 collabora attivamente con il KOR (Comitato di Difesa degli Operai) e tra il 1990 e il 1994 sostiene la rinascita delle autorità locali, lavorando per una televisione del luogo, la NTW, sul canale Polonia1 in oltre 250 programmi. Appassionato di Teatro, è membro dell'Associazione degli scrittori polacchi e dell'Associazione dei giornalisti polacchi.

Gli anelli di Giove sono i costituenti di un debole sistema di anelli planetari intorno a Giove, il terzo ad esser stato scoperto nel sistema solare, dopo quello di Saturno e quello di Urano. Fu osservato per la prima volta nel 1979 dalla sonda Voyager 1, ma fu analizzato più approfonditamente negli anni novanta dalla sonda Galileo e, a seguire, dal telescopio spaziale Hubble e dai più grandi telescopi di Terra.
Il sistema di anelli consiste principalmente di polveri, presumibilmente silicati. È suddiviso in quattro parti principali: un denso toro di particelle noto come anello di alone; una fascia relativamente brillante, ma eccezionalmente sottile nota come anello principale; due deboli fasce più esterne, detti anelli Gossamer (garza), che prendono il nome dai satelliti il cui materiale superficiale ha dato origine a questi anelli: Amaltea (anello Gossamer di Amaltea) e Tebe (anello Gossamer di Tebe).L'anello principale e l'anello di alone sono costituiti da polveri originarie dei satelliti Metis e Adrastea ed espulse nello spazio in seguito a violenti impatti meteorici. Le immagini ottenute nel febbraio e nel marzo 2007 dalla missione New Horizons ha mostrato inoltre che l'anello principale possiede una ricca struttura molto fine.All'osservazione nel visibile e nell'infrarosso vicino gli anelli hanno un colore tendente al rosso, eccezion fatta per l'anello di alone, che appare di un colore neutro o comunque tendente al blu. Le dimensioni delle polveri che compongono il sistema sono variabili, ma è stata riscontrata una netta prevalenza di polveri di raggio pari a circa 15 µm in tutti gli anelli tranne in quello di alone, probabilmente dominato da polveri di dimensioni nanometriche. La massa totale del sistema di anelli è scarsamente conosciuta, ma è probabilmente compresa tra 1011 e 1016 kg. L'età del sistema è sconosciuta, ma si ritiene che esista sin dalla formazione del pianeta madre.
Il sistema di anelli di Giove è stato il terzo sistema di anelli planetari ad esser stato scoperto nel sistema solare, dopo quello di Saturno e quello di Urano. Data l'albedo estremamente bassa che li caratterizza, mediamente pari a circa 0,05, gli anelli furono osservati solamente nel 1979, quando la sonda spaziale Voyager 1 effettuò un sorvolo ravvicinato del pianeta. La sonda ottenne una singola immagine sovraesposta del sistema di anelli.
La loro esistenza era stata ipotizzata nel 1975 sulla base delle osservazioni condotte dalla sonda Pioneer 11 sulle fasce di radiazione della magnetosfera planetaria. Nel corso del sorvolo del pianeta, la sonda aveva individuato un'inaspettata carenza di particelle fra i 50.000 e i 55.000 km di altitudine rispetto all'atmosfera del pianeta, che aveva portato ad ipotizzare l'esistenza di un satellite o di un anello planetario.Dopo la fortuita osservazione da parte del Voyager 1 la sonda gemella, il Voyager 2, fu riprogrammata mentre era già in viaggio verso il pianeta per predisporre i propri strumenti ad uno studio approfondito degli anelli. La sonda raccolse un cospicuo quantitativo di dati, che permisero di delineare una sommaria struttura del sistema anulare.La sonda Galileo, che studiò il pianeta tra il 1995 ed il 2003, permise di estendere le conoscenze sul sistema, mentre le osservazioni condotte tra il 1997 e il 2002 dai telescopi Keck e nel 1999 dal telescopio spaziale Hubble hanno permesso di rivelare la ricca struttura visibile in luce retrodiffusa. Nel 2000 la missione Cassini, diretta verso Saturno, ha condotto un'intensa osservazione del sistema di anelli.Le immagini trasmesse dalla sonda New Horizons nel febbraio–marzo 2007 hanno permesso di osservare per la prima volta la struttura fine che caratterizza l'anello principale. Le future missioni che raggiungeranno il sistema di Giove forniranno ulteriori informazioni riguardo anche il sistema di anelli.
L'architettura del sistema di anelli è il risultato dell'interazione di un certo numero di forze: la forza gravitazionale esercitata da Giove e dai suoi satelliti (e in particolare dai satelliti pastore, che orbitano in prossimità o all'interno degli anelli); la forza elettromagnetica dovuta all'intenso campo magnetico rotante del pianeta; la forza di attrito dovuta alla presenza di polveri interplanetarie (più dense in prossimità di Giove).
Gli anelli si compongono di piccole polveri e microscopiche rocce dendritiche che ruotano attorno al pianeta. Gli anelli più interni si trovano all'interno del limite di Roche di Giove, ovvero la distanza dal centro del pianeta a cui un satellite può mantenere la propria struttura fisica senza disgregarsi per effetto delle forze di marea; per corpi aventi la stessa densità del pianeta madre, questo limite equivale a 2,456 volte il raggio del pianeta.
L'anello di alone è il più interno e spesso tra gli anelli di Giove. Il suo bordo più esterno coincide col confine interno dell'anello principale, ad una distanza dal centro del pianeta pari a circa 122 500 km (1,72 RJ); procedendo da questa distanza verso il pianeta l'anello si fa rapidamente più spesso. Lo spessore verticale effettivo dell'anello non è noto, ma è stata riscontrata la presenza di suo materiale ad una distanza, in verticale, di 10 000 km al di sopra del piano dell'anello.
Il confine interno è piuttosto ben definito ed è situato ad una distanza dal centro del pianeta pari a 100 000 km (1,4 RJ), anche se tracce del materiale dell'anello sono presenti all'interno del confine sino a circa 92 000 km dal centro del pianeta; l'estensione dell'anello è dunque di circa 30 000 km. Ha quindi l'aspetto di uno spesso toro, privo di una chiara struttura interna.L'anello di alone appare più brillante se ripreso in luce diffusa diretta. Sebbene la sua luminosità superficiale sia di gran lunga inferiore a quella dell'anello principale, il suo flusso fotonico verticale integrato è paragonabile per via del suo maggiore spessore. A dispetto dell'estensione verticale ipotizzata (oltre 20 000 km), la luminosità dell'anello di alone è fortemente concentrata lungo il piano. In luce retrodiffusa l'aspetto dell'anello è fondamentalmente simile a quello in luce diretta, sebbene il suo flusso fotonico totale sia diverse volte inferiore a quello dell'anello principale e sia molto più intensamente concentrato nei pressi del piano dell'anello.Le proprietà spettrali dell'anello di alone sono differenti da quelle dell'anello principale: la distribuzione del flusso nella banda 0,5–2,5 µm è più schiacciata; inoltre, a dispetto degli altri anelli, l'anello di alone non appare rosso all'osservazione nel visibile e nell'infrarosso vicino, ma di un colore neutro o comunque tendente al blu.Queste caratteristiche proprietà ottiche possono essere spiegate solo se si ipotizza che l'anello sia composto prevalentemente da polveri di dimensioni inferiori a 15 µm in corrispondenza del piano, mentre le parti dell'anello che si distanziano dal piano potrebbero consistere di particelle di dimensioni inferiori, dell'ordine del nanometro.
Lo stretto e relativamente sottile anello principale è la porzione più brillante del sistema di anelli di Giove. Il suo confine esterno è situato ad un raggio pari a circa 129 000 km (1,806 RJ) e coincide con l'orbita del satellite interno più piccolo, Adrastea, che funge da sua "luna pastore", delimitando in modo netto il confine esterno dell'anello. Il suo bordo interno non è delimitato da alcun satellite ed è situato a circa 122 500 km (1,72 RJ) dal centro del pianeta, nel punto in cui gradualmente sfuma nell'anello di alone; per questo motivo l'estensione radiale dell'anello si aggira sui 6 500 km.
L'anello è segnato da diverse lacune, che individuano le orbite dei satelliti che lo delimitano: Adrastea e Metis, all'esterno del quale è presente la cosiddetta divisione di Metis. L'osservazione in luce retrodiffusa permette di osservare come l'anello appaia costituito da due diverse parti, intervallate dalla divisione di Metis: una sottile parte esterna, che si estende da 128 000 a 129 000 km, che include tre piccoli sotto-anelli separati da lacune, ed una porzione interna più debole che si estende da 122 500 a 128 000 km, che manca di qualunque sotto-struttura visibile.La fine struttura dell'anello principale è stata scoperta grazie ai dati raccolti dalla sonda Galileo ed è stata ben visualizzata dalle immagini ottenute dalla sonda New Horizons. Le analisi dettagliate delle immagini fornite dalla sonda Galileo hanno mostrato delle variazioni longitudinali della luminosità dell'anello, assieme ad alcuni addensamenti delle polveri che costituiscono l'anello, confermati poi dalla New Horizons, di dimensioni comprese tra 500 e 1000 km. Gli addensamenti scoperti sono stati suddivisi in due gruppi, rispettivamente di cinque e due membri. La natura di questi accumuli non è chiara, ma le loro orbite sono in risonanza con Metis rispettivamente pari a 115:116 e 114:115.Le immagini riprese dalle sonde Galileo e New Horizons rivelano inoltre la presenza di due gruppi di increspature spiraleggianti nell'anello, che col tempo sono divenute maggiormente serrate al rateo atteso per effetto della recessione nodale differenziale (in inglese: differential nodal regression). Estrapolando all'indietro, il più prominente dei sue sistemi di oscillazioni appare essere stato generato nel 1995, in prossimità del periodo in cui il pianeta è stato interessato dall'impatto dei frammenti della cometa Shoemaker-Levy 9; l'altro invece risalirebbe alla prima metà del 1990. Le misurazione condotte nel novembre del 2006 attraverso la Galileo indicano una lunghezza d'onda di 1920 ± 150 e 630 ± 20 km, ed un'ampiezza di 2,4 ± 0,7 e 0,6 ± 0,2 km, per i due sistemi di oscillazioni, rispettivamente il maggiore ed il minore. La formazione delle oscillazioni maggiori può essere spiegata se l'anello è stato investito da una nube di particelle rilasciate dalla cometa con una massa complessiva di 2-5 × 1012 kg, che avrebbe inclinato l'anello fuori dal piano equatoriale per 2 km. Perturbazioni analoghe sono state osservate dalla sonda Cassini negli anelli C e D di Saturno.Le analisi spettroscopiche ottenute tramite i telescopi Hubble, Keck e le sonde Galileo e Cassini hanno mostrato che le particelle che costituiscono l'anello appaiono di un colore rosso, ovvero la loro albedo è più alta a lunghezze d'onda maggiori, comprese tra 0,5 e 2,5 µm. Sino ad ora non sono state scoperte delle peculiarità spettrali attribuibili alla presenza di particolari composti chimici, sebbene le osservazioni della Cassini abbiano rilevato bande di assorbimento a 0,8 e 2,2 µm. Lo spettro dell'anello presenta comunque numerose affinità con quelli dei satelliti Adrastea e Amaltea. Queste proprietà spettroscopiche possono essere comprese se si ipotizza che esso sia composto da significative quantità di polveri le cui particelle abbiano dimensioni comprese tra 0,1 e 10 µm. L'ipotesi spiega la maggiore intensità luminosa in luce diretta che non in retrodiffusa; tuttavia, per esplicare l'intensa retrodiffusione e la struttura molto fine nella porzione esterna dell'anello è necessario ipotizzare la presenza di corpi di dimensioni maggiori rispetto a quella delle polveri, di dimensioni comprese tra il centimetro e il km. La presenza di due popolazioni di particelle nell'anello principale spiega perché il suo aspetto dipende dalla geometria visuale: le polveri, infatti, favoriscono la diffusione diretta, formando un anello omogeneo relativamente spesso delimitato dall'orbita di Adrastea; invece, le particelle più grandi, che favoriscono la retrodiffusione, sono confinate in piccoli anelli nella regione compresa tra le orbite di Metis e Adrastea.La massa complessiva delle polveri è stata stimata sui 107–109 kg, mentre quella degli oggetti maggiori, esclusi Metis e Adrastea, è di circa 1011–1016kg a seconda delle loro dimensioni massime (il valore-limite è stato posto intorno al km).
L'anello Gossamer (letteralmente garza, in inglese) è il più esterno del sistema; è convenzionalmente diviso in due parti: un anello interno, compreso nell'orbita di Amaltea, ed uno più esterno, che si estende fino all'orbita di Tebe; a questi va aggiunta una nube di pulviscolo che si estende oltre l'orbita di Tebe, fino a svanire gradualmente nel mezzo interplanetario. Si può quindi genericamente parlare, al plurale, di anelli Gossamer, in riferimento alla molteplicità di sottoanelli presenti nel sistema.
L'anello Gossamer interno, o anello di Amaltea, è una struttura molto debole con una sezione rettangolare, estesa dall'orbita di Amaltea, a 182 000 km (2,54 RJ) fino a circa 129 000 km (1,80 RJ); il suo bordo interno non è nettamente definito a causa della presenza del molto più brillante Anello Principale e l'alone. Lo spessore dell'anello è di circa 2300 km nei pressi dell'orbita di Amaltea e decresce leggermente in direzione di Giove; è inoltre più luminoso vicino ai bordi superiore e inferiore ed aumenta di luminosità in direzione di Giove. Il bordo esterno dell'anello non è particolarmente netto, specialmente nel bordo superiore. È presente una forma a goccia nella luminosità poco all'interno dell'orbita di Amaltea con una struttura aggiuntiva a forma di guscio. È costituito da polveri di dimensioni comprese fra 0,2 e 5 µm.L'anello Gossamer esterno, o anello di Tebe, è il più debole degli anelli gioviani: appare come una struttura particolarmente debole con una sezione incrociata rettangolare, estesa dall'orbita del satellite Tebe, a 226 000 km (3,11 RJ), fino a circa 129 000 km (1,80 RJ;); questo bordo interno non è nettamente definito a causa della presenza del molto più brillante anello principale e dell'alone. lo spessore dell'anello è di circa 8400 km all'altezza dell'orbita di Tebe e decresce lentamente in direzione del pianeta; è inoltre più luminoso vicino ai bordi superiore e inferiore ed aumenta di luminosità in direzione di Giove, come l'anello Gossamer interno. Il bordo esterno dell'anello non è particolarmente netto, estendendosi per oltre 15 000 km. È presente una continuazione dell'anello nell'orbita di Tebe a mala pena visibile, che si estende fino a 280 000 km (3,75 RJ) ed è chiamata estensione di Tebe. È costituito da polveri di dimensioni comprese fra 0,2 e 5 µm, simili a quelle dell'anello interno.
Le polveri che costituiscono gli anelli sono soggette ad un costante processo di rimozione dovuto alla combinazione dell'effetto Poynting-Robertson e delle forze elettromagnetiche della magnetosfera di Giove. I materiali volatili, ad esempio i ghiacci, sublimano rapidamente; si stima che il tempo di vita delle polveri sia compreso tra 100 e 1000 anni, e quindi la polvere che viene a mancare deve essere continuamente sostituita grazie a quella che si origina dalle collisioni tra i corpi di dimensioni maggiori, comprese tra 1 cm e 0,5 km, e tra questi corpi e le particelle ad alta velocità provenienti dall'esterno del sistema gioviano. Questa popolazione di oggetti è confinata nella sottile (circa 1000 km) ma brillante parte esterna dell'anello principale ed include i satelliti Metis ed Adrastea. Le dimensioni di questi oggetti devono essere inferiori, stando alle rilevazioni della New Horizons, a 0,5 km; in precedenza questo limite, stando alle osservazioni del telescopio Hubble e dalla sonda Cassini, era molto più ampio, circa 4 km. La polvere prodotta nelle collisioni permane nella stessa fascia orbitale degli oggetti da cui si è originata e lentamente spiraleggia in direzione del pianeta madre, formando la parte più interna e tenue dell'anello principale e l'anello di alone.Le polveri degli anelli Gossamer si originano dai satelliti interni Amaltea e Tebe, essenzialmente allo stesso modo di quelle dell'anello principale e dell'alone; tuttavia la loro sottigliezza è dovuta alle escursioni verticali di alcune lune a causa della loro inclinazione orbitale non nulla. Queste ipotesi spiegano completamente quasi tutte le proprietà osservabili sul bordo esterno e interno degli anelli.
Alcune formazioni non sono ancora state spiegate: l'estensione di Tebe, che potrebbe essere causata da un corpo ignoto all'esterno dell'orbita di Tebe stessa, ed alcune strutture individuabili nella osservazioni condotte in luce retrodiffusa. Una possibile spiegazione dell'estensione osservata è l'influenza delle forze elettromagnetiche della magnetosfera di Giove: quando le polveri entrano nel cono d'ombra dietro il pianeta, perdono la loro carica elettrica piuttosto velocemente; dato che le particelle più piccole co-ruotano in parte assieme a Giove, durante il transito nell'ombra si muoveranno verso l'esterno, creando così l'estensione osservata dell'Anello Gossamer di Tebe. La stessa forza può spiegare la diminuzione nella distribuzione delle particelle e della luminosità dell'anello che avviene fra le orbite di Amaltea e di Tebe.L'analisi delle immagini degli anelli di Gossamer rivela che un picco nella luminosità poco all'interno dell'orbita di Amaltea potrebbe essere causato dalle particelle di polvere intrappolate dai punti di Lagrange conducente (L4) e trascinante (L5) di Amaltea; anche l'alta luminosità del bordo esterno dell'anello Gossamer di Amaltea può essere causata da queste polveri intrappolate. Le particelle possono essere presenti sia su L4 che su L5; questa scoperta implica che negli anelli di Gossamer ci sono due popolazioni di particelle: una diretta lentamente in direzione di Giove, come descritto sopra, e l'altra che si mantiene vicino alla luna generatrice intrappolata in risonanza 1:1 con essa.L'età dell'anello è sconosciuta, ma potrebbe costituire l'ultimo residuo di una precedente popolazione di piccoli oggetti nelle vicinanze di Giove, distrutti da reciproche collisioni e dalle forze di marea del pianeta madre.
 H. L. Shipman, L'Universo inquieto. Guida all'osservazione a occhio nudo e con il telescopio. Introduzione all'astronomia, Bologna, Zanichelli, 1984, ISBN 88-08-03170-5.
(EN) Stephen Hawking, A Brief History of Time, Bantam Books, 1988, ISBN 0-553-17521-1.
 H. Reeves, L'evoluzione cosmica, Milano, Rizzoli–BUR, 2000, ISBN 88-17-25907-1.
 AA.VV, L'Universo - Grande enciclopedia dell'astronomia, Novara, De Agostini, 2002.
 J. Gribbin, Enciclopedia di astronomia e cosmologia, Milano, Garzanti, 2005, ISBN 88-11-50517-8.
 W. Owen, et al, Atlante illustrato dell'Universo, Milano, Il Viaggiatore, 2006, ISBN 88-365-3679-4.
 M. Rees, Universo. Dal big bang alla nascita dei pianeti. Dal sistema solare alle galassie più remote, Milano, Mondadori Electa, 2006,  p. 512.
M. Hack, Alla scoperta del sistema solare, Milano, Mondadori Electa, 2003,  p. 264.
 F. Biafore, In viaggio nel sistema solare. Un percorso nello spazio e nel tempo alla luce delle ultime scoperte, Gruppo B, 2008,  p. 146.
(EN) Vari, Encyclopedia of the Solar System, Gruppo B, 2006,  p. 412, ISBN 0-12-088589-1.
(EN) Bertrand M. Peek, The Planet Jupiter: The Observer's Handbook, Londra, Faber and Faber Limited, 1981, ISBN 0-571-18026-4, , OCLC 8318939.
(EN) Eric Burgess, By Jupiter: Odysseys to a Giant, New York, Columbia University Press, 1982, ISBN 0-231-05176-X.
(EN) John H. Rogers, The Giant Planet Jupiter, Cambridge, Cambridge University Press, 1995, ISBN 0-521-41008-8, , OCLC 219591510.
(EN) Reta Beebe, Jupiter: The Giant Planet, 2°, Washington, Smithsonian Institute Press, 1996, ISBN 1-56098-685-9.
(EN) AA.VV., The New Solar System, a cura di Kelly J. Beatty; Carolyn Collins Peterson; Andrew Chaiki, 4ª ed., Massachusetts, Sky Publishing Corporation, 1999, ISBN 0-933346-86-7, , OCLC 39464951.
(EN) D. C. Jewitt; S. Sheppard ; C. Porco, F. Bagenal; T. Dowling; W. McKinnon, Jupiter: The Planet, Satellites and Magnetosphere (PDF), Cambridge, Cambridge University Press, 2004, ISBN 0-521-81808-7 (archiviato dall'url originale il 14 giugno 2007).
(EN) Linda T. Elkins-Tanton, Jupiter and Saturn, New York, Chelsea House, 2006, ISBN 0-8160-5196-8.
(EN) NASA Pioneer project page, su spaceprojects.arc.nasa.gov (archiviato dall'url originale il 6 febbraio 2006).
(EN) NASA Cassini project space, su saturn.jpl.nasa.gov. URL consultato il 26 aprile 2007 (archiviato dall'url originale il 26 aprile 2007).

L'Anello degli Indipendenti (in tedesco Landesring der Unabhängigen, LdU, in francese Alliance des Indépendants, AdI) è stato un partito politico svizzero a ispirazione socioliberale, nata per tutelare gli interessi dei consumatori.

L'anello principale (o, più raramente, anello brillante) è il secondo degli anelli di Giove in ordine di distanza dal pianeta e il più brillante. Esteso per circa 6 500 km, il suo margine esterno si interrompe bruscamente ad una distanza di circa 129 000 km dal centro del pianeta, in corrispondenza dell'inizio dell'anello Gossamer interno; il suo margine più interno sfuma invece gradualmente nell'anello di alone.
L'anello principale comprende al suo interno le orbite di due satelliti naturali di Giove, Adrastea e Metis, che probabilmente costituiscono la fonte principale del materiale che lo compone.
L'anello venne individuato dalla sonda spaziale statunitense Voyager 1 nel corso del sorvolo di Giove del marzo 1979; gli venne attribuita la designazione provvisoria di 1979 J2R.
L'anello principale costituisce la porzione più brillante del sistema di anelli di Giove. Il suo confine esterno è situato ad un raggio pari a circa 129 000 km (1,806 RJ) e coincide con l'orbita del satellite interno più piccolo, Adrastea. Il suo bordo interno non è delimitato da alcun satellite ed è situato a circa 122 500 km (1,72 RJ) dal centro del pianeta. Per questo motivo l'anello ha un'estensione radiale che si aggira sui 6 500 km.
L'aspetto dell'anello varia in funzione della posizione dell'osservatore rispetto alla sorgente di illuminazione (il Sole), oltre che delle proprietà di riflessione del materiale che costituisce l'anello stesso. In luce diffusa diretta la brillantezza dell'anello inizia a decrescere rapidamente a 128 600 km, poco prima dell'orbita di Adrastea, e raggiunge una luminosità paragonabile a quella del mezzo a 129 300 km, poco oltre l'orbita del satellite; per questo motivo Adrastea, a 129 000 km, funge chiaramente da "luna pastore", delimitando in modo netto il confine esterno dell'anello, posto a 129 100 km. La luminosità dell'anello aumenta invece man mano che si procede in direzione del pianeta e raggiunge il massimo in prossimità del centro dell'anello, ad un raggio di 126 000 km, sebbene vi sia una pronunciata lacuna (divisione) presso l'orbita di Metis, a 128 000 km. Il confine interno dell'anello, al contrario, sembra sfumare lentamente in uno spazio compreso tra 124 000 e 120 000 km, fino a fondersi con l'anello di alone. In luce diretta, comunque, tutti gli anelli di Giove appaiono particolarmente brillanti.
In luce retrodiffusa l'anello mostra una geometria complessa: appare infatti costituito da due diverse parti, intervallate da una piccola regione, posta appena oltre l'orbita di Metis, in cui la luminosità dell'anello diminuisce repentinamente, che prende il nome di divisione di Metis; all'interno dell'orbita di Metis la luminosità dell'anello incrementa con un tasso inferiore rispetto a quello in luce diretta. La parte più esterna, sottile, si estende da 128 000 a 129 000 km e include tre piccoli sotto-anelli intervallati da lacune: un  piccolo anello si trova più all'interno rispetto alla lacuna centrale, poco più all'esterno dell'orbita di Metis; un secondo piccolo anello è presente poco prima dell'orbita di Adrastea, seguito da un'altra lacuna di origine sconosciuta a circa 128 500 km; un terzo piccolo anello si trova immediatamente all'esterno del confine dell'anello, delimitato dalla lacuna segnata dall'orbita di Adrastea. La porzione interna, più debole, si estende tra 122 500 e 128 000 km ed è priva di qualunque sotto-struttura visibile sia in luce diretta sia in luce retrodiffusa. Questa fine struttura è stata scoperta grazie ai dati raccolti dalla sonda Galileo ed è stata ben visualizzata dalle immagini ottenute dalla sonda New Horizons nel febbraio–marzo 2007. Tuttavia, le osservazioni condotte tramite il telescopio spaziale Hubble, dai telescopi Keck e dalla sonda Cassini non sono riuscite ad identificarla, probabilmente a causa di una risoluzione spaziale troppo bassa.Osservato in luce retrodiffusa l'anello principale appare come un sottile "rasoio", con uno spessore verticale inferiore a 30 km, che però tende ad aumentare (arrivando ad 80–160 km) man mano che si procede in direzione di Giove, nel punto in cui si fonde con l'anello di alone. In luce diretta, invece, appare molto più spesso (circa 300 km). Una delle principali scoperte della sonda Galileo è stata una tenue estensione dell'anello principale, spessa circa 600 km, costituita da una debole nube di materia che circonda le sue porzioni più interne. L'estensione si ispessisce in corrispondenza del confine interno dell'anello, nel punto di transizione con l'anello di alone.Le analisi dettagliate delle immagini fornite dalla sonda Galileo hanno mostrato delle variazioni longitudinali della luminosità dell'anello principale che non sembrano connesse con la geometria visuale; la sonda ha inoltre mostrato alcuni addensamenti nell'anello di dimensioni comprese tra 500 e 1000 km. Nel 2007 la New Horizons ha condotto una intensa campagna osservativa alla ricerca di nuovi satelliti all'interno dell'anello; nonostante non sia stato scoperto alcun satellite più grande di 0,5 km, le camere della sonda hanno identificato degli addensamenti di particelle dell'anello, che orbitano all'interno dell'orbita di Adrastea, in un denso ma fine anello. Che si trattasse di agglomerati e non di piccole lune lo si è dedotto dal loro aspetto esteso in maniera azimutale: essi sottendono un'area di 0,1–0,3° nell'anello, che corrisponde ad un diametro di 1000–3000 km. Gli addensamenti scoperti sono stati suddivisi in due gruppi, rispettivamente di cinque e due membri. La natura di questi accumuli non è chiara, ma le loro orbite sono in risonanza con Metis rispettivamente pari a 115:116 e 114:115.Le immagini riprese dalle sonde Galileo e New Horizons rivelano inoltre la presenza di due gruppi di increspature spiraleggianti nell'anello, che col tempo sono divenute maggiormente serrate al rateo atteso per effetto della recessione nodale differenziale (in inglese: differential nodal regression). Estrapolando all'indietro, il più prominente dei sue sistemi di oscillazioni appare essere stato generato nel 1995, in prossimità del periodo in cui il pianeta è stato interessato dall'impatto dei frammenti della cometa Shoemaker-Levy 9; l'altro invece risalirebbe alla prima metà del 1990. Le misurazione condotte nel novembre del 2006 attraverso la Galileo indicano una lunghezza d'onda di 1920 ± 150 e 630 ± 20 km, ed un'ampiezza di 2.4 ± 0.7 e 0.6 ± 0.2 km, per i due sistemi di oscillazioni, rispettivamente il maggiore ed il minore. La formazione delle oscillazioni maggiori può essere spiegata se l'anello è stato investito da una nube di particelle rilasciate dalla cometa con una massa complessiva di 2-5 × 1012 kg, che avrebbe inclinato l'anello fuori dal piano equatoriale per 2 km. Perturbazioni analoghe sono state osservate dalla sonda Cassini negli anelli C e D di Saturno.Sul bordo esterno dell'anello, per circa 600 km in direzione radiale, è presente una banda più brillante del 10% rispetto al resto dell'anello; ad ogni modo le particelle che lo compongono sono così rarefatte che solo lo 0,001% della luce solare che filtra attraverso l'anello viene intercettata.
Caratteristiche spettrali correlate con la distribuzione e le dimensioni delle polveri
Le analisi spettroscopiche dell'anello ottenute tramite i telescopi Hubble, Keck e le sonde Galileo e Cassini hanno mostrato che le particelle che costituiscono l'anello appaiono di un colore rosso, ovvero la loro albedo è più alta a lunghezze d'onda maggiori, comprese tra 0,5 e 2,5 μm. Sino ad ora non sono state scoperte delle peculiarità spettrali attribuibili alla presenza di particolari composti chimici, sebbene le osservazioni della Cassini abbiano rilevato bande di assorbimento a 0,8 e 2,2 µm. Lo spettro dell'anello presenta comunque numerose affinità con quelli dei satelliti Adrastea e Amaltea.Tali proprietà spettroscopiche sono state spiegate ipotizzando che l'anello sia composto da significative quantità di polveri le cui particelle avrebbero dimensioni comprese tra 0,1 e 10 µm e che sarebbero responsabili della maggiore intensità luminosa in luce diretta che non in retrodiffusa. Tuttavia, per esplicare l'intensa retrodiffusione e la struttura molto fine nella porzione esterna dell'anello è necessario ipotizzare la presenza di corpi di dimensioni maggiori rispetto a quella delle polveri.L'analisi della fase disponibile e dei dati spettrali ha condotto alla conclusione che la distribuzione dimensionale delle particelle nell'anello obbedisce ad una legge di potenza
  in cui n(r) dr è il numero delle particelle con raggio compreso tra r ed r + dr e 
   è un parametro normalizzante scelto per farlo corrispondere con il flusso luminoso totale dell'anello. Il parametro q è 2,0 ± 0,2 per le particelle con r < 15 ± 0,3 µm, mentre vale 5 ± 1 per quelle con r > 15 ± 0,3 µm; la distribuzione dei corpi di dimensioni maggiori (comprese tra il millimetro e il chilometro) resta ancora indeterminata. La diffusione della luce in questo modello è dominata dalle particelle con r pari a circa 15 µm.Questa legge di potenza consente di stimare la profondità ottica 
   per le polveri. Questi valori indicano che la sezione di tutte le particelle all'interno dell'anello sia di circa 5000 km²; nella formulazione del modello si è tenuto conto dell'eventuale aspetto sferico delle particelle che costituirebbero l'anello. La massa complessiva delle polveri è stata stimata sui 107–109 kg, mentre quella degli oggetti maggiori, esclusi Metis e Adrastea, è di circa 1011–1016kg a seconda delle loro dimensioni massime (il valore-limite è stato posto intorno al km). Queste masse possono essere paragonabili con quelle dei satelliti posti all'interno del sistema di anelli: Adrastea, la cui massa è pari a circa 2 × 1015 kg, ed Amaltea, circa 2 × 1018 kg.La presenza di due popolazioni di particelle nell'anello principale spiega perché il suo aspetto dipende dalla geometria visuale: le polveri, infatti, favoriscono la diffusione diretta, formando un anello omogeneo relativamente spesso delimitato dall'orbita di Adrastea; invece, le particelle più grandi, che favoriscono la retrodiffusione, sono confinate in piccoli anelli nella regione compresa tra le orbite di Metis e Adrastea.
Le polveri che costituiscono l'anello sono soggette ad un costante processo di rimozione dovuto alla combinazione dell'effetto Poynting-Robertson e delle forze elettromagnetiche della magnetosfera di Giove. I materiali volatili, ad esempio i ghiacci, sublimano rapidamente; si stima che il tempo di vita delle polveri dell'anello sia compreso tra 100 e 1000 anni, e quindi la polvere che viene a mancare deve essere continuamente sostituita grazie a quella che si origina dalle collisioni tra i corpi di dimensioni maggiori, comprese tra 1 cm e 0,5 km, e tra questi corpi e le particelle ad alta velocità provenienti dall'esterno del sistema gioviano. Questa popolazione di oggetti è confinata nella sottile (circa 1000 km) ma brillante parte esterna dell'anello principale ed include i satelliti Metis ed Adrastea. Le dimensioni di questi oggetti devono essere inferiori, stando alle rilevazioni della New Horizons, a 0,5 km; in precedenza questo limite, stando alle osservazioni del telescopio Hubble e dalla sonda Cassini,  era molto più ampio, circa 4 km. La polvere prodotta nelle collisioni permane nella stessa fascia orbitale degli oggetti da cui si è originata e lentamente spiraleggia in direzione del pianeta madre, formando la parte più interna e tenue dell'anello principale e l'anello di alone.L'età dell'anello è sconosciuta, ma potrebbe costituire l'ultimo residuo di una precedente popolazione di piccoli oggetti nelle vicinanze di Giove, distrutti da reciproche collisioni e dalle forze di marea del pianeta.
(EN) Bertrand M. Peek, The Planet Jupiter: The Observer's Handbook, Londra, Faber and Faber Limited, 1981, ISBN 0-571-18026-4, , OCLC 8318939.
(EN) Eric Burgess, By Jupiter: Odysseys to a Giant, New York, Columbia University Press, 1982, ISBN 0-231-05176-X.
(EN) John H. Rogers, The Giant Planet Jupiter, Cambridge, Cambridge University Press, 1995, ISBN 0-521-41008-8, , OCLC 219591510.
(EN) Reta Beebe, Jupiter: The Giant Planet, 2°, Washington, Smithsonian Institute Press, 1996, ISBN 1-56098-685-9.
(EN) AA.VV., The New Solar System, a cura di Kelly J. Beatty; Carolyn Collins Peterson; Andrew Chaiki, 4ª ed., Massachusetts, Sky Publishing Corporation, 1999, ISBN 0-933346-86-7, , OCLC 39464951.
 AA.VV, L'Universo - Grande enciclopedia dell'astronomia, Novara, De Agostini, 2002.
 M. Hack, Alla scoperta del sistema solare, Milano, Mondadori Electa, 2003,  p. 264.
(EN) D. C. Jewitt; S. Sheppard ; C. Porco, F. Bagenal; T. Dowling; W. McKinnon, Jupiter: The Planet, Satellites and Magnetosphere (PDF), Cambridge, Cambridge University Press, 2004, ISBN 0-521-81808-7.
 J. Gribbin, Enciclopedia di astronomia e cosmologia, Milano, Garzanti, 2005, ISBN 88-11-50517-8.
(EN) Linda T. Elkins-Tanton, Jupiter and Saturn, New York, Chelsea House, 2006, ISBN 0-8160-5196-8.
 W. Owen, et al, Atlante illustrato dell'Universo, Milano, Il Viaggiatore, 2006, ISBN 88-365-3679-4.
 M. Rees, Universo. Dal big bang alla nascita dei pianeti. Dal sistema solare alle galassie più remote, Milano, Mondadori Electa, 2006,  p. 512.
(EN) Vari, Encyclopedia of the Solar System, Gruppo B, 2006,  p. 412, ISBN 0-12-088589-1.
 F. Biafore, In viaggio nel sistema solare. Un percorso nello spazio e nel tempo alla luce delle ultime scoperte, Gruppo B, 2008,  p. 146.

Un anello temporale, o loop temporale, è un espediente narrativo in cui dei personaggi sono costretti a ripetere esperienze o a rivivere in continuazione vicende già avvenute, in un ciclo continuo che si ripete all'infinito. Il tema è stato frequentemente trattato nella fantascienza.La validità scientifica dei loop temporali e la loro ammissibilità teorica è stata ipotizzata nel 1937 dal matematico Willem Jacob van Stockum nei risultati delle equazioni di campo della relatività generale, teorizzata nei lavori del matematico Kurt Gödel nel 1949 e successivamente dal fisico Frank Tipler.
L'idea di base del loop temporale permette alcuni sviluppi narrativi spesso uilizzati in letteratura o nella cinematografia; se i personaggi imprigionati nel circuito riescono a mantenere la memoria delle esperienze vissute, hanno la possibilità di alterare il flusso degli eventi con il loro comportamento e a volte di interrompere il circuito Esempi sono i film Ricomincio da capo (Groundhog Day, 1993) e il remake italiano È già ieri oppure il film per la tv 12:01 (1990) o la versione americana in chiave goliardica e adolescenziale Io vengo ogni giorno, o ancora la serie animata Looped - È sempre lunedì, in cui i protagonisti finiscono in un loop temporale che sfrutteranno per divertirsi.
In alcuni casi il loop temporale è causato da eventi paranormali, come la maledizione che colpisce il protagonista del racconto di Stephen King 1408 e dell'omonimo film, costretto per l'eternità in una stanza d'albergo.
A volte i protagonisti muoiono per risvegliarsi subito dopo, costretti a rivivere nuovamente lo stesso periodo di tempo in un ciclo continuo senza apparente via di uscita, come nel film Nirvana di Gabriele Salvatores dove il protagonista perde la vita, risorge e muore di continuo, poiché personaggio di un videogioco. Altro esempio è il film Edge of Tomorrow - Senza domani, tratto dal manga All You Need Is Kill, dove il protagonista viene ucciso dagli alieni, ma ritorna indietro nel tempo fino a quando non troverà il modo di sopravvivere. Un esempio più recente è il film Auguri per la tua morte, in cui la protagonista muore la sera del suo compleanno e si risveglia "il giorno dopo", in un ciclo continuo che ha lo scopo di farle scoprire l'identità del suo assassino.
Una variazione del tema ipotizza che l'intero universo sia regolato da leggi che impongono la ciclicità: questa è l'idea centrale di romanzi come La legge della creazione (The Ring of Ritornel, 1968) di Charles L. Harness e A Tale of Time City (1987) e Archer's Goon (1984), entrambi scritti da Diana Wynne Jones.

L'anfiteatro morenico di Ivrea (talvolta abbreviato in AMI) è un rilievo morenico di origine glaciale situato nel Canavese. Amministrativamente interessa la provincia di Torino e, più marginalmente, quelle di Biella e di Vercelli.
L'AMI risale al periodo Quaternario e fu creato dal trasporto di sedimenti verso la pianura Padana operato nel corso delle glaciazioni dal grande ghiacciaio che percorreva la vallata della Dora Baltea. Con una superficie di più di 500 km² è una tra le unità geomorfologiche di questo tipo meglio conservate al mondo. Come estensione è superato in Italia solo dall'analoga formazione che circonda il lago di Garda. Il nome anfiteatro, usualmente dato a queste strutture geomorfologiche, fa riferimento alla loro caratteristica forma ellittica evidente quando questa è riportata come pianta su una mappa.
In tutta la zona interessata sono ben evidenti le varie pulsazioni glaciali che nel tempo hanno prodotto imponenti accumuli morenici. 
Tra questi si segnala in particolare la morena laterale sinistra dell'antico ghiacciaio, detta Serra di Ivrea: si tratta della più grande formazione del genere esistente in Europa. La Serra prende origine alle pendici meridionali del Mombarone (2371 m s.l.m.) e si dirige con percorso quasi rettilineo verso sud-est per quasi 20 km sfrangiandosi poi nelle alture che circondano il lago di Viverone. È costituita da una serie di creste sub-parallele la più alta delle quali raggiunge un dislivello massimo di 600 metri rispetto alla pianura interna all'AMI nella zona di Andrate. Questo dislivello si riduce gradualmente verso est fino a toccare i 250 metri circa nei pressi di Zimone.Il suo omologo destro, di forma meno regolare, è rappresentato dai rilievi situati tra Bairo e lo sbocco del torrente Chiusella sulla pianura. Anche qui nella zona di saldatura con la catena alpina si toccano le altitudini maggiori (circa 800 m s.l.m. nei pressi di Brosso); tra Strambinello e Baldissero Canavese la continuità della catena collinare viene poi interrotta dalla gola con la quale il Chiusella devia a est dirigendosi verso la confluenza nella Dora Baltea.La morena frontale è invece costituita da una successione di colline che si estendono tra Agliè e Viverone e che vengono interrotte tra Mazzè e Villareggia dal varco aperto dalla Dora Baltea. Il punto culminante di questo settore della morena è il Bric Vignadoma (520 m s.l.m.), nei pressi di Vialfrè.
All'interno dell'anfiteatro si trova la vasta area pianeggiante, la cui quota altimetrica è in generale compresa tra i 210 e i 270 m s.l.m., nella quale sono situati numerosi centri abitati tra i quali la città di Ivrea. La continuità di questa pianura è interrotta qua e là da rilievi isolati e da alcuni cordoni collinari minori; uno di questi definisce al suo interno il Piccolo Anfiteatro Morenico, centrato sui paesi di Strambino e Scarmagno. Anche il bacino imbrifero del lago di Viverone è definito, oltre che dalla cerchia morenica esterna dell'AMI, anche da depositi interni di minori dimensioni; i comuni di questa zona si sono raggruppati nella comunità collinare Intorno al Lago.Secondo la classificazione orografica SOIUSA i rilievi situati in destra idrografica della Dora appartengono alle Alpi Graie e, più in particolare, al gruppo alpino della Rosa dei Banchi, mentre le morene in sinistra idrografica fanno parte delle Alpi Biellesi e quindi anche delle Alpi Pennine.
L'AMI è attraversato in senso nord-sud dalla Dora Baltea, che raccoglie anche le acque del Chiusella e di altri corsi d'acqua di minore importanza. Parte dell'acqua trasportata dalla Dora viene captata dal Naviglio di Ivrea e, dopo avere fornito acqua alla risicoltura vercellese, risulta deviata verso il bacino del Sesia. I versanti esterni delle colline che compongono l'AMI sono tributari dei bacini dell'Orco (a ovest) e dell'Elvo (ed est).
Tra i vari cordoni morenici che compongono l'anfiteatro si annidano numerosi laghi la cui formazione è strettamente correlata alla vicenda geologica dell'AMI. Mentre il lago di Viverone è piuttosto vasto (per superficie si tratta del terzo specchio d'acqua del Piemonte) gli altri sono di dimensioni medio-piccole. Appena a nord di Ivrea si trovano i cosiddetti 5 laghi, il maggiore dei quali è il Sirio; la morena laterale destra ospita invece il lago di Alice e quello di Meugliano, mentre tra le colline che compongono la morena frontale si collocano il lago di Candia e quelli, più piccoli, di Maglione e di Moncrivello.
I più estesi tra questi specchi d'acqua appartengono alla categoria dei laghi intermorenici, che sono cioè stati intrappolati tra i cordoni morenici deposti nel corso delle diverse pulsazioni glaciali che hanno interessato la zona. In altri casi però l'origine geologica viene riferita in modo più diretto all'azione del ghiacciaio: il lago di Alice e i 5 laghi di Ivrea vengono infatti considerati dai geologi laghi da erosione glaciale.
Già prima della nascita della moderna geologia alcune leggende diffuse nel Canavese narravano dell'esistenza nell'area dell'AMI di un vasto lago (la cui esistenza è peraltro messa in dubbio dai geologi) che Ypa, la mitica regina-sacerdotessa che guidava il popolo dei Salassi, avrebbe bonificato facendo scavare una galleria nei pressi di Mazzè in modo da scaricarne le acque all'esterno della cerchia di colline che gli faceva da argine verso sud. 
Tracce di questa leggenda sono forse presenti anche nella cronaca De bello canepiciano, redatta da Pietro Azario nel XIV secolo, nella quale viene riportata come notizia certa quella dell'antica presenza di un grande lago nella zona.
A partire dalla seconda metà del XIX secolo l'origine dell'AMI venne studiata da vari geologi piemontesi; i primi, classici studi si devono a Luigi Bruno (1877), Carlo Marco (1892, 1893) e al geografo Giovanni De Agostini (1894, 1895). Tali studi vennero in seguito approfonditi arrivando ai lavori di sintesi degli anni settanta del Novecento ad opera del geologo Francesco Carraro.
Il substrato roccioso sul quale oggi sorge l'Anfiteatro Morenico di Ivrea appartiene a tre distinte unità geologiche, separate tra loro dalla linea Insubrica. Questa importante discontinuità tettonica si divide nell'area biellese e canavesana in due faglie ad andamento quasi parallelo: la Linea del Canavese Interna, più meridionale, e la Linea del Canavese Esterna, più settentrionale. Nella zona dell'AMI a nord della Linea del Canavese Esterna si trova la Zona Sesia-Lanzo, composta principalmente da micascisti e, in genere, da rocce che subirono processi metamorfici in profondità; essa comprende il Mombarone in sinistra idrografica e il Monte Gregorio sul lato opposto della Dora.
Tra le due linee canavesane è compresa la zona del Canavese, un'area geologicamente caratterizzata da tipi litologici piuttosto eterogenei e che affiora nei pressi di Montalto Dora e dei 5 laghi. A sud della Linea del Canavese Interna il substrato roccioso appartiene invece alla Zona Ivrea Verbano. Tra i vari tipi di rocce che costituiscono questa unità geologica nell'area dell'AMI son particolarmente rare le granuliti basiche, che secondo gli studi geologici ebbero origine dalle porzioni della crosta continentale più profonde, nei pressi del suo confine con il mantello terrestre. Parte della città di Ivrea è stata costruita su questo substrato roccioso, che affiora in modo evidente nei pressi del santuario di Monte Stella.
Secondo i geologi nella fase finale del Pliocene, il periodo geologico che precedette la formazione dell'anfiteatro morenico, nell'area canavesana il mare che occupava a quei tempi il bacino padano e che si spingeva fino all'interno delle valli d'Aosta e dell'Orco venne gradualmente riempito dai sedimenti originatisi dall'erosione della catena alpina.L'AMI si è invece formato durante il Pleistocene quando, a causa della diminuzione delle temperature medie e delle maggiori precipitazioni sull'arco alpino, iniziò ad accumularsi una notevole massa di ghiaccio che veniva portata a valle da grandi ghiacciai. In particolare il fondovalle di quella che è oggi la Valle d'Aosta venne a più riprese totalmente occupato dal Ghiacciaio Balteo, che con un percorso simile a quello dell'odierna Dora Baltea usciva sulla pianura canavesana per poi allargarsi a ventaglio arrivando a lambire, nelle fasi di più intensa glaciazione, gli attuali abitati di Caluso e di Agliè.
Le fasi glaciali del Pleistocene venivano tradizionalmente suddivise dalla letteratura geologica in Mindel, Riss e Würm. In passato la denominazione delle tre cerchie moreniche principali che costituiscono l'Ami era mutuata direttamente da tali sotto-periodi, la cui suddivisione temporale fu determinata principalmente sulla base degli studi sugli effetti delle glaciazioni a nord delle Alpi. In seguito questa classificazione non venne più considerata sufficientemente accurata per descrivere l'evoluzione geologica dei bacini situati a sud della catena alpina, così che l'attuale suddivisione delle cerchie moreniche è diventata quella riportata nella tabella seguente (rielaborata dalla Carta Geologica dell'Anfiteatro Morenico della Serra):
I depositi lasciati dalla più antica delle tre pulsazioni glaciali principali (gruppo San Michele - Borgo) sono i più esterni e risultano meglio individuabili sul lato sinistro dell'AMI, nell'area biellese della Serra. La morena frontale e buona parte di quella destra sono infatti state ricoperte dai detriti lasciati dalla fase successiva, iniziata circa 700.000 anni fa. Durante questo periodo venne deposta la meglio conservata delle tre cerchie moreniche, il gruppo della Serra d'Ivrea. Oltre al corpo principale della Serra questo comprende buona parte della morena frontale oggi osservabile (la zona grosso modo compresa tra Moncrivello e Torre Canavese) e parte dei rilievi situati allo sbocco della Valchiusella.
I rilievi collinari dovuti a questa fase glaciale sono quelli che raggiungono le altezze maggiori anche perché essi furono in qualche modo arginati dalla presenza delle morene lasciate dalla precedente pulsazione, cosa che diede luogo a una elevazione maggiore rispetto a quella che si sarebbe avuta nel caso di una deposizione indisturbata su un'area pianeggiante. Il terzo gruppo di depositi, denominato di Bollengo-Strambino (o anche di Bollengo-Albiano), è il più recente ed è situato all'interno dei due precedenti; comprende alcuni cordoni morenici di minore sviluppo altimetrico nonché la Serretta, una bassa collina che si stacca dal corpo principale della Serra nei pressi di Bollengo.Va osservato che gli altri episodi glaciali che hanno punteggiato la storia del Pleistocene non hanno lasciato tracce nell'area perché i loro depositi sono stati in seguito ricoperti e/o spostati dalle masse sedimentarie riferite alle tre cerchie moreniche principali.
La creazione dei grandi apparati morenici allo sbocco della Valle d'Aosta non ebbe impatto solo sull'area oggi compresa nell'AMI ma modificò in modo anche consistente l'idrografia dei territori limitrofi. Dalle ricerche paleogeografiche (in particolare dei geologi Francesco Carraro e Franco Gianotti) emerge per esempio che anticamente il torrente Cervo, dopo essere uscito dell'omonima vallata alpina, si dirigeva decisamente verso sud e confluiva nella Dora Baltea pressappoco dove oggi sorge Verrone.
In questa ricostruzione anche il Viona, l'Elvo e l'Oropa andavano a confluire direttamente nella Dora, il cui antico corso era spostato nettamente più a nord-est rispetto a quello attuale. 
La deposizione dell'enorme apparato morenico della Serra e di coltri sedimentarie a est della stessa cambiarono però questa configurazione e deviarono progressivamente verso oriente il corso del Cervo portandolo infine a confluire nella Sesia. I sedimenti trasportati dal Ghiacciaio Balteo sbarrarono inoltre la strada verso la Dora agli attuali affluenti di destra del Cervo stesso convogliando così anche le loro acque verso il bacino del Sesia.Per quanto riguarda invece la pianura interna all'anfiteatro è interessante notare come essa sia ribassata rispetto alle aree pianeggianti circostanti. Ad esempio in sinistra idrografica della Dora a Moncrivello, il cui capoluogo è situato a cavallo della cerchia morenica, le aree pianeggianti situate all'interno dell'anfiteatro si trovano ad una quota di circa 215 m s.l.m. mentre quelle ad est del paese, esterne all'AMI, hanno una quota media attorno ai 260 metri. Anche questo fenomeno è dovuto all'azione erosiva del Ghiacciaio Balteo il cui scorrimento, nei periodi di massima espansione, abbassò il piano di campagna trasferendo una parte dei sedimenti che lo componevano nei rilievi morenici in via di formazione.
I periodi di tempo trascorsi tra due successive pulsazioni glaciali vengono detti periodi interglaciali e sono caratterizzati, nelle zone montuose e pedemontane, dall'arretramento della fronte dei ghiacciai all'interno delle vallate di provenienza. Nel caso specifico dell'AMI gli studi geologici più recenti hanno rilevato, grazie all'analisi dei sedimenti, che ad ogni fase di ritiro del ghiacciaio Balteo corrispose una fase lacustre più o meno generalizzata. Le acque derivate dallo scioglimento del ghiacciaio e quelle portate a valle dalla Dora e dai suoi affluenti venivano infatti intrappolate all'interno degli avvallamenti dovuti alla escavazione glaciale e tra i cordoni morenici abbandonati del ritiro del Ghiacciaio stesso.Una delle conseguenze del ritiro del Ghiacciaio Balteo fu la cattura da parte della Dora Baltea della porzione montana del bacino del torrente Chiusella. Circa 150.000 anni fa il Chiusella, nel tratto a valle dell'attuale diga della Gurzia, doveva infatti scorrere in direzione sud-ovest per andare poi a confluire nell'Orco in sinistra idrografica. Dopo l'ultima glaciazione però la maggiore pendenza e la minore resistenza all'erosione delle rocce sul lato orientale del torrente provocarono l'aumento della forza erosiva dei piccoli corsi d'acqua che, scendendo verso sud-est, andavano a confluire nella Dora Baltea. Uno di essi, spostando verso l'alto la testata del proprio piccolo bacino, scavò la profonda forra ancor oggi osservabile a valle del lago Gurzia e finì per catturare il Chiusella. Questo venne così incanalato nella marcata ansa a gomito a valle della quale, dirigendosi verso est, va oggi a confluire nella Dora.Nell'attuale periodo interglaciale, cominciato all'incirca 10.000 anni fa, all'interno dell'AMI si formarono presumibilmente una o più vaste aree lacustri intramoreniche, la cui presenza è testimoniata da sedimenti classati con granulometria fine più fini e ben stratificati rispetto a eterogenei e non stratificati tipici delle morene che costituiscono i rilievi dell'area. Lo svuotamento dell'area lacustre avvenne a seguito del progressivo approfondimento dell'incisione scavata dalla Dora Baltea, il suo effluente, tra Mazzè e Villareggia. Intrappolati tra i cordoni morenici rimasero però per lungo tempo vari specchi d'acqua di dimensioni minori, alcuni dei quali sono tuttora esistenti. Tra questi i più estesi sono il lago di Viverone e quello di Candia. Altri bacini lacustri di varie dimensioni vennero progressivamente riempiti dai residui solo parzialmente decomposti della vegetazione ripariale e formarono le numerose torbiere ancora osservabili nell'area.
Con l'interrimento progressivo delle aree lacustri lasciate dal ritiro del ghiacciaio la Dora Baltea cominciò ad erodere la coltre sedimentaria che costituisce la pianura interna all'AMI. Il suo corso, che comprendeva in passato numerosi rami, in conseguenza di questo approfondimento assunse progressivamente una morfologia a canale unico e tendenzialmente meandriforme. I rami più occidentali, che divagavano nella zona di Fiorano e Loranzè, vennero così abbandonati ed il fiume, transitando nella strettoia compresa tra Ivrea e Cascinette, creò una gola ben marcata.
Questo stato di cose in occasione di eventi di piena eccezionali dà però luogo alla riattivazione del paleoalveo occidentale a causa dell'effetto diga che si crea quando l'attuale alveo della Dora non riesce a smaltire l'onda di piena proveniente dalla Valle d'Aosta.
Il fenomeno si è prodotto parecchie volte in tempi storici ed in particolare, nel XXI secolo, nel corso delle piene degli anni 2000, 2002 e 2008, causando danni notevoli nelle zone attraversate dal paleoalveo.
Con la fase finale dell'ultima glaciazione le aree che si stavano liberando dai ghiacci, sia pure in modo discontinuo e graduale, vennero colonizzate dalla vegetazione prima erbacea e arbustiva e poi forestale. Una idea almeno qualitativa dell'evoluzione della flora nell'area dell'AMI può essere ricavata dallo studio dei diagrammi pollinici ricavati dai sedimenti delle aree lacustri di Viverone e di Alice Superiore datati con metodi radiometrici.Il ritiro del ghiacciaio Balteo all'interno dell'attuale Valle d'Aosta viene in genere situato attorno ai 20.000 anni prima del presente; in questa prima fase i dati paleobotanici indicano che le fasce esterne dell'anfiteatro morenico erano occupate da boscaglie nelle quali prevalevano l'ontano verde e i salici mentre attorno al lago di Viverone si era sviluppata una copertura forestale continua di larici.
Con l'ulteriore crescita delle temperature durante l'interstadiale Bølling-Allerød si ebbe un brusco aumento del limite superiore della vegetazione forestale, che si portò attorno ai 14.000 anni fa sui 1800 m s.l.m.. In questa fase tra le specie dominanti al larice si affiancarono il pino silvestre, la betulla e i ginepri e, verso la fine del periodo, si ebbe anche una notevole espansione di latifoglie termofile.
Con il ritorno delle temperature fredde avvenuto nel Dryas recente il limite della vegetazione arborea si abbassò nella zona considerata di circa 200-300 metri di quota e gli alberi in vaste aree lasciarono il posto alla prateria. Dopo circa 1.100 anni il periodo freddo terminò e, con le temperature miti caratteristiche dell'Olocene, la copertura forestale poté recuperare rapidamente il terreno perduto.
La particolare conformazione geografica dell'AMI ha notevolmente condizionato nel corso del tempo l'uso del suolo e l'insediamento umano sul territorio. Le odierne fotografie satellitari della zona mostrano ad esempio come tuttora le colline moreniche si differenzino per la presenza di estesi boschi dalla pianura interna e dai territori circostanti, caratterizzati invece da un popolamento umano più fitto e dalla prevalenza dell'agricoltura intensiva.
Anche nell'ipotesi che fossero esistiti insediamenti umani all'interno dell'AMI prima della fase di massima espansione glaciale questi non sarebbero documentabili perché l'azione del ghiacciaio Balteo ne avrebbe cancellato ogni traccia. 
In zona esistono però numerose testimonianze umane risalenti al Neolitico e, in particolare, alla fase finale dell'ultima pulsazione glaciale del Pleistocene inferiore (a partire da circa dieci-dodicimila anni fa).
Il popolamento umano si consolidò nel corso dell'età del bronzo; tra i reperti risalenti a questo periodo particolarmente ben conservati sono quelli riferibili ad insediamenti nei pressi di bacini lacustri tuttora esistenti o che con il tempo si sono trasformati in torbiere. Di notevole importanza sono per esempio le ricerche effettuate sui villaggi palafitticoli di Viverone e di Bertignano, dove furono anche rinvenute alcune piroghe.
La presenza degli insediamenti umani attorno ai laghi non è evidentemente casuale ma testimonia come gli abitatori di questa parte del Canavese apprezzassero le risorse alimentari aggiuntive fornite dalla pesca e la maggiore sicurezza offerta dagli insediamenti palafitticoli rispetto a quelli di terraferma. Testimonianze di insediamenti umani dell'età del bronzo e del ferro sono comunque presenti anche in zone lontane da quelle lacustri, come ad esempio il complesso megalitico di Cavaglià, situato nell'area sud-orientale dell'AMI.
Le favorevoli condizioni climatiche e l'uso di strumenti metallici portarono ad una certa crescita demografica e rafforzarono una pratica agricola integrata all'allevamento di animali.
In epoca pre-romana il Canavese fu abitato dai Salassi, un popolo di origine celtica. Il primo scontro con Roma risale al 143 a.C., quando i Salassi resistettero alle truppe del console Appio Claudio Pulcro. Nei successivi quarant'anni non vi furono battaglie degne di nota, ma certamente proseguì la penetrazione economica di Roma, che permise al Senato di fondare nel 100 a.C. la colonia romana di Eporedia (l'odierna Ivrea) su un preesistente villaggio fortificato dei Salassi. La resistenza delle popolazioni in pianura e nella vicina Valle d'Aosta fu risolta nel 25 a.C. dall'imperatore Augusto il quale, come narra lo storico Strabone, ottenne la resa dei Salassi e poté fondare il municipium di Aosta.
Già dal 100 a.C. nell'AMI iniziò una notevole trasformazione nell'uso del suolo: in parallelo all'occupazione militare iniziò infatti l'insediamento di cittadini di origine romana o latina, a cui vennero assegnati appezzamenti di terreno accuratamente misurati e censiti dei quali i coloni stessi iniziarono lo sfruttamento agricolo.
Tale organizzazione fondiaria della zona di pianura avvenne secondo il classico schema della centuriazione, ossia della ripartizione dei campi con un reticolo di viottoli e canali ortogonali; di questa antica suddivisione è tuttora possibile, secondo gli studi archeologici, rinvenire traccia nelle campagne canavesane.
L'area dell'AMI ebbe nel periodo imperiale anche una notevole importanza commerciale, essendo situata lungo la via delle Gallie che, tramite Augusta Praetoria (Aosta) e i valichi del piccolo e del Gran San Bernardo, collegava la Pianura Padana con la Gallia.
Il periodo di crisi seguito alla caduta dell'Impero Romano e l'alto Medioevo furono anche nel Canavese politicamente ed economicamente molto travagliati. La zona passò varie volte di mano fino al definitivo passaggio sotto i Savoia, avvenuto nel 1356.
Come già nell'antichità questa parte del Canavese nel Medioevo era percorsa da un'importante via di comunicazione: si trattava della Via Francigena, che dava modo ai pellegrini dell'Europa centro-settentrionale di raggiungere la città di Roma. Il suo tratto canavesano dopo l'uscita dalla Valle d'Aosta raggiungeva Ivrea e proseguiva verso sud-est costeggiando presumibilmente la Serra.
In qualche modo legata alla presenza della Via Francigena è la fioritura dell'architettura romanica, che accanto ad edifici religiosi di notevole importanza punteggiò le colline moreniche di chiese e cappelle minori, spesso collocate in luoghi isolati. La sommità dei rilievi collinari che costituiscono l'AMI venne in molti casi utilizzata per la costruzione di castelli e di borghi che beneficiavano in questo modo di posizioni più facilmente difendibili e più salubri perché lontane dalle aree pianeggianti tendenzialmente paludose. La viticoltura, già praticata prima dell'arrivo dei Romani, nel Medioevo si consolidò e si espanse sui versanti collinari, favorita anche da un periodo di clima particolarmente mite. Alla coltura della vite si affiancava quella dell'olivo, che secondo alcuni studiosi era ancora più diffusa e veniva regolata da numerosi editti e normative locali.
Nella fase finale dell'epoca medioevale, anche grazie alla relativa stabilità politica assicurata dallo stato sabaudo, la zona conobbe una discreta crescita economica; tra le varie opere realizzate in questo periodo è da segnalare il Naviglio di Ivrea, la cui costruzione come canale navigabile fu avviata da Amedeo VIII su disegno di Leonardo da Vinci con lo scopo di collegare la città di Ivrea a quella di Vercelli e di irrigare le campagne del Vercellese.
Il raffreddamento del clima prodottosi tra l'inizio il XIV secolo e la metà del XIX secolo causò nell'area dell'AMI la scomparsa dell'olivicoltura; la viticultura continuò invece a essere assiduamente praticata, complice anche il generalizzato aumento della popolazione fino alla prima metà del XX secolo. Risalgono al periodo a cavallo tra l'Ottocento e il primo Novecento varie attività di bonifica delle zone umide dell'anfiteatro e di estrazione della torba, che cessò poi per la scarsa produttività e il limitato interesse economico del prodotto ottenuto. Con l'industrializzazione e il conseguente abbandono dell'attività agricola nelle zone meno fertili, sensibile specialmente nel secondo dopoguerra, i versanti meno favorevoli delle colline moreniche furono lasciati ad un naturale processo di rimboschimento mentre nelle zone più soleggiate venne conservata la coltura della vite, spesso allevata in forma tradizionale su terrazzamenti che ospitano alte pergole (in piemontese topie) sostenute da colonne circolari in pietra. Sempre nel secondo dopoguerra l'AMI fu interessato da una diffusa crescita dell'edificato, specie nell'area della pianura interna,  e dalla costruzione di varie infrastrutture tra le quali l'autostrada Torino-Aosta e la A4/A5 - Diramazione Ivrea-Santhià, ovvero la cosiddetta Bretella. Alcune di queste infrastrutture, oltre che le campagne e i centri abitati della zona, furono pesantemente danneggiate dall'alluvione che colpì l'area dell'AMI nell'ottobre 2000 provocando l'esondazione della Dora Baltea e di vari altri corsi d'acqua piemontesi e valdostani.
Data l'importanza ambientale della colline moreniche e delle zone umide che esse racchiudono un'importante porzione dell'AMI è a vario titolo tutelata da un punto di vista naturalistico.
In particolare la Regione Piemonte ha istituito nel 1995 il Parco Naturale di Interesse Provinciale del Lago di Candia.Sempre in Provincia di Torino ricadono i seguenti Siti di Interesse Comunitario: lago di Viverone (cod.IT1110020), laghi di Ivrea (cod.IT1110021), laghi di Meugliano e Alice (cod.IT1110034), Scarmagno - Torre Canavese (Morena Destra d'Ivrea) (cod.IT1110047), Serra di Ivrea (cod.IT1110057), lago di Maglione e Moncrivello (cod.IT1110061), stagno interrato di Settimo Rottaro (cod.IT1110062), boschi e paludi di Bellavista (cod.IT1110063), palude di Romano Canavese (cod.IT1110064); ad essi si aggiunge, in Provincia di Biella, il SIC lago di Bertignano (Viverone) e Stagno presso la strada per Roppolo (cod.IT1130004).L'anfiteatro morenico nel suo complesso è anche stato individuato dalla Provincia di Torino come geosito.
Tale riconoscimento non comporta per ora, come nel caso delle riserve naturali, una tutela diretta della zona; la classificazione dovrebbe però essere presa in considerazione in fase di pianificazione urbanistica, nella redazione di documenti di programmazione territoriale e nella scelta degli strumenti per una eventuale valorizzazione turistica delle aree interessate.
L'area dell'anfiteatro morenico comprende al suo interno alcune frequentate mete turistiche quali il lago di Viverone e il lago Sirio, attorno a cui si è sviluppata da tempo una discreta rete di strutture ricettive quali campeggi, hotel e ristoranti di vario tipo. Le acque dei due laghi sono balneabili e, nel caso di quello di Viverone, una linea pubblica di navigazione collega i principali centri abitati della costa.Più di recente alcune iniziative di promozione turistica dell'anfiteatro in quanto tale sono state prese dall'Ecomuseo dell'Anfiteatro Morenico di Ivrea, una associazione senza fini di lucro costituitasi nel 2008 e che riunisce 14 comuni della zona, la Comunità Montana Val Chiusella, la Comunità Collinare Piccolo Anfiteatro Morenico Canavesano nonché varie associazioni e soggetti di diritto privato. Oltre all'attività propriamente museale vengono organizzati e/o promossi vari tipi di eventi quali spettacoli teatrali, concerti, seminari ed escursioni tematiche.Nell'area esistono numerosi itinerari escursionistici segnalati; quello più strettamente correlato alla conformazione geologica dell'AMI è senza dubbio l'Alta Via dell'Anfiteatro Morenico di Ivrea, la cui traccia principale, dello sviluppo di circa 120 km, percorre integralmente la cerchia collinare esterna dell'AMI partendo da Andrate e terminando a Brosso. A corredo del percorso principale esistono vari itinerari di collegamento che permettono di raggiungere la traccia principale dai centri abitati circostanti. Sono state inoltre segnate una estensione del trekking nella zona dei 5 laghi di Ivrea, alcune varianti alla traccia principale e vari itinerari tematici. Tutti questi percorsi sono percorribili a piedi o a cavallo e, in genere, anche in mountain bike. Un altro importante itinerario escursionistico che attraversa in senso nord-sud l'AMI è la Via Francigena, che recupera il già citato itinerario dei pellegrini medioevali. La parte nord-orientale dell'AMI è anche interessata dalla GtB (Grande traversata del Biellese).
Numerosi sono anche gli eventi sportivi; in particolare è da segnalare una classica del podismo piemontese, la 5 laghi, giunta nel 2010 alla sua 33ª edizione. La competizione, di circa 25 km di lunghezza, si svolge nella zona dei 5 laghi e transita per buona parte su sentieri e piste sterrate. Più strettamente collegato ai percorsi escursionistici visti in precedenza è il Morenic Trail, un trail individuale o a staffette che si sviluppa per 109 km seguendo la traccia principale dell'Alta Via dell'Anfiteatro Morenico di Ivrea.
AA.VV., Carta Geologica dell'Anfiteatro Morenico della Serra, Borgaro, ATL 3 Canavese e Valli di Lanzo, 2006. ISBN non esistente
 AA.VV., L'anfiteatro morenico di Ivrea : un geosito di valore internazionale (PDF), Nichelino, Litografia Geda, 2004 (archiviato dall'url originale il 12 giugno 2009). ISBN non esistente
 AA.VV., La rete Natura 2000 in Piemonte - I siti di importanza comunitaria, Savigliano, Regione Piemonte, 2009, ISBN 978-88-904283-0-2.
 Antonicelli Matteo, Biava Bertinatti Stefano, Anfiteatro Morenico di Ivrea. Guida all'Alta Via e alla Via Francigena Canavesana, Biella, Lineadaria Editore, 2013, ISBN 978-88-97867-17-3.
 Pietro Azario, De bello canepiciano : la guerra del canavese, traduzione di Ilo Vignono e Pietro Monti, Mercenesco, Tip. L. Marini, 1970, ISBN non esistente.
 Livio Barengo, Ypa, Morrigan salassa. Il lago, l'oro, la vite : storia di Ypa e della sua gente, Aosta, Keltia, 2002, ISBN 88-7392-001-2.
 Pio Bolzon, Nuovi materiali per la flora dell'anfiteatro morenico d'Ivrea, Aosta, Tipografia Cattolica, 1916. ISBN non esistente
 Pio Bolzon, Studio fitogeografico sull'anfiteatro morenico di Ivrea, Firenze, Pellas, 1915. ISBN non esistente
 Luigi Bruno, I terreni costituenti l'anfiteatro allo sbocco della Dora Baltea, Ivrea, Cubris, 1877.  ISBN non esistente
 Francesco Carraro, F.Petrucci, Dislocazioni recenti nell'Anfiteatro morenico d'Ivrea, Ateneo Parmense, 1975. ISBN non esistente
(EN) Francesco Carraro, F.Medioli; F.Petrucci, Geomorphological study of the morainic Amphiteatre of Ivrea, Northwest Italy, R. Soc. New Zealand, 1975. ISBN non esistente
 Giovanni De Agostini, Le torbiere dell'anfiteatro morenico d'Ivrea, Ricci, 1895. ISBN non esistente
 Giovanni De Agostini, Scandagli e ricerche fisiche sui laghi dell'anfiteatro morenico d'Ivrea, Torino, Clausen, 1894. ISBN non esistente
 Direzione Pianificazione delle Risorse Idriche, Atlante dei laghi Piemontesi, Regione Piemonte, 2003. ISBN non esistente
 Federico Fiandro, La storia del vino in Canavese, Santhià, GS editrice, 2003, ISBN 88-87374-80-5.
 Raffaella Gallotti, L'anfiteatro morenico d'Ivrea : caratteristiche e genesi, Pavia, Università degli Studi di Pavia - facoltà di Scienze Naturali, 1987. ISBN non esistente
 Dino Gribaudi, Sulla distribuzione dei centri abitati nell'anfiteatro morenico d'Ivrea, Dell'Erma, 1932. ISBN non esistente
 Nicola Lauria, Elementi geologici ed evoluzione del paesaggio del Canavese Orientale dalla fine dell'era Terziaria all'Olocene, Ivrea, Litografia Bolognino, 1990.  ISBN non esistente
 Carlo Marco, Dalla scomparsa del mare pliocenico alla formazione dell'anfiteatro morenico della Dora Baltea con cenni sulla formazione dei ghiacciai alpini, Ivrea, Tomatis, 1893. ISBN non esistente
 Carlo Marco, Studio geologico dell'anfiteatro morenico d'Ivrea, Roux, 1892. ISBN non esistente
 Cesare Ravazzi, Il Tardoglaciale: suddivisione stratigraﬁca, evoluzione sedimentaria e vegetazionale nelle Alpi e in Pianura Padana (PDF) , in Studi Trent. Sci. Nat., Acta Geol., 2005, nº 82,  pp. 17-29. ISSN 0392-0534
 Federico Sacco, Escursione storico-geologico-tecnica nell'Anfiteatro morenico di Ivrea, Torino, 1917. ISBN non esistente
 Federico Sacco, Il glacialismo nella Valle d'Aosta, Parma, Cecchini, 1927. ISBN non esistente
(DE) R.Schneider, Pollenanalytische Untersuchungen zur Kenntnis der spät- und postglazialen Vegetationgeschichte am Südrand der Alpen zwischen Turin und Varese (Italien), in Botanische Jahrbücher für Systematik, Pflanzengeschichte und Pflanzengeographie; Leipzig, 1978, nº 100,  pp. 26-109. ISSN non esistente
Wikimedia Commons contiene immagini o altri file su Anfiteatro morenico di Ivrea
Portale Turistico e Commerciale dell'Anfiteatro Morenico d'Ivrea www.amilami.it
Carta Geologica d'Italia alla scala 1:100.000, consultabile on-line sul sito ISPRA (Istituto Superiore per la Protezione e la Ricerca Ambientale); in particolare la zona dell'AMI è coperta dai fogli 42 (Ivrea) e 43 (Biella)
Tokyo è scossa da una serie di omicidi nella metro; le vittime sono state uccise tutte per avvelenamento alle ore 18. Suma, psicologa criminale, è incaricata di aiutare la polizia nel caso e si rivolge a sua volta ad Aku, suo ex collega ed amante. Viene stabilito che il killer ha un progetto ben preciso e pare che la stessa Suma ne sia coinvolta.

Angeli di strada è un album del cantautore italiano Alan Sorrenti, pubblicato dall'etichetta discografica CBO e distribuito dalla Ricordi nel 1982.

Gli angeli (使徒 shito?, lett. "apostoli") sono delle entità immaginarie apparse nella serie televisiva anime Neon Genesis Evangelion, prodotta dallo studio Gainax e diretta da Hideaki Anno, e nell'omonimo manga di Yoshiyuki Sadamoto.
Nell'opera animata originale quasi tutti gli angeli sono gli antagonisti del genere umano che a più riprese attaccano il quartier generale dell'agenzia speciale Nerv, situato nella città di Neo Tokyo-3. Hanno origine da una misteriosa entità chiamata Adam, con l'eccezione degli uomini, diciottesimo e ultimo esemplare della specie, che discendono invece da un essere simile ad Adam di nome Lilith, secondo angelo. Per contrastare i loro attacchi la Nerv costruisce i mecha Evangelion, che dispongono come loro di un campo di forza chiamato AT Field.
Gli angeli appaiono in numerose opere tratte dalla serie animata, in diversi manga spin-off, videogiochi, visual novel, nell'original net anime Petit Eva - Evangelion@School e nella tetralogia cinematografica Rebuild of Evangelion. I loro nomi, rivelati solamente nel quattordicesimo e nel ventitreesimo episodio della serie, fanno riferimento agli omonimi angeli della tradizione giudaico-cristiana, con la sola eccezione di Adam. Le caratteristiche e le funzioni specifiche di ogni angelo ricalcano intenzionalmente quelle del proprio omonimo nelle antiche fonti sacre, formando così un complesso intreccio di simbolismi. Il loro design varia considerevolmente da esemplare a esemplare ed è stato elogiato dalla critica e dagli appassionati di animazione, influendo su numerose serie robotiche successive.
Durante la realizzazione di Neon Genesis Evangelion si decise di impostare l'opera sul tema di «una battaglia fra divinità ed esseri umani», inserendovi numerosi riferimenti religiosi. In una delle bozze preliminari, la Gainax inserì dei nemici chiamati Apostolo (アポストロ Aposutoro?), concepiti come «degli antichi reperti» sparsi per l'intero globo terrestre e lasciati in letargo da una misteriosa specie preistorica, la "prima razza ancestrale" (第1始祖民族 Dai'ichi shiso minzoku?). Per via della loro finalità bellica furono definiti semplici "armi", senza quasi nessuna componente distintamente biologica. Nelle intenzioni iniziali sarebbero stati ventotto; il primo di loro, Adam, sarebbe stato ritrovato nella regione del Mar Morto, ma distrutto in una misteriosa esplosione verificatasi quindici anni prima degli eventi della serie. Lo scenario iniziale prevedeva inoltre l'introduzione di due Apostoli chiamati Shateiel (シャテイエル Shateieru?), detto "angelo del silenzio", e Turel (テゥレル Tureru?), "la Roccia di Dio". Il primo, descritto come «un'arma composta di luce condensata allo stato solido», avrebbe presentato un corpo poligonale perfettamente regolare, e sarebbe stato dotato di un organo a forma di cristallo rotante capace di catturare l'energia elettromagnetica dell'ambiente circostante e scagliarla contro i propri nemici. Il secondo invece, concepito per comparire nel dodicesimo episodio della serie, avrebbe eseguito un attacco esplosivo autodistruttivo usando il proprio stesso corpo. Durante la produzione il progetto fu accantonato, ma gran parte delle idee furono riciclate per gli angeli Ramiel e Sahaquiel.
La prima puntata avrebbe presentato uno scontro fra l'Eva-01, pilotata da Rei, e un Apostolo di nome Raziel, in seguito sostituito dall'angelo Sachiel. Nel ventiquattresimo episodio, intitolato Ora, il tempo promesso (今、契約時間 Ima, keiyaku jikan?), ci sarebbe stata una grande battaglia lunare contro dodici Apostoli; gli esseri umani avrebbero compreso la propria impotenza di fronte alla schiacciante superiorità dei nemici e si sarebbe avvicinato «il tempo promesso». Per il loro numero gli autori si ispirarono ai dodici apostoli dell'Agnello menzionati nel libro dell'Apocalisse, ma l'idea dello scontro multiplo sul suolo lunare fu abbandonata e riciclata per la battaglia contro i Mass Production Model. In un altro scenario fu contemplata l'esistenza di due antiche civiltà preistoriche, apparse sul pianeta Terra molto tempo prima dell'effettiva comparsa dell'umanità e dotate di tecnologie estremamente avanzate. La prima delle due, nota come "prima razza ancestrale", avrebbe creato gli umanoidi artificiali Evangelion, che si sarebbero poi ribellati ai propri creatori, causandone l'estinzione. In seguito al tragico avvenimento, una "seconda razza ancestrale" avrebbe creato la lancia di Longinus nel tentativo di sconfiggerli, spargendo gli angeli per il globo terrestre in stato quiescente come contromisura nel caso in cui qualcuno avesse tentato di riattivare le macchine da combattimento.
Nella versione finale degli eventi gli angeli furono chiamati shito (使徒? lett. "apostoli"), adottando come traduzione inglese ufficiale il termine angel, "angelo", scritto in caratteri latini. Nella religione cristiana, il termine greco apostolos (απόστολος), "inviato", indica i dodici discepoli che Gesù Cristo, nel vangelo secondo Luca, sceglie fra i propri seguaci in onore delle dodici tribù di Israele. In senso più ampio, il termine può indicare una persona incaricata di svolgere una missione importante. Riprendendo alcune dottrine della cabala ebraica, gli angeli non furono concepiti come degli "invasori" esterni, ma come «esseri presenti a tutti gli effetti nella Creazione e da poco "risvegliati"». In una delle bozze preliminari della serie, il supercomputer della Nerv, il Magi System, avrebbe assegnato un nome a ciascuno di loro. Hideaki Anno diede direttive generali per la progettazione di ognuno di loro. Per le loro caratteristiche variegate e le loro forme astratte e indefinite, cercò di riflettere i sentimenti della propria generazione e il clima che si respirava nel suo Paese negli anni novanta. Durante la messa in onda dell'opera, l'economia e la società nipponiche erano percepite come corrotte e decadenti, senza che nessuno potesse rintracciarne le cause, rendendo ambiguo lo stesso concetto di nemico. Secondo Anno, il nemico del Giappone del ventesimo secolo non era né di natura politica, né definito, come nel caso della setta religiosa Aum Shinrikyō, che nel marzo del 1995 attentò alla metropolitana di Tokyo con del gas sarin. Il loro design fu affidato a diversi artisti, come Mahiro Maeda, che disegnò Gaghiel e Israfel, e Yoshito Asari, che ideò Sachiel, Shamshel e Zeruel.
Gli angeli sono esseri organici la cui struttura microscopica è di natura sia particellare, sia ondulatoria, e pertanto caratterizzati dal dualismo onda-particella della luce. All'inizio della serie non se ne conoscono in alcun modo gli obiettivi, né le cause che muovono il loro agire. Altrettanto ignota è la ragione del loro appellativo, tradizionalmente associato al concetto di divinità. Anche l'agenzia speciale Nerv, con le sue avanzate conoscenze scientifiche, non è in grado di analizzarne le modalità d'azione, ma tutti sembrano indiscriminatamente attratti da un angelo rinchiuso nella sezione più profonda del quartier generale dell'organizzazione, il Terminal Dogma, Lilith. Il loro corredo genetico presenta un grado di affinità pari al 99,89% con quello dell'uomo.
Possono avere le forme più svariate, da quelle vagamente antropomorfe a quelle di un solido geometrico, e dimensioni ugualmente variabili. Quasi tutti sono dotati di una sfera di colore rosso conosciuta come "nucleo", o "sfera di luce", organo che sembra rappresentare la loro principale fonte energetica. Universale è la loro capacità di generare un campo di forza chiamato AT Field analogo a quello degli Eva, ma di potenza molto superiore, e di rigenerare i propri tessuti. Si ipotizza che il nucleo possa essere alla base della forza motrice nota come elemento S². I loro nomi e i loro attacchi sono stati profetizzati nei rotoli del mar Morto, antichi documenti in possesso di un'organizzazione segreta chiamata Seele, ma poche persone sembrano esserne consapevoli, anche all'interno della Nerv stessa.
Sconosciuta è la ragione dei loro attacchi o il motivo per il quale compaiano alla volta di Neo Tokyo-3 singolarmente. Nella sequenza iniziale della diciassettesima puntata, un membro di una misteriosa organizzazione nota come Commissione per il Perfezionamento dell'Uomo sostiene che: «Le loro azioni sono chiaramente indipendenti, almeno finora». Sciolta la riunione, il comandante supremo della Nerv, Gendō Ikari dichiara che essi «stanno iniziando ad acquisire la conoscenza». Per verificare l'eventuale natura di un angelo la Nerv analizza il diagramma d'onda di oggetti non identificati, indicato con l'espressione inglese blood type: blue, traducibile come "gruppo sanguigno blu". Altra peculiarità degli angeli è il "Frutto della Vita", un organo dalla natura ignota e che traccia una notevole somiglianza con la specie umana, che dispone invece del "Frutto della Conoscenza".
Adam (アダム Adamu?) è il capostipite degli angeli. Nella serie animata originale è rappresentato come un gigante di luce (ひかりの巨人 hikari no kyojin?) con le fattezze di un Evangelion. Viene rinvenuto in Antartide dal team di ricerca Katsuragi, che inizia a esaminare la sua misteriosa fonte energetica, un motore a energia perpetua, detto elemento S². Nel 2000 gli scienziati lo risvegliano grazie alla cosiddetta teoria del Super-Solenoide, ma, a causa di un esperimento occorso il 13 settembre, avviene una grande catastrofe planetaria ricordata come Second Impact, durante la quale viene ridotto in stato embrionale. Dietro l'avvenimento si cela la setta segreta Seele, improntata alla ricerca del "Sentiero per l'Adam Qadmon" (アダム・カダモンへの道 Adamu kadomono no michi?), «l'avvento di una divinità immortale e eterna». Dopo diversi anni Ryōji Kaji lo trasporta fino al quartier generale della Nerv, consegnandolo al comandante supremo dell'agenzia, Gendō Ikari, il quale lo definisce «la chiave del Progetto del Perfezionamento dell'Uomo» e «il primo essere umano».
Secondo il libro della Genesi dell'Antico Testamento, Adamo è il primo essere umano mai esistito, creato da Dio a Sua immagine e somiglianza. Sull'origine etimologica del nome Adam (in ebraico: אָדָם‎?) sono state formulate varie teorie, per le quali significherebbe «terra», «rosso» e «creazione». Stando a quanto narrato nella sacra scrittura, da Adamo è stata creata la prima donna, Eva. Per analogia, nel ventunesimo episodio di Neon Genesis Evangelion viene rivelato che gli Evangelion sono stati creati a partire da materiale biologico proveniente da Adam. Nella cabala ebraica egli viene descritto come una sorta di divinità, un essere capace di dare vita e, al tempo stesso, un'entità a cui tutte le cose sono destinate a tornare. Per tale ragione, Kaworu Nagisa, diciassettesimo e ultimo angelo, afferma che «coloro che provengono da Adam devono ritornare ad Adam». Nella terminologia ermetica l'umanità «in stato di perfezione mentale e spirituale» viene indicata con il nome di Adam Qadmon. Per la creazione dell'angelo, gli autori dell'anime si sono ispirati ad alcuni testi cabalistici, in cui Adamo, privo del peccato originale, viene rappresentato sotto forma di un gigantesco essere luminescente. In alcuni manoscritti religiosi viene avanzata l'idea che tutte le creature, senza alcuna eccezione, siano basate su Adam Qadmon, rimanendo però incomplete. Nel diciassettesimo angelo, Tabris, è racchiusa la sua anima, e il suo embrione viene impiantato nel corpo del comandante Ikari.
Lilith (リリス Ririsu?) è il secondo angelo. È conservato nel Terminal Dogma, la sezione più sotterranea del quartier generale della Nerv. Il suo volto è coperto da una maschera su cui sono disegnati i sette occhi di un misterioso simbolo, il blasone della Seele. Ha le sembianze di un gigante antropomorfo di colore bianco, con le mani inchiodate a una croce rossa e privo degli arti inferiori, al posto dei quali presenta numerose gambe umanoidi. Nel suo petto è conficcata la lancia di Longinus, particolare questo che avvicina la sua figura a quella di Cristo. Quando viene estratta, la parte monca del corpo di Lilith si rigenera all'istante. Sono pochi a conoscere la sua vera identità e anche a coloro cui è dato saperne l'esistenza viene fatto credere che si tratti del primo angelo Adam. Essa viene rivelata dall'angelo Tabris nel ventiquattresimo episodio della serie e lui stesso non riesce a identificare Lilith come tale se non dopo averla vista con i propri occhi. L'anima dell'angelo è custodita all'interno di Rei Ayanami; quando l'anima si unisce al corpo ha inizio il Third Impact, evento in cui le anime di tutti gli esseri umani si fondono in un unico essere in sé completo. Nel film The End of Evangelion, dopo l'unione con Rei, il corpo di Lilith assume le sembianze della ragazza e si ingrandisce fino a raggiungere le dimensioni della Terra, sviluppando così un gigantesco AT Field.
Nell'antica Mesopotamia il nome Lilith indicava uno spettro femminile notturno, nominato nel libro di Isaia dell'Antico Testamento. Nelle scritture rabbiniche si dice che fosse la prima moglie di Adamo e che dall'unione di Adamo e Lilith nacquero demoni e spiriti. Secondo Sadamoto, nel progetto originale non era prevista la presenza dell'angelo, che fu introdotta solamente in seguito alla messa in onda della serie e ad alcune ricerche dello staff sulla religione cristiana. Il suo design fu elaborato dal regista Mitsuo Iso. Nella tetralogia Rebuild of Evangelion, Lilith viene definita «l'origine della vita» del pianeta Terra e «il fondamento della sua fine». In questa saga il suo aspetto ha subito alcune modifiche, apportate dal fumettista Okama: in Evangelion 1.0 presenta numerose cicatrici sul petto, risultato di alcuni esperimenti scientifici, e la sua maschera, priva dei sette occhi della Seele, è identica a quella dell'angelo Sachiel. Pare che il vero scopo degli angeli sia quello di raggiungerla, fondendosi con lei. Secondo alcune informazioni contenute nel videogioco Shin seiki Evangelion 2: «Alcuni angeli stavano tentando di raggiungere Lilith e annientare tutte le forme di vita, altri non agivano seguendo un piano, altri ancora stavano tentando di recuperare Adam, il loro progenitore».
Sachiel (サキエル Sakieru?) è il terzo angelo, il primo ad attaccare Neo Tokyo-3. Si erge e cammina su due gambe, è dotato di due braccia perfettamente mobili, due mani prensili con tre dita ciascuna e, sulla parte alta del tronco, di una sorta di disco mobile di colore chiaro, simile a un volto, in cui sono presenti due fori che, in maniera del tutto analoga a degli occhi, si chiudono con ritmo irregolare per brevi istanti. Sui lati esterni delle gambe è possibile notare due organi simmetrici mobili simili a branchie, grazie ai quali riesce ad agire sia sulla terraferma, sia in mare. Nel primo episodio della serie, la sua faccia viene gravemente danneggiata, ma, sfruttando le sue spiccate capacità rigenerative, riesce a crearne un'altra identica alla prima, che viene così rimpiazzata. Nonostante venga attaccato dalle forze armate delle Nazioni Unite, riesce a sopravvivere a pesanti raffiche di fuoco di carri armati e lanciarazzi e alla loro arma più potente, la mina N². Dopo lo scontro apprende il funzionamento degli aerei da battaglia umani, e, dopo poco, riesce a replicarne l'efficacia distruttiva, sviluppando l'abilità di lanciare potentissimi raggi esplosivi. È capace di spiccare alcuni balzi a breve distanza, rimanendo sempre a bassa quota. Dal punto di vista bellico, al di là delle sue elevate capacità di combattimento corpo a corpo, l'angelo può utilizzare quelle che vengono chiamate «lance protrattili» o «lance di luce» (光の槍 hikari no yari?), armi da punta incorporate negli avambracci. Nel secondo episodio affronta in battaglia l'Eva-01, il quale, dopo aver neutralizzato il suo AT Field, gli spezza entrambe le braccia. In un disperato attacco suicida, l'angelo, dopo essersi «fluidificato» e trasformato in un'unica grande sfera molle, si avvolge al corpo del robot, per poi esplodere.
Nelle antiche fonti sacre, Sachiel è considerato l'angelo dell'acqua, in riferimento alla sua natura perfettamente anfibia. Nella tradizione religiosa è annoverato nel coro dei cherubini, angeli che, secondo l'Antico Testamento, proteggono con delle «lance di fuoco» l'Albero della Vita, particolare che potrebbe essere ricondotto alle sue «lance protrattili». Negli intenti iniziali degli autori, Sachiel avrebbe dovuto combattere in mare contro l'Unità 02 nell'ottavo episodio, idea che però fu accantonata e riutilizzata per l'angelo Gaghiel. Nel film Evangelion: 1.0 You Are (Not) Alone, Sachiel viene indicato come quarto angelo invece che terzo.
Shamshel (シャムシェル Shamusheru?) è il quarto angelo. Nell'anime è il secondo nemico in ordine di comparsa e si manifesta a sole tre settimane di distanza dall'attacco di Sachiel. Ha un aspetto vagamente simile a quello di un insetto e, benché dotato di zampe, si muove volando a bassissima quota, a poche decine di metri dal suolo e a una velocità estremamente ridotta, così da rendersi difficilmente individuabile dalle apparecchiature radar della Nerv. Sopra la testa presenta delle macchie circolari simili a occhi, la cui esatta funzione è sconosciuta. Quando attaccato riesce a colpire con estrema precisione l'Unità 01 anche quando quest'ultima è sotto di lui e fuori dal suo campo visivo, ragion per cui sembrerebbe da escludersi una loro funzione ottica. In combattimento usa due armi simili a fruste luminescenti dalle elevate capacità di perforazione e di taglio, che sul campo di battaglia si rivelano in grado di trapassare l'addome dell'Eva-01. Shamshel ha un'intelligenza particolarmente sviluppata, che gli permette di essere molto preciso nei movimenti e di mutare disposizione in base alla situazione e al comportamento dell'obiettivo. Durante lo scontro riesce, consapevole delle conseguenze, a recidere l'Umbilical Cable dell'Eva-01. Ciononostante viene abbattuto dall'Unità, che perfora il suo nucleo con il Progressive-Knife. Dopo la sconfitta, il corpo esanime dell'angelo viene analizzato dagli scienziati della Nerv e chiuso in un cantiere di ricerca. Facendo una stima delle dimensioni del prefabbricato che lo contiene, Shamshel dovrebbe misurare fra i 150 e i 200 metri di lunghezza. La materia di cui è costituito è caratterizzata da una struttura ondulatoria la cui lunghezza d'onda corrisponde a quella della luce blu. Secondo le parole di Ritsuko Akagi è dalla sua analisi che si scopre che la mappa del DNA degli angeli corrisponde al 99,89% a quella del DNA umano.
Nelle fonti sacre, Shamshel è il nome dell'angelo del giorno, guardiano del giardino dell'Eden, allusione alla sua lotta con l'Unità 01, che si svolge in pieno giorno e termina poco prima del tramonto. Il suo aspetto è ispirato a quello di una creatura aliena chiamata "l'extraterrestre di tre metri", il cui garage kit è stato realizzato dalla General Products, celebre azienda associata alla Gainax. A differenza dell'anime, nel remake Rebuild of Evangelion è enumerato come quinto angelo e il suo interno contiene materia luminescente, mentre il corpo presenta sfumature semitrasparenti e dei tentacoli meccanici all'altezza del petto. Nel corso del processo di animazione di Evangelion: 1.0 You Are (Not) Alone, le due fruste dell'essere sono state disegnate interamente a mano.
Ramiel (ラミエル Ramieru?) è il quinto angelo. Il suo corpo, simile a un ottaedro regolare di colore blu, presenta una superficie lucida e levigata. Dalla parte inferiore fuoriesce un lungo shield dal diametro di 17,5 metri, che, perforando il terreno, arriva a sfiorare il quartier generale sotterraneo della Nerv. È fornito di un cannone a particelle accelerate, che, sfruttando la collisione di particelle subatomiche, emette un potentissimo fascio luminoso di fotoni attraverso una fessura presente tra le due piramidi dell'ottaedro, capace di fondere anche il più resistente dei materiali. A differenza di quello dei precedenti angeli, il nucleo di Ramiel si trova all'interno del corpo e ciò potrebbe portare all'ipotesi di un mirato superamento del punto debole dei suoi predecessori e all'esistenza di loro capacità cognitive, mnemoniche ed evolutive collettive. Nel quinto episodio della serie Ramiel colpisce l'Eva-01 con il suo raggio di luce prima dell'uscita in superficie del mecha. L'avvenimento lascia supporre che l'angelo fosse in grado di rilevare la sua presenza e posizione all'interno del suolo. Per far fronte alla minaccia, Misato Katsuragi elabora una strategia bellica detta Operazione Yashima, diretta al suo annientamento. Durante l'operazione Ramiel riesce ad attaccare nuovamente l'Eva-01, benché questo si trovasse al di fuori della stimata area di fuoco. Non è chiaro se fossero i calcoli della Nerv a essere errati o se sia stato l'angelo a essersi evoluto. Al termine dello scontro il mecha colpisce il bersaglio con un cannone a positroni, annientandolo.
L'aspetto di Ramiel potrebbe essere stato influenzato da alcune forme astratte visibili nelle scene finali del film di Stanley Kubrick 2001: Odissea nello spazio e dal mostro Pris-Ma (プリズ魔  Purizu-Ma?, lett. "Demone Pris") introdotto in Kaettekita Ultraman, di cui furono usati gli effetti sonori. Il nome Ramiel, scritto in ebraico, significa «tuono di Dio», chiara allusione al suo cannone di particelle. Negli intenti iniziali degli autori, la sua fisionomia era leggermente diversa: in corrispondenza di ogni sua faccia avrebbe avuto un solido fluttuante a forma triangolare e il suo fascio di luce sarebbe stato di positroni; il suo corpo sarebbe stato inoltre alto 300 metri e il suo cannone avrebbe avuto una gittata di venti chilometri. Nel primo lungometraggio di Rebuild of Evangelion, Evangelion: 1.0 You Are (Not) Alone, è indicato come sesto angelo e può trasformare la sua forma di ottaedro regolare in una grande varietà di sembianze. Per il suo nuovo design gli ideatori dell'opera si sono ispirati al microrganismo Andromeda dell'omonimo film di fantascienza e a un'immagine disegnata venti anni prima da Taka Watanabe, raffigurante un corpo quadrimensionale in movimento in un mondo tridimensionale.
Gaghiel (ガギエル Gagieru?) è il sesto angelo. Compare nell'Oceano Pacifico e si dirige all'attacco della flotta delle Nazioni Unite, impegnata nel trasporto marittimo dell'Eva-02. Nel suo aspetto esteriore, Gaghiel ricorda una creatura acquatica: il suo corpo dispone di numerose appendici simili a delle pinne e presenta una forma idrodinamica, che gli consente di spostarsi in acqua a grande velocità. Sulla zona superiore del corpo ha una piccola faccia a disco, collocata praticamente sopra la bocca e identica alle due facce a disco di Sachiel. Pur non attuando nessuna strategia bellica, l'angelo conduce un attacco a strapiombo sulla flotta navale usando l'imponente mole del proprio corpo. In prossimità dei propri obbiettivi spalanca la bocca, stringendo i nemici fra le sue fauci. Il suo nucleo, a differenza di tutti gli angeli precedenti, è situato all'interno della cavità orale. Durante il combattimento si getta sulla portaerei Over the Rainbow e si dirige all'attacco dell'Eva-02, precipitata in mare nella zona di Itō.
Il suo corpo, che raggiunge i 600 metri di lunghezza, lo rende di gran lunga il più grande e più imponente di tutti gli angeli visti prima di lui. Per il suo annientamento si rende necessaria un'operazione condotta dall'Unità 02 in collaborazione con la flotta delle Nazioni Unite: il mecha, rimasto momentaneamente imprigionato tra le fauci dell'essere, neutralizza l'AT Field di quest'ultimo e riesce a spalancarne la bocca, così da permettere a due navi da guerra corazzate, opportunamente evacuate e inabissate, di penetrare all'interno e di fare fuoco sul nucleo. Il comportamento dell'angelo, apparso in mare e non alla volta di Neo Tokyo-3, è imputabile alla presenza dello stesso Eva-02, o, più probabilmente, del primo angelo Adam, ambedue presenti sulla flotta. Nella tradizione giudaico-cristiana, Gaghiel è l'angelo dei pesci. Il suo nome ebraico è traducibile come «ruggente bestia di Dio», una possibile allusione al suo aspetto, simile a quello di un'enorme bestia acquatica, e alla sua peculiare tecnica di attacco.
Israfel (イスラフェル Isuraferu?) è il settimo angelo. Come i precedenti, si avvicina a Neo Tokyo-3 via mare, venendo così intercettato dalle Unità 01 e 02 nel tratto di costa corrispondente all'attuale golfo di Suruga. Asuka Sōryū Langley, a bordo del suo Eva-02, lo colpisce con il suo Sonic Glaive dividendolo a metà, ma l'angelo si rigenera in due parti, ambedue in grado di battersi individualmente. Sotto i loro attacchi, i mecha vengono sconfitti e rientrano alla base, in attesa di un secondo confronto con il nemico. La principale caratteristica di Israfel risiede in tale capacità di scissione e nella sua effettiva reversibilità: i due individui-figli infatti possono riunirsi e tornare a formare l'individuo-padre. Oltre al corpo, l'angelo divide anche il proprio nucleo, che, prima della divisione, è posizionato al centro del tronco. Tali peculiarità, assieme alla lucentezza de corpo, rendono l'essere accostabile all'elemento chimico del mercurio. In seguito alla sconfitta degli Eva 01 e 02, viene attaccato dalle forze armate delle Nazioni Unite, che soprannominano i due individui-figli Kō e Otsu. Grazie al provvidenziale intervento dell'ONU si riesce ad arrestare temporaneamente la sua avanzata. Dopo un provvidenziale processo di rigenerazione, l'angelo si fonde di nuovo, così da riacquistare il suo aspetto originario e ricominciare la sua avanzata. Secondo una spiegazione data dal maggiore Katsuragi, l'unico modo per sconfiggere Israfel è «un doppio attacco coordinato sul suo nucleo»: si suppone che fra i due individui permanga una sorta di legame che ne accomuna i comportamenti e allo stesso modo la vulnerabilità. In campo offensivo, l'essere apprende nuove capacità e nel secondo scontro lancia contro gli Eva potenti raggi dall'alto potenziale distruttivo e utilizza i propri arti superiori come lame. Durante il combattimento i due robot, muovendosi perfettamente sincronizzati a tempo di musica, in soli 62 secondi attaccano l'angelo, che si divide come nello scontro precedente, e spiccano un salto nel cielo, sferrandogli un calcio che ne fa esplodere il nucleo.
Il settimo angelo prende il nome dal messaggero della Musica e della Risurrezione, Israfil. Nella cabala ebraica e nella cultura islamica è l'angelo incaricato di soffiare la tromba del giorno del Giudizio, dettaglio collegato all'attacco dell'Eva-01 e 02, armonizzato su una melodia di 62 secondi. La sua funzione di angelo della resurrezione è una probabile allusione alla sua capacità di scissione, grazie alla quale riesce a "rigenerarsi" dopo un'apparente sconfitta. I nomi con cui la Nerv chiama i due individui generati dalla scissione di Israfel, Kō e Otsu, equivalgono agli occidentali A e B, le tipiche nomenclature schematiche attribuite ai primi due elementi di una serie. I termini Kō e Otsu provengono dalla serie dei cosiddetti "tronchi celesti", dieci kanji corrispondenti ai giorni delle decadi in cui si usava dividere in Giappone i mesi dell'anno.
Sandalphon (サンダルフォン Sandarufon?) è l'ottavo angelo. Viene rilevato all'interno del cratere vulcanico del Monte Asama in uno stato simile a quello di un embrione umano racchiuso in una crisalide, in cui sono visibili un paio di gambe, due braccia dotate di cinque dita per ciascuna mano, un corpo provvisto di una piccola coda e una testa completa di occhi. In conseguenza di ciò, la Nerv decide di avviare un tentativo diretto di cattura. Tuttavia, l'essere si risveglia durante la fase di prelievo e muta il suo corpo in un breve lasso di tempo: a seguito della metamorfosi, dà luogo a una schiusa, emergendone radicalmente cambiato. Nella sua forma finale il suo corpo ricorda il pesce Limanda, sia nella forma, sia nella disposizione delle pinne e degli occhi, posizionati in coppia sul lato sinistro della parte frontale del dorso. Si scontra con l'Eva-02, dando prova di straordinarie capacità di resistenza fisica. Il suo nucleo è, con ogni probabilità, celato all'interno del corpo, ragion per cui non risulta visibile in nessun momento dell'osservazione. Durante il combattimento, Asuka e altri membri della Nerv, ricorrendo al concetto di dilatazione termica, elaborano un piano per sconfiggerlo definitivamente. L'Eva-02, sfruttando il liquido di raffreddamento del suo equipaggiamento, fa subire a Sandalphon una termo-costrizione risultante nel danneggiamento della sua stessa struttura corporea.
Il suo nome allude a Sandalphon, che nel misticismo giudaico-cristiano viene indicato come l'angelo degli embrioni e dei bambini non ancora nati. Secondo la tradizione ebraica è incaricato di differenziare il sesso dei futuri nascituri, un chiaro riferimento alla sua fase di crisalide. Durante la sua metamorfosi gli autori della serie decisero di inserire una voce lamentosa, per la quale fu usato il pianto modificato di un bambino. Il suo design è ispirato alle sembianze di alcuni esseri viventi preistorici, come il Trilobite e l'Anomalocaris, un grande predatore estinto vissuto nel periodo del Cambriano e che era al centro di numerosi dibattiti scientifici negli anni della prima messa in onda della serie.
Matarael (マトリエル Matorieru?), conosciuto anche con il nome di Matriel, è il nono angelo. Viene rilevato nel mare di Sagami dalla sorveglianza radar del quartier generale di Fuchū delle forze armate delle Nazioni Unite, che lo identificano però come ottavo angelo, non essendo a conoscenza dell'esistenza del secondo, Lilith. Le sue sembianze ricordano un aracnide artropode chelicerato. Tuttavia, a differenza degli artropodi, presenta un unico corpo centrale, dalla cui parte superiore si protendono quattro lunghi ed esili arti assai sovradimensionati rispetto al resto della struttura, che la rendono particolarmente affine alla sottoclasse degli opilionidi. Su di essa, simile a un solido geometrico ottenuto dalla sezione di ellissoide, sono evidenti nove disegni praticamente identici fra loro e riconducibili alla stilizzazione dell'occhio umano. I primi otto appaiono inscritti in un triangolo equilatero, tranne l'ultimo, disposto al centro della sezione inferiore del corpo e per questo definito «occhio centrale», dal quale riversa, come lacrime, un liquido di colore ocra dall'elevato potere corrosivo sui suoi obbiettivi. È probabile che sia prodotto da una ghiandola esocrina disposta all'interno dell'angelo, tracciando così un'ulteriore analogia con gli aracnidi. Una volta sbarcato a terra, Matarael invade Neo Tokyo-3 e decide di penetrare all'interno della Nerv corrodendo una saracinesca corazzata che porta al quartier generale dell'organizzazione. L'angelo versa il proprio solvente nel pozzo scavato nel sesto episodio della serie dall'angelo Ramiel. La sua strategia lascia avanzare l'ipotesi che l'angelo sia in qualche modo memore delle azioni del suo predecessore. Si scontra con gli Eva 00, 01 e 02, che lo sconfiggono grazie a una serie di colpi da arma da fuoco. Come fonte d'ispirazione, gli autori hanno voluto creare qualcosa che richiamasse «una tartaruga capovolta da cui spuntassero quattro zampe da insetto». Il nome Matarael, come molti altri angeli della serie, trova riscontro in un testo religioso chiamato libro di Enoch, ove viene descritto come l'angelo della pioggia. La citazione del Matarael di Evangelion si collega alla sua singolare strategia offensiva e al suo potente acido corrosivo, che egli fa «piovere» sui nemici.
Sahaquiel (サハクィエル Sahakwieru?) è il decimo angelo. Fa la sua comparsa, contro ogni aspettativa della Nerv, nell'orbita asteroidale, sopra l'Oceano Indiano. Il suo corpo, dalla forma perfettamente simmetrica, è simile a quello di alcuni organismi monocellulari, come le amebe. La sua figura risulta incredibilmente estesa, superando di decine di volte le dimensioni di un Eva, dettaglio che lo rende l'angelo più grande di Neon Genesis Evangelion. Da un punto di vista cromatico, la sua pelle è di colore arancione, con piccoli inserti azzurri, e vi sono visibili tre figure geometriche di colore giallo e verde riconducibili alla stilizzazione di un occhio, delle quali la centrale ospita il nucleo, che risulta quindi esposto. Prima di mettere in atto il suo attacco al quartier generale della Nerv, ovvero lasciarsi cadere sfruttando il suo stesso corpo come bomba, l'essere stacca alcune piccole porzioni della propria massa principale, dotate di un AT Field e di un elevato potere distruttivo, e le fa precipitare a terra come missili per correggere la propria traiettoria. La sua particolare capacità di scissione, simile a quella di Israfel, sembra vicina alla gemmazione dei protozoi e dei mesozoi. Ha la facoltà di interferire materialmente con le apparecchiature militari della Nerv, distruggendo un satellite di ricerca e bloccando le comunicazioni terrestri nemiche con un potente jamming. Una volta arrivato su Neo Tokyo-3, viene bloccato dall'Unità 01, mentre il suo AT Field viene violato dall'Unità 00. L'Eva-02 ne distrugge il nucleo, sconfiggendolo definitivamente.
Per la sua ideazione gli autori si sono ispirati all'omonimo angelo menzionato nel terzo libro di Enoch, indicato come «l'angelo dei cieli» e guardiano del quarto cielo del Paradiso, un riferimento alla sua caratteristica strategia d'attacco aereo. Il nesso con la sua funzione di guardiano si concretizza nella sua forma allungata, che ricorda quella di un occhio deforme. Il nome Sahaquiel (in ebraico: סהקיאל‎?) è traducibile inoltre come «ingegnosità di Dio», probabile allusione ai suoi intelligenti e inediti utilizzi dell'AT Field. Il design è ispirato invece all'arte surrealista. Nel progetto iniziale era completamente diverso, con un corpo tagliente a forma di stringa, simile a quello di Armisael. Nel Rebuild viene presentato come ottavo angelo. Il suo design, curato da Mahiro Maeda, presenta diverse modifiche: nel film Evangelion 2.0 il suo AT Field è così potente da distorcere la luce e il suo corpo, inizialmente sferico, si dipana e cambia forma, rivelando numerose silhouette umane lungo la superficie. Nella parte inferiore del corpo sviluppa un'entità antropomorfa che trafigge le mani dell'Unità 01 con delle armi simili a lance, ideata dal regista Takeshi Honda.
Iruel (イロウル Irouru?), noto anche con i nomi di Yroul o Ireul, è l'undicesimo angelo. Può essere considerato un computer dalle dimensioni microscopiche, paragonabili a quelle di un batterio. In un primo momento si manifesta attraverso una serie di macchie corrosive su una parete del quartier generale della Nerv. A differenza di tutti i suoi predecessori, non è un angelo singolo, ma bensì una colonia di angeli dello stesso tipo che agisce come un'unica entità. In una prima fase, sembra comportarsi come un batterio anaerobico obbligato, forma di vita, cioè, che tende a non sopravvivere in presenza di alte concentrazioni di ossigeno. La Nerv tenta di debellarlo aumentando la presenza di ozono nell'aria, fallendo. Iruel è infatti capace di mutare continuamente, superando le proprie debolezze ed evolvendosi in tempi estremamente ridotti. Dopo aver acquisito le caratteristiche tipiche di un organismo vivente e di un circuito elettronico, cerca il codice d'accesso ai tre supercomputer Magi, cuore pulsante della struttura, per attivare un programma di autodistruzione del quartier generale. La dottoressa Ritsuko Akagi fa fronte alla minaccia elaborando un piano strategico, credendo che sia meglio incrementare l'evoluzione del nemico e inserire un programma tale da farlo optare per la coesistenza con il Magi System: definita «hacking inverso», l'idea consiste nel favorire la penetrazione dell'angelo nell'ultimo dei Magi non ancora contaminato, Caspar, inducendolo ad auto-estinguersi. Grazie al programma, viene sconfitto e il computer centrale torna alla modalità ordinaria.
Nel libro di Enoch del Vecchio Testamento Iruel viene indicato come l'angelo della paura. Il nome potrebbe far riferimento al costante senso di terrore che si avverte fra i membri della Nerv durante la sua violazione. In termini strettamente biologici, il programma di auto-estinzione è accostabile a un processo di apoptosi cellulare. L'idea di una battaglia contro un nemico «invisibile» è stata suggerita infine dall'animatore Mitsuo Iso, sceneggiatore del tredicesimo episodio della serie.
Leliel (レリエル Rerieru?) è il dodicesimo angelo. Il suo corpo è diviso in due parti, dotate ognuna di precise caratteristiche fisiche: la prima è una sfera fluttuante striata di bianco e nero, mentre la seconda si presenta simile a un'ombra nera. In realtà il corpo sferico è la sua vera ombra, mentre quest'ultima è il corpo principale. Il suo diametro è pari a 680 metri, con uno spessore di tre nanometri. Egli estende il proprio AT Field solo in vicinanza del nemico, un processo che coincide con la manifestazione dell'ombra, capace di inghiottire la materia che incontra. Tale fisicità è mantenuta tramite un AT Field invertito, al cui interno si estende uno spazio numeroimmaginario chiamato mare di Dirac, cioè una dimensione parallela. Durante un combattimento, l'ombra scura si estende ai piedi dell'Eva-01 e inizia a fagocitarlo, intrappolandolo all'interno del suo spazio, ma non viene chiarito se il suo vero obiettivo fosse l'assorbimento del robot o un contatto diretto con il suo pilota. Facendo fronte a queste difficoltà, la dottoressa Ritsuko Akagi elabora una complessa strategia per distruggerlo e recuperare l'Unità 01. Il piano prevede che tutte le bombe N² esistenti vengano scaricate nell'ombra dell'angelo, intervenendo con gli AT Field dei due Eva rimasti per un millesimo di secondo nello spazio dei numeri immaginari del nemico. Durante il conto alla rovescia per lo sganciamento degli ordigni il corpo sferico galleggiante si spezza e ne fuoriesce l'Unità 01, che causa un'anomalia nel circuito di numeri immaginari, abbattendo così il nemico.
L'immagine di un'ombra scura che si aggira in un'ambientazione estiva e il motivo geometrico del corpo sferico dell'angelo sono ispirati al surrealismo e all'optical art. Nella tradizione giudaico-cristiana, Leliel è l'angelo della notte e in alcuni testi religiosi viene chiamato «principe del concepimento». La nomenclatura allude sia alla sua ombra, nera come la notte, sia alla fuoriuscita dell'Unità 01, che richiama l'immagine di un parto, particolare che conferisce all'angelo di Evangelion le caratteristiche di un grembo materno. Il nome Leliel (in ebraico: ליליאל‎?) significa «mascella di Dio», probabile riferimento alla sua abilità di consumare e fagocitare ogni oggetto con cui entra in contatto. Per spiegare la natura dell'angelo e del mare di Dirac, la dottoressa Ritsuko avanza l'ipotesi che il suo corpo sia formato da stringhe. Una volta intrappolato al suo interno, Shinji incontra e dialoga con un altro se stesso, che si presume essere Leliel stesso. Secondo l'assistente alla regia della serie, Kazuya Tsurumaki, nel progetto originale il sedicesimo episodio avrebbe dovuto contenere un semplice scontro bellico, seguendo la pista stabilita dalle puntate precedenti. Nelle intenzioni della Gainax in realtà la battaglia avrebbe occupato tre puntate centrali della serie, ma lo staff, per non svelare subito gli enigmi sulla vera natura dei nemici, decise di inserire invece un episodio con un angelo chiaramente interessato più agli esseri umani che al loro annientamento.
Bardiel (バルディエル Barudieru?) è il tredicesimo angelo. La sua natura, simile a quella di un fungo o di un batterio viscoso di tipo parassitario, gli permette di infiltrarsi nel corpo dell'Eva-03, trasportato per via aerea dalla divisione statunitense al quartier generale giapponese della Nerv. Il suo periodo di incubazione risulta essere piuttosto lungo, siccome i sintomi ne rivelano la presenza solamente durante il test di attivazione del mecha, e non prima che il suo pilota, Tōji Suzuhara, sia esposto al contagio. Sul dorso dell'Unità si apre uno spiraglio, al cui interno sono visibili dei filamenti fusi simili a ifa. Non necessitando di una fonte energetica esterna, Bardiel non ricorre alla batteria interna dell'Eva. Come Leliel, il suo diagramma d'onda è arancione, fattore che non ne permette l'immediata identificazione. Durante la sua avanzata verso Neo Tokyo-3 combatte contro lo 00, facendo colare all'interno del corpo dell'Unità una sostanza liquida di colore bianco, episodio da cui si intuisce come le sue modalità di attacco non appartengano a un essere singolo che agisce mediante una volontà propria, ma a un aggregato di angeli dalle dimensioni microscopiche pari a quelle di un batterio che cooperano e lavorano in comunità. A differenza di tutti gli altri Evangelion, è l'Eva-03 a subire rapidissime mutazioni morfologiche, come l'allungamento delle braccia, che nel corso del combattimento diventano tre volte più lunghe rispetto alle loro normali dimensioni. L'angelo viene sconfitto dall'Eva-01 di Shinji Ikari, attivato tramite un nuovo sistema di pilotaggio chiamato Dummy System, che distrugge l'Unità infetta.
Nella tradizione mistica ebraica, e in particolare negli scritti di Enoch, Bardiel è il nome dell'angelo che governa la grandine. Nell'angelologia occidentale è considerato l'angelo dei fulmini. Il nome potrebbe alludere alla sua contaminazione, avvenuta durante il passaggio dell'Unità 03 in una coltre di nubi temporalesche. Gran parte delle scene su Bardiel sono state prodotte dalla Production I.G., che aveva già contribuito alla realizzazione delle animazioni per il combattimento contro l'angelo Iruel. Nel Rebuild of Evangelion viene presentato nel ruolo di nono angelo.
Zeruel (ゼルエル Zerueru?) è il quattordicesimo angelo. Irrompe nella città di Neo Tokyo-3 nel diciannovesimo episodio della serie, immediatamente dopo la sconfitta di Bardiel. Al contrario delle fattezze dei suoi predecessori è pressoché totalmente antropomorfo e ha un aspetto simile a quello di un uomo mutilato. È dotato di arti superiori e inferiori, entrambi privi di estremità, di un tronco lungo e squadrato e di un'apertura superiore all'altezza del collo simile a un cranio. Nella parte posteriore presenta i segni di un paio di ali, che, nell'iconografia classica e popolare, sono il simbolo universale delle creature angeliche. Eccelle sia nelle tecniche offensive che in quelle difensive, tanto da riuscire, primo fra tutto gli angeli della serie, a invadere il Central Dogma. È in grado di mimetizzarsi alle apparecchiature radar, facoltà che gli permette di penetrare nel quartier generale dell'organizzazione senza incontrare ostacoli. Dispone di due modalità di attacco principali: la prima consiste in fasci di luce esplosivi che emette dagli occhi e dall'elevata potenza di fuoco, mentre la seconda arma è rappresentata dai suoi arti superiori, che si muovono mediante un meccanismo a soffietto, come fossero lame piatte e affilate, distendendosi dalle spalle e riavvolgendosi dopo aver colpito l'avversario, come una fisarmonica. Benché il nucleo dell'angelo sia esposto al centro del petto come in molti suoi simili, a differenza di questi possiede una sorta di corazza protettiva atta a nasconderlo in caso di pericolo. Usando tale sistema di sicurezza, si difende da un'incursione suicida che l'Unità 00 conduce nei suoi confronti a mezzo di una bomba N². Tale capacità lascia presumere che Zeruel fosse effettivamente cosciente dell'ordigno N² e che esista un qualche sistema di comunicazione tra gli esemplari d'angelo. Viene sconfitto dall'Eva-01, che, andata fuori controllo, lo divora, introiettando il suo elemento S². La sua prima tecnica d'attacco è ispirata a quella del Jet Beetle di Ultraman.
Nella tradizione mistica giudaico-cristiana Zeruel è l'angelo della forza, riferimento alla sua elevata potenza distruttiva. Conosciuto anche con il nome di Cerviel, è indicato come l'angelo incaricato di aiutare Davide a sconfiggere il gigante filisteo Golia. Il suo nome è traducibile in «braccio di Dio», dettaglio al quale allude la sua seconda tecnica offensiva. I suoi arti infatti, sottili come un foglio di carta, fanno pensare a un gioco di parole fra le parole 紙 ( kami?, lett. "carta") e 神 ( kami?, lett. "Dio", "divinità"). All'ideazione della sua struttura di base ha collaborato il mangaka Yoshito Asari: «Quando mi venne chiesto di collaborare, mi dissero che il corpo dell'angelo doveva apparire lento e impacciato, ma che in realtà era così forte da potersi prendere gioco [dell'Evangelion]». Nel Rebuild of Evangelion viene presentato come decimo angelo. Il suo design, nuovamente affidato ad Asari, ha subito numerose modifiche, eccezion fatta per il teschio: nel remake dispone di numerosi tentacoli simili a fogli di carta, che avvolge attorno al proprio corpo come le fasce di una mummia. Durante il combattimento divora l'Unità 00 con Rei Ayanami, trasformandosi in una figura femminile, ma viene sconfitto dall'Eva-01. Per le sembianze di Zeruel, gli autori si ispirarono al mostro King Joe di Ultraseven e a un angelo presente nel progetto originario della serie, un "Apostolo-origami" a forma di cubo ispirato al nastro di Möbius. La sua forma antropomorfa femminile invece è ispirata a Riderman di Kamen Rider.
Arael (アラエル Araeru?) è il quindicesimo angelo. A differenza dei suoi predecessori, appare e rimane in orbita satellitare geostazionaria per tutta la durata della sua osservazione. Il suo corpo è completamente luminescente, ragion per cui non vengono mai mostrate le sue effettive sembianze. In un primo momento si limita a mantenersi immobile a distanza costante dalla Terra, dispiegando delle gigantesche ali luminescenti. Asuka Sōryū Langley con il suo Eva-02 si posiziona al centro di Neo Tokyo-3 per intercettarlo, ma l'essere, attaccando per primo, incomincia a erodere la sua mente mediante un'onda che i radar non riescono a rilevare per la mancanza di una concomitante reazione interna di energia termica. Un simile stratagemma, privo di forza bruta ma egualmente capace di scuotere psicogicamente i piloti dei mecha, è rintracciabile nei successivi Armisael e Tabris. Secondo la dottoressa Ritsuko Akagi, questo singolare metodo di attacco è un tentativo di «indagare l'animo umano» e di contattare il pilota dell'Unità. L'emissione energetica del fascio di luce ha una lunghezza d'onda nello spettro del visibile, un fenomeno ascrivibile alla presenza di un AT Field dalle caratteristiche sconosciute. Per mezzo della sua innovativa strategia d'attacco, l'angelo fa rivivere ad Asuka i suoi traumi infantili, facendola inabissare nel proprio inconscio, nel probabile tentativo di indagare la lunghezza d'onda mentale di un uomo apprendendone i meccanismi e rendere inoffensivo il bersaglio a bordo dell'Evangelion. Benché l'Unità 02 e lo 00 provino a sferrare alcuni colpi con le proprie armi da fuoco, l'AT Field dell'angelo vanifica tutti i loro tentativi. Se Arael fosse apparso in orbita satellitare cosciente della gittata di fuoco dei nemici, risulterebbe essere strategicamente superiore alla Nerv. Viene sconfitto dall'Eva-00, che scaglia in orbita la misteriosa arma detta lancia di Longinus, capace di raggiungere l'orbita in pochi istanti e riuscire a distruggere senza difficoltà l'AT Field dell'essere celeste.
Nella tradizione mistica giudaico-cristiana, Arael viene considerato l'angelo degli uccelli, interpretazione che sembra coincidere con le sembianze dell'angelo di Neon Genesis Evangelion, simili a quelle di un rapace. Il nome Arael (in ebraico: אראל‎?) può essere tradotto come «luce» o «vista di Dio», un probabile riferimento al fascio di luce tramite il quale attacca la psiche di Asuka. Nel libro di Enoch viene presentato come l'angelo della visione. Durante la produzione della serie, il suo ruolo ha subito numerose modifiche: nelle intenzioni iniziali, Arael, pensato per apparire nel diciannovesimo episodio, avrebbe usato le sue dodici ali semitrasparenti come arma da taglio ad alta frequenza e sarebbe apparso all'interno dell'atmosfera terrestre. Per far fronte alla difficoltà gli Eva avrebbero dovuto affrontarlo in un feroce scontro aereo, in cui Shinji avrebbe tentato di salvare Asuka. Per realizzare le sequenze della battaglia psicologica fra l'angelo e Asuka gli autori si sono probabilmente ispirati alla psicologia della Gestalt e in particolare alla teoria del campo dello psicologo tedesco Kurt Lewin, secondo la quale ogni individuo è parte di un contesto in cui ciascuno crea la propria realtà.
Armisael (アルミサエル Arumisaeru?) è il sedicesimo angelo, il penultimo ad apparire nella serie originale. Inizialmente dotato di un corpo luminescente e una forma circolare non ben definita, si stabilizza in aria al di sopra della valle di Ōwaku limitandosi a ruotare intorno al proprio asse. La sua forma, simile a un anello a doppia elica, ricorda la struttura genetica degli esseri umani o una superficie matematica non orientabile, come il nastro di Möbius o la bottiglia di Klein, in cui non è possibile stabilire un interno o un esterno perché esiste un solo lato e un solo bordo. Una volta arrestata la propria rotazione, l'angelo realizza di getto una metamorfosi in string (cavo), sembianze in cui è capace di allungare il proprio corpo e di compiere movimenti estremamente veloci, che gli permettono di sferrare un attacco diretto contro l'Unità 00, perforandone il corpo all'altezza del grembo. Come il suo predecessore, ricerca un contatto fisico e mentale con l'obbiettivo, violando così le componenti dell'Unità, guidata dal pilota Rei Ayanami. Si ipotizza che Armisael prosegui l'incursione psichica di Arael, volta a consumare la mente del pilota dell'Unità 02, lanciandosi in un attacco comunicativo con Rei, mirato a condividerne i sentimenti e l'anima.
Durante la battaglia sulla schiena dello 00 si sviluppa un organismo eteromorfo con contorni che richiamano le forme degli angeli precedenti. Se ne deduce, dunque, che Armisael racchiuda in sé le informazioni genetiche degli altri. Rei, penetrata dal nemico, perde i sensi e nel livello più profondo della sua coscienza incontra un'altra se stessa, cioè Armisael stesso, che le parla con dolcezza usando le parole provenienti dal suo stesso inconscio. L'angelo chiede alla ragazza di unirsi con lui, così da alleviare il dolore causato dalla contaminazione. Ayanami, dopo essersi risvegliata, attiva un processo di autodistruzione della propria Unità, portando fuori controllo il nucleo dello 00 e causando un'inversione dell'AT Field. Il robot provoca un'esplosione così violenta da inglobare e annientare l'essere angelico e distruggere gran parte di Neo Tokyo-3. Poco prima dell'esplosione, l'Eva-00 assume la sagoma di Rei Ayanami, mentre Armisael si dispone sul suo capo come un'aureola di luce, attributo iconografico cristiano degli angeli o dei santi. Non viene chiarito se tale forma costituisca o meno la vera fisionomia dell'Unità 00, o se sia invece il frutto del controllo di Armisael o una delle sue possibili evoluzioni. Confermando l'ipotesi di una comunicazione fra i vari esemplari d'angelo, Armisael, memore delle esperienze dei suoi predecessori Leliel e Arael, dimostra di avere una profonda conoscenza della psiche umana. Durante lo scontro viene scalfito dal Prog-Knife dello 01, emettendo un verso simile a un grido umano. Nella tradizione ebraica, Armisael è l'angelo del grembo. Secondo il Talmud, una donna potrebbe alleviare il dolore del parto invocandone il nome.
Tabris (タブリス Taburisu?) è il diciassettesimo angelo, l'ultimo ad apparire in Neon Genesis Evangelion. Nella serie animata è noto con il nome di Kaworu Nagisa, Fifth Children e pilota dell'Eva-02. Dopo essere giunto a Neo Tokyo-3 si impossessa dell'Unità nel tentativo di introdursi nella zona più profonda del quartier generale della Nerv, ove crede sia custodito Adam. Alla scoperta della vera identità del gigante bianco custodito nella Nerv, Lilith, egli decide di interrompere il proprio attacco e affida il suo destino all'Unità 01 di Shinji, diretta al suo inseguimento, lasciandosi uccidere. Secondo il Nuctemeron di Apollonio di Tiana Tabris è un demone, uno dei geni della sesta ora e angelo del libero arbitrio. Riprendendo la funzione delle antiche fonti sacre, il Tabris dell'anime sceglie di morire per mano di Ikari, lasciando sopravvivere l'umanità.
Nella tetralogia cinematografica Rebuild of Evangelion, remake della serie animata, vengono introdotti numerosi angeli e gran parte di quelli apparsi nell'anime originale ha una numerazione differente. Nei film sono stati rimpiazzati con modelli tridimensionali e in computer grafica, con l'eccezione del nono e del decimo angelo, Bardiel e Zeruel. I nuovi esseri che compaiono nei lungometraggi sono:
Il Terzo Angelo (第3の使徒 Dai-3 Shito?). Il suo corpo si presenta simile a uno scheletro animale ed è pertanto costituito di sole ossa. È dotato di alcuni piccoli arti per la deambulazione, un Entry Plug, una coda e un lungo collo che usa come ali. Viene dissotterrato dal permafrost, tra i ghiacci perenni del Paleartico, e viene sigillato dalla filiale europea della Nerv per essere sottoposto a numerose ricerche ed essere dissezionato. Per abbattere i propri nemici si serve di alcuni raggi luminosi, che usa principalmente poi per combattere contro l'Eva-05. Lo scontro, avvenuto nella Base di Betania, segna tuttavia la sua sconfitta. Il suo design di base è stato ideato da Hideaki Anno stesso. Durante la produzione egli pensò di conferirgli la capacità di spruzzare acido organico dalla bocca, prendendo ispirazione dal mostro Stegon (ステゴン?) di Ultraman. Egli chiese a Mohiro Kitō di ridefinirne l'aspetto, riprendendo alcune idee di Narutaru.
Il Settimo Angelo (第7の使徒 Dai-7 Shito?). Ha una forma simile a quella di un orologio a pendolo, con una testa identica alla maschera di Sachiel e capace di ruotare meccanicamente proprio come le lancette di un orologio. Dispone di un finto nucleo oscillante, che usa come esca, e di uno autentico, nascosto all'interno del corpo. Si muove congelando la superficie marina, utilizzando l'acqua per abbattere i nemici, e viene sconfitto dall'Eva-02. Riprende il ruolo di Gaghiel, e il suo design, ideato dal regista della seconda unità Daizen Komatsuda, riprende quello di un drinking bird. Il volto della creatura è opera dell'animatore Shigeto Koyama, mentre il corpo, ideato da Anno, è ispirato al palazzo della Toshiba IHI dell'Expo 1970 di Osaka.
Il Dodicesimo Angelo (第12の使徒 Dai-12 Shito?), introdotto nel film Evangelion: 3.0 You Can (Not) Redo. Presenta la forma di un insieme di filamenti neri che fuoriescono dal Mark.06 e viene divorato dall'Evangelion 13.
Gli angeli appaiono in numerose opere tratte da Neon Genesis Evangelion, con sembianze e ruoli talvolta considerevolmente diversi. Ad esempio, nella trasposizione a fumetti della serie, disegnata dal character designer Yoshiyuki Sadamoto, Sandalphon, Matarael, Iruel e Leliel non compaiono e il numero degli esseri è ridotto a soli dodici esemplari. Ulteriori differenze vengono introdotte nel manga Evangelion: Cronache degli angeli caduti, in cui sono raffigurati come delle creature che prendono possesso dei corpi di persone decedute per cercare di ottenere delle gemme chiamate "nuclei".
Nel gioco di ruolo Neon Genesis Evangelion RPG (新世紀エヴァンゲリオンRPG Shinseiki Evangerion RPG?), pubblicato dalla Kadokawa Shoten, oltre a Sachiel, Shamshel, Ramiel, Gaghiel, Israfel, Materael e Sahaquiel compaiono due angeli mai apparsi nella serie animata originale. Il primo, Iblis (イブリース Iburīsu?), ha le sembianze di un mollusco di colore viola. Sulla parte superiore del guscio presenta un motivo grafico riconducibile alla stilizzazione di un occhio. Il secondo, chiamato Barakijal (バラキエル Barakieru?), ha una forma simile a quella di una sfera arancione. Oltre che nei vari videogiochi tratti dall'opera televisiva, gli angeli sono stati usati in alcuni giochi distaccati dal franchise di Evangelion, come in MapleStory, Kaku-San-Sei Million Arthur (拡散性ミリオンアーサー Kakusan-sei Mirion'āsā?), pubblicato dall'azienda Square Enix, Monster Hunter Explore della Capcom e nei due prodotti videoludici Princess Punt Sweets (ケリ姫スイーツ Keri hime suītsu?) e Summons Board della GunHo Online Entertainment. Nel videogame Divine Gate della stessa casa di produzione gli angeli della tetralogia cinematografica Rebuild of Evangelion vengono raffigurati in vesti antropomorfe e con nomi differenti.
Il design e i combattimenti degli angeli hanno ricevuto numerosi giudizi positivi da parte della critica e del pubblico. La rivista statunitense Anime Invasion ha inserito la battaglia di Zeruel all'ottavo posto fra i combattimenti più belli della storia dell'animazione giapponese. Stuart Nilson, recensore del sito web Hoopla.nu, ha elogiato le modifiche introdotte nel film Evangelion 2.0 e la «grande varietà» di sembianze degli angeli. Anche Martin Theron di Anime News Network e Nicoletta Browne di T.H.E.M. Anime Reviews hanno espresso alcuni commenti positivi in proposito al loro «stupefacente» design. Justin Sevakis di Anime News Network ha apprezzato l'omissione dei loro nomi nei film del Rebuild of Evangelion, «eliminando così i confusionari riferimenti giudaico-cristiani» della serie originale. Nel gennaio 2017 la testata giornalistica Livedoor News ha chiesto ai propri lettori quale fosse il migliore angelo di Neon Genesis Evangelion, sondaggio in cui Adam e Ramiel si sono posizionati rispettivamente al primo e al secondo posto. Fra le possibili ragioni della popolarità di Ramiel, il periodico ha citato la «sorprendente e inaspettata bellezza» delle sue sembianze, dispiacendosi però per la bassa posizione conquistata da Arael, apparso all'undicesima posizione. Secondo lo studioso Guido Tavassi, il «rivoluzionario» aspetto degli angeli può essere annoverato fra le numerose innovazioni stilistiche introdotte dall'anime, «[che] propone una completa astrazione delle forme dei nemici, [...] con una scelta che avrà un impatto enorme sul design delle serie del genere [mecha] successive».
L'immagine degli angeli è stata sfruttata per produrre numerosi articoli di merchandising, come action figure, magliette, fermacarte, borse, abbigliamento intimo, vari modellini collezionabili e finanche alcuni prodotti alimentari. Nel 2005, per celebrare il decimo anniversario della prima messa in onda della serie, il mangaka Mine Yoshizaki l'ha omaggiata progettando diverse nuove action figure degli angeli in sembianze antropomorfe per una linea intitolata angel XX; fra i vari modelli ha ideato dei pupazzetti di Lilith e Sachiel ispirati al character design di Rei Ayanami. Il sito web Evastore, distributore ufficiale di articoli e beni di consumo ispirati a Neon Genesis Evangelion, ha adottato come propria mascotte un angelo chiamato Yuru-Shito, usato per diversi prodotti e per un gioco di ruolo ufficiale sulla serie.
(JA) Kaichiro Morikawa (a cura di), The Evangelion Style, Daisanshokan, 1997, ISBN 4-8074-9718-9.
(JA) Gainax (a cura di), The End of Evangelion Theatrical Pamphlet, Koganei, 1997.
(JA) Gainax, Neon Genesis Evangelion Newtype 100% Collection, Tokyo, Kadokawa Shoten, 1997, ISBN 4-04-852700-2.
 Gualtiero Cannarsi, Neon Genesis Evangelion Encyclopedia, Volumi 0:1 - 0:6, Granarolo dell'Emilia, Dynamic Italia, 1997-99.
(EN) Kazuhisa Fujie, Martin Foster, Neon Genesis Evangelion: The Unofficial Guide, DH Publishing Inc., 2004, ISBN 978-0-9745961-4-3.
(EN) Neon Genesis Evangelion Platinum Edition Booklets, Volumi 1-7, ADV Films, 2004-2005.
(JA) Sony Magazines (a cura di), Evangelion Chronicle, Volumi 1 - 40, De Agostini Japan, 2006-2010.
 Alessandra Poggio, Cristian Giorgi, Neon Genesis Evangelion Enciclopedia, Granarolo dell'Emilia, Dynit, 2008.
(FR) Evangelion: The Essential Evangelion Chronicle: Side A, Glénat, 2009, ISBN 978-2-7234-7120-6.
(FR) Evangelion : The Essential Evangelion Chronicle : Side B, Glénat, 2010, ISBN 978-2-7234-7121-3.
(JA) 鶴巻 和哉, in Evangelion: 2.0 You Can (Not) Advance Complete Records Collection (ヱヴァンゲリヲン新劇場版：破 全記録全集 Evangerion shin gekijō ban: yabu zen kiroku zenshū?), Ground Works, 2012, ISBN 978-4-905033-00-4.

Angeli – creature spirituali che assistono Dio (o gli dei) in varie religioni. Il più grande, bello ed importante angelo sulla terra è Clay.
Angeli - canzone scritta da Lucio Dalla ed interpretata da Bruno Lauzi nel Qdisc Amici miei

Angelo Destasio, riportato negli almanacchi come De Stasio (Catania, 17 settembre 1962), è un ex cestista italiano.
Guardia-ala di 197 cm, ha giocato per due stagioni nella massima serie italiana, entrambe con la Sebastiani Rieti, e ha vestito la maglia della Nazionale juniores.
È considerato da molti come il miglior cestista catanese di sempre, nonché il primo etneo a vestire la maglia della Nazionale juniores, fatto che diede lo spunto al giornalista Nunzio Spina per definirlo Angelo azzurro.
Crebbe nel quartiere Cappuccini di Catania. Si trattava della zona malfamata di via Plebiscito, luogo in cui era in corso una vera e propria guerra di mafia; proprio per questo, Destasio ha sostenuto più volte di essere stato "salvato" dallo sport che lo ha tolto ad una situazione ambientale disagiata. Il padre era portinaio all'ospedale Garibaldi; Angelo Destasio era l'ultimo di sette figli.
Dopo il triennio tra Rieti e Bologna, si trasferì a Trapani, dove inizialmente andò a vivere in un appartamento con altri cinque compagni di squadra, tra cui Gigi Ranieri.
Dopo il ritiro da giocatore, lavorò dapprima nella cartoleria del fratello a Catania, poi iniziò a viaggiare. Aprì un bed and breakfast a Goa (India), poi viaggiò in Sudamerica (Perù, Cile, Bolivia). «Ero stanco di questo mondo delle cose futili e materiali e così decisi di partire, cercando nuovi stimoli» disse spiegando la sua scelta. A Ollantaytambo, vicino Cuzco, partecipò come volontario alla costruzione di una scuola. In seguito, con la compagna Françoise Patrice si trasferì a Douala, in Camerun. Lì, nel 2007, ha fondato l'associazione umanitaria Sport For Africa Willie Sojourner in Camerun, dedicata al suo ex compagno di squadra e amico Sojourner, morto nel 2005. L'obiettivo era di creare un centro sociale con palestra, biblioteca, postazione internet e consultorio per i giovani locali. Sotto lo slogan "Right to play", tra i progetti vi era "100 scarpette per Japoma", finalizzato all'acquisto di cento paia di scarpe per i bambini di Japoma.
A fine 2014, tornò in Camerun per iniziare l'esperienza di "InCamerun", per fornire servizi a chi vuole avvicinarsi al Paese africano e fare da punto di riferimento per le società sportive che cercano lì nuovi talenti.
Camillo Sgroi, suo primo allenatore, ha descritto Angelo Destasio come un giocatore completo già ai tempi delle giovanili; era istintivo e migliorò nella mentalità cestistica e in alcuni fondamentali giocando con il gruppo dei suoi coetanei alla Sales. Le sue qualità vennero poi alla luce con il lavoro degli allenatori del Gad Etna, Pippo Strazzeri ed Enzo Molino.
All'esordio in Serie C, "Il Canestro Etneo" lo definì: «tra i più promettenti della nidiata gaddina che deve irrobustire quel suo fisico un po' gracile». Le sue caratteristiche fisiche e mentali sono state descritte come: «gambe snodabili, braccia lunghe, una innata facilità di apprendere la tecnica di gioco»; tecnicamente, poteva adattarsi a vari ruoli, costruiva e finalizzava il gioco, era un ottimo difensore, assistman e dalla buona penetrazione a canestro.
A Rieti veniva impiegato anche da playmaker, benché fosse una guardia, e inoltre in Serie B aveva delle ottime medie al rimbalzo; ciò lo rendeva un jolly in grado di occupare più posizioni in campo. «Intendo il basket in maniera molto moderna, stile Magic Johnson. Cerco di essere in grado di poter fare tutto ciò che serve alla squadra» dichiarò durante la sua prima stagione a Trapani. La modestia e la professionalità lo fecero diventare uno dei beniamini del pubblico siciliano. Nell'ultimo periodo della sua carriera, un infortunio al ginocchio ne limitò molto le capacità, soprattutto difensive, mentre in attacco conservava medie molto alte.
È stato definito da Francesco Paolo Anselmo un «talento fisico», accomunato agli altri catanesi Mario Porto, Sebastiano Grasso e Orazio Strazzeri.
Angelo Destasio iniziò a giocare a basket con la P.G.S. Sales di Catania, quando gli istruttori Camillo e Luigi Sgroi lo reclutarono durante una leva giovanile, invitato da Riccardo Cantone il 16 giugno 1973. Ebbe così la possibilità di apprendere i fondamentali e soprattutto disporre di una struttura in cui poteva allenarsi anche oltre gli orari degli allenamenti e che era dotata anche di un campo per il "tre contro tre" ritagliato da quello di calcio. Su quel campo ebbe la possibilità di incontrare i migliori cestisti catanesi dell'epoca, e di essere seguito anche da Strazzeri, che collaborava con il Gad Etna. Nel 1976 partecipò con la rappresentativa catanese al torneo cestistico del Trofeo Sicilia, in cui arrivò al secondo posto dopo una contestata finale a tre contro Agrigento e Palermo.
Gli accordi tra la P.G.S. Sales e il Gad Etna Catania ne facilitarono il passaggio alla formazione neopromossa in Serie C, sponsorizzata dalla Jägermeister. Dapprima convocato senza entrare in campo contro Trapani, il 27 novembre 1977 esordì proprio contro i granata segnando un punto. La squadra disputò la Poule B per la promozione e giunse settima. Le due stagioni successive disputò ancora la Poule B, sempre con lo Jägermeister Catania. In totale partecipò a tre finali nazionali giovanili, una cadetti e due juniores, e nel 1979-1980 fu nominato miglior giocatore alle finali di Capo d'Orlando, meritandosi la chiamata della Nazionale juniores e l'interesse di alcune società di Serie A1.
Notato dal general manager della Virtus Bologna Gianluigi Porelli, nel 1980-1981 passò alla società emiliana, che lo girò in prestito all'AMG Sebastiani Rieti sponsorizzata Ferrarelle. Fu pagato al Gad Etna 120 milioni di lire.
Destasio venne acquistato insieme ad altri due giovani promettenti: Stefano Colantoni e Mauro Bonino. L'allenatore Edward Klimkowski dovette dosare la squadra tra campionato e Coppa Korać (di cui Rieti era campione in carica), ma non sempre riuscì a mettere in pratica i suoi principi tattici e spesso durante l'anno fu sul punto di essere esonerato; i suoi uomini chiave erano Roberto Brunamonti e Willie Sojourner. Durante la stagione regolare, Destasio fu protagonista di una disavventura con l'americano Irvin Kiffin, con cui si perse in macchina prima della sfida in trasferta contro Roma. La Ferrarelle si qualificò per i play-off, ma fu eliminata al primo turno, e uscì ai quarti in Coppa Korać. L'annata della giovane guardia-ala catanese fu interessante, tra l'altro segnò otto punti contro Mestre ai play-off. In 10,3 minuti di media, Destasio segnò 2,37 punti con il 38% al tiro.
Tornato alla Virtus, partecipò ad un camp estivo (un periodo d'addestramento mirato, insieme ad altri giovani cestisti) tenuto da Aza Nikolić, con la concreta possibilità di entrare nel roster delle "v nere", ma si infortunò al menisco e al legamento crociato del ginocchio destro in un'amichevole estiva contro la Libertas Brindisi e rimase fermo un anno e mezzo.
Al suo rientro, giocò ancora con Rieti, ma con un rendimento ridimensionato: concluse con 40 minuti giocati (1,7 a partita) e 11 punti totali. La squadra, priva di Brunamonti e Sojourner e affidata a John McMillen, affrontò una stagione al di sotto delle aspettative, concludendo con appena due vittorie in trenta partite e con la retrocessione in Serie A2.
Vincenzo Garraffa, presidente della Pallacanestro Trapani neopromossa in Serie B, lo acquistò e lo inserì in una formazione in cui figuravano anche Francesco Mannella, Francesco De Lise e Claudio Castellazzi. In seguito, avrebbe dichiarato di essere stato restio a scendere in terza serie, ma di essersi poi ricreduto per l'importanza della piazza trapanese. Giunto in comproprietà, esordì con i granata al Torneo di Nicolosi, a fine agosto 1983, segnando 20 punti in semifinale e venendo premiato dal quotidiano La Sicilia quale miglior giocatore del torneo. In Serie B si presentò una squadra giovane che perse varie partite in trasferta, in un campionato comunque soddisfacente.
Dopo la prima stagione, il suo allenatore Mimmo Trivelli lo riteneva ancora all'altezza di poter tornare a giocare almeno in Serie A2. Anche lo stesso giocatore, comunque, dichiarò che il suo obiettivo era tornare nella massima serie. Nella prima parte della stagione 1984-1985, un infortunio ad una costola e un'infiammazione al ginocchio lo costrinsero a saltare le prime due giornate, ma poi si riprese e partecipò a un avvio di campionato ottimo della sua squadra, che poteva puntare alla promozione in A2. «Non siamo ancora pronti per la serie A» dichiarò a dicembre alla stampa. Nominato capitano della squadra l'anno in cui si salvò allo spareggio contro Cagliari a Caserta, rimase a Trapani fino al 1989.
È stato inserito dal Basket Trapani nella lista delle ali piccole più forti della storia del basket trapanese, poi votate tramite un sondaggio online.
Nel 1989 si trasferì alla Pallacanestro Marsala ottenendo la promozione dalla B2 alla B1. Nel 1990-1991 passò alla Pallacanestro Olympia Comiso, allenato da Riccardo Cantone. Giocò malgrado l'infortunio al ginocchio limitasse molto una gamba e ciononostante segnava quasi trenta punti a partita; chiuse comunque anzitempo la sua esperienza con i biancazzurri; si fermò comunque a 259 punti in 14 gare e nell'ultimo match, il 24 febbraio 1991 in casa contro il Masters Roma (96-103), segnò 35 punti. È ricordato tra i migliori giocatori della storia della società ragusana: in una votazione su internet, è stato incluso nel quintetto ideale storico dell'Olympia.
Dopo quest'esperienza in B2, malgrado la sua intenzione di proseguire ancora, a causa dei problemi al ginocchio lasciò il basket a nemmeno trent'anni. Per un anno fu anche direttore sportivo del Gad Etna, che vinse la Serie D nel 1991-1992.
Nel 1980 fu convocato nella Nazionale juniores allenata da Vittorio Tracuzzi dopo aver vinto il titolo di miglior giocatore alle finali nazionali di Capo d'Orlando. Tracuzzi lo aveva notato durante una partita di Serie C tra Gad Etna e Messina, in cui Destasio si era segnalato tra i migliori in campo.
Il ritiro si svolse a Figino Serenza dal 14 luglio 1980, in preparazione al Torneo Start disputato a Dimitrovgrad (in Bulgaria) dal 20 al 24 dello stesso mese. In quella squadra trovavano spazio anche Antonello Riva, Walter Magnifico e Alessandro Fantozzi. Tuttavia, fu l'ultimo taglio prima dell'Europeo di categoria. In totale, ha giocato cinque gare con gli azzurri.
 Roberto Quartarone, Il libro d'oro del basket catanese, Catania, Basket Catanese - RealBasketSicilia, 2013,  p. 188, ISBN 978-1-291-52084-2.
 Scheda su BasketCatanese.it, su storia.basketcatanese.it. URL consultato il 21 febbraio 2011 (archiviato dall'url originale il 30 agosto 2013).
Inizia la carriera professionistica nella stagione 1975-1976 da riserva del Cesena, quell'anno arrivato sesto in Serie A, senza collezionare presenze. L'anno successivo è titolare nel Riccione, in Serie C. Nel 1977 passa al Bari, in serie cadetta, dove milita cinque stagioni.
Con i galletti è per tre anni secondo portiere e per due anni s'alterna con Graziano De Luca prima e Marcello Grassi poi. Positiva la sua prova in Bologna-Bari di Coppa Italia 1978-1979, del 30 agosto 1978, in cui anche grazie alle sue parate i galletti s'aggiudicano la vittoria per 1-0. Designato da Enrico Catuzzi titolare per l'anno 1981-1982, il suo campionato si ferma a causa di una forte distorsione al ginocchio subìta in Catania-Bari, quinta giornata di campionato  (nella stessa stagione il Bari non aveva ancora subito sconfitte fino a quella partita). È operato al ginocchio nel marzo 1982, ma non recupera definitivamente in quella stagione; non disputa altre gare nel Bari.Venduto dal Bari nel 1982, gioca in varie squadre di terza serie; in tre di queste, Parma, Akragas e Chieti, è titolare.
A trentadue anni è riserva al Manfredonia, l'anno dopo lo è al Frosinone, nel Campionato Interregionale.

L'angioma stellare o stellato (conosciuto anche come spider nevi o naevi) è una condizione dermatologica caratterizzata dalla comparsa sulla cute di punti o macchie rossastre dalla forma riconducibile a quella di una ragnatela, da cui il nome anglofono. Trattasi di un tipo di teleangectasia benigna abbastanza comune, presente nel 10-15% degli adulti e dei bambini sani.
L'angioma stellare è una lesione cutanea tipica del paziente affetto da cirrosi epatica, sembra che gli estrogeni abbiano un ruolo nella patogenesi.

angL è il secondo album in studio da solista del musicista norvegese Ihsahn, noto come frontman degli Emperor. Il disco è uscito nel 2008.

Il termine anime (アニメ? /anime/ ), dall'abbreviazione di animēshon (traslitterazione giapponese della parola inglese animation, "animazione"), è un neologismo con cui in Giappone, a partire dalla fine degli anni settanta del XX secolo, si indicano l'animazione e i film d'animazione (giapponesi e non), fino ad allora chiamati dōga eiga (動画 映画,? lett. "film animato") o manga eiga (漫画 映画,? lett. "film di fumetti"), mentre in Occidente viene comunemente utilizzato per indicare le opere di animazione di produzione giapponese, comprese quelle precedenti l'esordio del lemma stesso.
Secondo un'accezione generica in Occidente si tende a definire anime come sinonimo di "cartone animato giapponese", sennonché una simile definizione non fornisce l'esatta idea della complessità e della varietà che caratterizzano questo medium. Nonostante un ormai sorpassato luogo comune occidentale che riduce l'animazione giapponese a un prodotto rivolto ad un pubblico infantile o, al contrario, a carattere pornografico, confondendo in entrambi i casi una parte per il tutto, in realtà l'anime è allo stesso tempo un prodotto di intrattenimento commerciale, un fenomeno culturale popolare di massa e una forma d'arte tecnologica. Esso è potenzialmente indirizzato a diverse tipologie di pubblico, dai bambini, agli adolescenti, agli adulti, fino ad arrivare ad una specializzazione del target sostanzialmente mutuata da quella esistente per i manga (fumetti giapponesi), con anime concepiti per categorie socio-demografiche specifiche quali impiegati, casalinghe, studenti e altro. Essi possono, pertanto, trattare soggetti, argomenti e generi molto diversi tra loro come amore, avventura, fantascienza, storie per bambini, letteratura, sport, fantasy, erotismo e molto altro ancora.
Gli anime possono essere prodotti in diversi format: per la televisione come serie televisive, direttamente per il mercato home video come original anime video (OAV), per il cinema come lungometraggi, mediometraggi o cortometraggi e, più di recente, per internet e la web TV come original net anime (ONA). In Giappone i format descritti vengono normalmente indicati rispettivamente come TV Anime (TVA), Original Video Anime (OVA), Movie e NET Anime (NETA).
Il principio della storia dell'animazione giapponese può farsi risalire già alla fine del periodo Edo, quando alcuni pittori presero a riprodurre dettagliatamente sequenze di movimenti, come nel caso delle danze orientali disegnate da Katsushika Hokusai, e in Giappone comparve l'utsushie (写し絵?), una sorta di variante della lanterna magica. Tuttavia, i veri pionieri dell'animazione giapponese, colpiti dalle prime opere occidentali arrivate nel Sol Levante, furono il pittore Seitarō Kitayama, e i vignettisti Oten Shimokawa e Jun'ichi Kōuchi.
Basandosi su soggetti tradizionali, nel 1914 furono proprio loro ad iniziare a sperimentare, ognuno autonomamente, alcune tecniche di animazione rudimentali come ad esempio fotografare in sequenza disegni realizzati col gesso su una lavagna. Nel 1917, a pochi mesi l'uno dall'altro, furono presentati diversi filmati d'animazione frutto della loro fatica, all'epoca chiamati senga eiga (腺画 映画,? film di linee). Il primo a partire pare sia stato, nel 1916, Seitaro Kitayama con Saru to kani no kassen (サルとカニの合戦?), prodotto dalla Nikkatsu Uzumasa, anche se ad essere proiettato per primo fu Imokawa Mukuzo genkanban no maki (芋川椋三玄関番の巻?) di Oten Shimokawa nel marzo del 1917, seguito a maggio dall'opera di Kitayama e a giugno da Hanawa hekonai meitō no maki (塙凹内名刀之巻?) di Jun'ichi Kōchi, che introdusse per la prima volta l'uso delle sfumature di grigio per le ombre. Del 1918 è invece Momotarō (桃太郎?), ancora di Kitayama, proiettato con successo anche in Francia. Certamente da menzionare tra i pionieri pure Sanae Yamamoto, che nel 1925 realizzò il cortometraggio Ubasute yama (姥捨て山?), e Noburō Ōfuji, autore nel 1927 di Kujira (くじら?), realizzato con una tecnica innovativa che conferiva maggiore fluidità ai movimenti rispetto al passato, e primo senga eiga ad essere importato e distribuito in Unione Sovietica. In particolare, Ofuji utilizzò una tradizionale carta semitrasparente  (千代紙, chiyogami?) su cui disegnò le silhouette dei personaggi, con risultati di maggiore suggestione nelle trasparenze e nelle ombre. 
Nel 1932 vide quindi la luce la prima produzione con il sonoro parlato, Chikara to onna no yononaka (力と女の世の中?) di Kenzō Masaoka, che però non reggeva ancora il confronto con le coeve produzioni americane. Proprio negli anni trenta, tuttavia, la politica espansionistica e nazionalista del Governo giapponese prese ad imporre uno stretto controllo sull'industria cinematografica e, conseguentemente, anche la produzione di animazione, caratterizzata da una cronica carenza di fondi, venne incoraggiata e finanziata soprattutto come strumento di propaganda e valorizzazione della cultura nipponica. E così il primo lungometraggio animato giapponese, Momotarō umi no shinpei (桃太郎 海の神兵?) di Mitsuyo Seo, venne prodotto nel 1945 con fondi della Marina imperiale per raccontare la storia patriottica di Momotaro, che con il suo esercito di animali antropomorfi pone sotto assedio e conquista una base navale nemica in Nuova Guinea. Complessivamente, tra il 1917 e il 1945 furono realizzati almeno 400 filmati d'animazione, dei quali, tra terremoti, bombardamenti e censura governativa, è rimasto ben poco.
Finita la seconda guerra mondiale, la situazione dell'animazione giapponese mutò radicalmente, nel senso che la grave crisi economica conseguente rese molto difficile l'impegno di risorse nel settore. Ci vollero diversi anni perché l'attività riprendesse in modo costante, e la produzione che segnò l'inizio vero e proprio della «nuova era dell'animazione nipponica» fu anche il primo lungometraggio animato a colori, nonché primo della neonata Toei Dōga: si tratta di La leggenda del serpente bianco (白蛇伝 Hakujaden?) di Taiji Yabushita (cofondatore della Toei insieme a Sanae Yamamoto), realizzato nel 1958 e distribuito anche in Occidente (in Italia con il titolo La leggenda del serpente bianco). Ad esso seguirono numerosi altri lungometraggi prodotti dalla Toei, tra i quali Shōnen sarutobi Sasuke (少年猿飛佐助?) nel 1959, nonché Saiyuki (最遊記?) tratto da un manga di Osamu Tezuka nel 1960, Anju to Zushiōmaru (安寿と厨子王丸?) nello stesso anno, e Arabian nights - Sindbad no boken (アラビアンナイト シンドバッドの冒険?) nel 1962, questi ultimi pure distribuiti in Occidente.
Tuttavia, l'industria dell'anime moderna deve senza dubbio la sua nascita e la sua fortuna a due fattori determinanti: da un lato l'esistenza risalente in Giappone di un mercato dei fumetti (manga) estremamente fiorente e dinamico, dall'altro l'avvento della televisione negli anni sessanta. Il 1º gennaio 1963, giorno della messa in onda del primo episodio della serie televisiva in bianco e nero Tetsuwan Atom (Astro Boy) di Osamu Tezuka, può, pertanto, essere senz'altro considerata la data di nascita dell'industria moderna dell'animazione giapponese: prodotta dalla Mushi Production, fondata dallo stesso Tezuka, e tratta dal suo omonimo manga, la serie riscuoterà un grande successo anche all'estero, e conterà alla fine ben 193 episodi, l'ultimo dei quali trasmesso in Giappone alla fine del 1966. Primo anime televisivo seriale con puntate di trenta minuti, Tetsuwan Atom è, assieme al coevo Tetsujin 28-Go (Super Robot 28) tratto dal manga di Mitsuteru Yokoyama, anche il primo anime robotico, capostipite di un filone certamente tra i più rappresentativi dell'animazione giapponese, che conoscerà il suo apice negli anni settanta con le saghe dei super robot di Gō Nagai e il realismo inaugurato da Yoshiyuki Tomino. Ulteriore e definitivo impulso alla neonata industria dell'animazione del Sol Levante venne poi ancora da Osamu Tezuka, che nel 1965 realizzò sempre con la Mushi anche la prima serie televisiva animata a colori di successo, Jungle taitei (Kimba il leone bianco), basata su un altro suo manga; da questa, due anni dopo, lo stesso autore trasse il lungometraggio omonimo, molto più rifinito, che arrivò in Italia "camuffato" da produzione americana con il titolo Leo il re della giungla, e con il quale Tezuka vinse il Leone d'oro alla XIX Mostra del cinema per ragazzi di Venezia.
Dalla metà degli anni sessanta in poi la scena dell'animazione giapponese conosce sostanzialmente una crescita continua, gli studi di produzione si moltiplicano, si affinano sempre più le tecniche, e le televisioni private, così come la televisione di Stato NHK aumentano progressivamente la loro domanda di serie animate. Inoltre, sin dal principio e sempre più spesso, i personaggi degli anime vengono sfruttati a fini pubblicitari per i prodotti più disparati, garantendo così alle case di produzione entrate ulteriori, e comincia anche a prendere piede il finanziamento diretto delle serie da parte dei produttori di giocattoli, soprattutto nell'ambito del genere robotico, finalizzato al successivo merchandising di gadget e modellini. Fino agli anni ottanta si parlerà dunque di vero e proprio anime boom, alimentato anche dalla diffusione dei videoregistratori e dalla conseguente esplosione del mercato home video, cui sarà destinato un apposito tipo di produzione, il cosiddetto Original Anime Video (OAV), nato ufficialmente nel 1983 con l'opera di fantascienza Dallos. Nell'arco di oltre un trentennio, poi, la produzione, per venire incontro alle richieste di un pubblico sempre più vasto e variegato, si articolerà in una molteplicità di generi e sottogeneri, del tutto sconosciuta nel mondo dell'animazione televisiva occidentale, e ciò sia prelevando a piene mani dall'enorme serbatoio creativo dei manga e della cultura tradizionale giapponese, sia grazie all'emergere di autori originali che ne segneranno la storia, quali tra gli altri Isao Takahata, Hayao Miyazaki, Mamoru Oshii e Katsuhiro Ōtomo, il cui film kolossal Akira del 1988, in particolare, contribuirà in maniera determinante alla diffusione e al successo degli anime in Occidente. Dal dopoguerra alla metà degli anni novanta si stimava fossero state prodotte, tra serie TV, OAV e lungometraggi, complessivamente circa 3.000 opere ufficiali, di cui al 1990 ben 350 importate in Italia.
A cavallo tra gli anni ottanta e novanta, tuttavia, se la produzione home video si consolida, l'animazione seriale televisiva conosce, invece, una vera e propria fase di stanca, anche per la prepotente crescita del mercato dei videogiochi da casa. Ci vorranno quindi alcuni anni perché i creativi dell'animazione nipponica trovino un'efficace risposta alla crisi di idee, dai più individuata nella serie Shin Seiki Evangelion (Neon Genesis Evangelion) di Hideaki Anno, che nel 1995 ha imposto con successo i canoni della cosiddetta "nuova animazione seriale" giapponese. In quest'opera è, infatti, possibile riscontrare paradigmaticamente tutte quelle innovazioni che hanno consentito la rinascita tecnica e artistica dell'anime televisivo, ossia una maggiore autorialità, la concentrazione delle risorse in un minor numero di episodi (13 o al massimo 26), un'impostazione registica ancora più vicina alla cinematografia dal vero, un drastico ridimensionamento del rapporto di dipendenza dai soggetti dei manga e una maggiore libertà dai vincoli del merchandising. È nell'ambito di questo rilancio che quindi emergono nuovi talenti e figure di riferimento quali, oltre al già citato Hideaki Anno, Satoshi Kon e Shinichirō Watanabe.
Si può dire che quello degli anime, grazie anche all'ulteriore crescita del mercato home video con l'avvento dei DVD e alla competitività dei costi, sia quindi diventato un fenomeno internazionale, con un export in costante aumento, tanto che nel 2004 il 60% circa dell'animazione in circolazione in tutto il mondo era di produzione giapponese.
L'industria degli anime, il cui mercato annuale vale intorno ai 200 miliardi di yen (oltre 1 miliardo e mezzo di euro), conta circa 430 case di produzione in Giappone, di cui più della metà (264) ha sede nei quartieri centrali di Tokyo, con un indotto rilevantissimo.
Il costo di produzione di un episodio di 30 minuti per la TV si aggira mediamente attorno ai dieci milioni di yen (circa 80.000 euro) ma può scendere fino a cinque. Proprio al fine di contenere i costi, infatti, sempre più spesso i grandi studi giapponesi appaltano alcune fasi della produzione ad aziende estere, soprattutto in Cina, Corea del Sud e Filippine, quando non aprano direttamente filiali in quei paesi, come fatto ad esempio dalla Toei Animation.
La Japan External Trade Organization nel 2004 JETRO White Paper on International Trade and Foreign Direct Investment indica l'industria dei contenuti, e l'animazione in particolare, quale rilevante fenomeno produttivo e come una «importante risorsa culturale e turistica» cruciale per la promozione dell'immagine del Giappone nel mondo (soft power) in vista della auspicata creazione, sotto la sua guida, di un'area di libero scambio in Estremo Oriente.
Nei primi quindici anni del XXI secolo la produzione di animazione commerciale in Giappone è cresciuta enormemente, contando più della metà delle oltre 7000 opere prodotte dal 1958 nei vari formati.
Come accade per qualsiasi medium ovunque nel mondo, anche gli anime veicolano inevitabilmente la cultura dei loro autori e, nello specifico, quella giapponese, pur se nel quadro di una ormai tendenziale contaminazione delle fonti. Vari e numerosi sono infatti negli anime i riferimenti e i richiami ad elementi fondamentali del costume e della società nipponici, elementi che spesso offrono contributi determinanti del contenuto e dell'estetica, e che possono individuarsi, in via di estrema approssimazione, nelle tradizioni shintoista e buddhista, nel bushidō (武士道?), in particolari relazioni o regole sociali, quali, ad esempio, il rapporto senpai-kōhai (先輩-後輩?) e il giri (義理?), ma anche nel controverso dibattito sociale sul rapporto tra uomo, natura e tecnologia. Non mancano, tuttavia, frequenti riferimenti espliciti e impliciti anche alla cultura occidentale, come nel caso dei numerosi anime concepiti nell'ambito del Sekai Meisaku Gekijō (World Masterpiece Theater), una "etichetta" data a serie indipendenti l'una dall'altra, ma con in comune l'essere tratte in particolar modo da romanzi americani ed europei per ragazzi.
Lo shintoismo è la religione autoctona del Giappone, caratterizzata da una visione animistica della natura. Lo shin-tō (神道?) è la via degli dei, la condotta che si armonizza con gli spiriti della natura e degli antenati, i kami (神?), generalmente positivi, cui si contrappongono gli oni (鬼?), demoni violenti. Innumerevoli sono quindi i miti e le leggende tratti dalla tradizione shintoista, a cominciare da quelli raccolti nel Kojiki e nel Nihongi (testi risalenti all'VIII secolo d.C.), che forniscono agli anime ben più di uno spunto per le storie che narrano. In particolare, un tratto caratteristico dello shintoismo è proprio quello di combinare elementi fantastici e appartenenti a realtà situate oltre la normale soglia della percezione umana con l'ordinaria vita quotidiana, caratteristica che è facile riscontrare anche in moltissime opere animate giapponesi.
Ma a giocare spesso un ruolo nella trama è anche il buddhismo, in particolare lo zen (禅?). A prescindere dalla frequente presenza nelle storie di un monaco, sia in chiave caricaturale che seria, la tradizione zen, per il suo approccio pragmatico e diretto alla realtà, poco incline alla costruzione di sistemi concettuali che pretendano di spiegarla, ben si presta per storie in cui i personaggi svolgono ruoli d'azione, significando gli anime pur sempre intrattenimento e spettacolarità.
Altro fattore che porta negli anime tradizioni, aneddoti e situazioni è senz'altro l'etica marziale riconducibile fondamentalmente a quel complesso codice di comportamento costituito dal bushi-dō, la via del nobile guerriero. Le storie degli anime tendono in particolare ad unire gli aspetti del bujutsu (武術, 'la tecnica e l'abilità marziale'?) e del budō (武道, 'la via marziale che conduce alla pace'?) per fornire il giusto grado di spettacolarizzazione dei combattimenti, ma anche per rappresentare il percorso morale e formativo del protagonista. Tuttavia, considerato che il bushidō è connotato dalla presenza di qualità morali guida, quali la giustizia, il senso del dovere, la lealtà, la compassione, l'onore, l'onestà e il coraggio, è bene tener presente che esso fa da sfondo culturale non solo agli anime che in qualche modo siano incentrati sul combattimento, sul conflitto oppure direttamente ambientati nel Giappone feudale, ma anche a molte storie di vita ordinaria, vissute tra i banchi di scuola come tra le mura domestiche. È infatti lo shugyō (修行?), il severo tirocinio praticato dal bushi (o budōka) per arrivare al dominio di sé e all'autodisciplina, a caratterizzare il percorso e l'evoluzione dei protagonisti degli anime, spesso impegnati in imprese che mettono a dura prova le loro risorse interiori e che richiedono loro di superare le proprie paure e debolezze. Talvolta, poi, il fine ultimo di tale percorso, passando per il controllo del ki (氣 oppure 气?), l'energia interiore, è addirittura l'acquisizione di una consapevolezza della vacuità della realtà che porti a rinunciare alle pretese dell'ego e ad apprezzare la caducità dell'esistenza materiale, così che nemmeno la morte sia più motivo di timore. Tuttavia, prodromica a questa rinuncia è anche la ricerca e la definizione da parte dell'eroe della propria identità, in contrapposizione alla pretesa omologante della società.
Il cammino del budōka, però, di regola non può avere inizio senza una guida, sia essa rappresentata da un genitore o da un maestro (先生, sensei?) poco importa, che indichi la via con il proprio comportamento. Questo rapporto, nella società giapponese, è normalmente rappresentato dalla coppia senpai-kōhai, dove il primo è "colui che ha iniziato prima", e il secondo "colui che ha iniziato dopo". Tale relazione, che implica rispetto e devozione del kōhai verso il senpai, ma anche che questi sia effettivamente in grado di consigliarlo e indirizzarlo nella vita, può individuarsi pressoché in ogni contesto sociale, dalla scuola al lavoro, dallo sport alla politica, e inevitabilmente si riflette anche negli anime, dove spesso costituisce il rapporto principale tra i personaggi.
Per la mentalità giapponese, dunque, la vera forza consiste nel non curarsi della propria personale felicità allo scopo di perseguire un ideale e adempiere un dovere. Il giri è appunto il dovere di saldare un debito, che può essere nei confronti del proprio sovrano, dei genitori, degli antenati e finanche nei confronti del proprio nome, ma che nelle storie di molti anime arriva ad essere nei confronti del mondo intero, rispetto al quale il protagonista, superando spesso i propri sentimenti personali e a dispetto dell'isolamento che la sua inevitabile diversità comporta, assume la responsabilità di salvatore fino all'estremo sacrificio di sé (我慢, gaman?). Ciò, tuttavia, in un'ottica assolutamente laica, in quanto la moralità è un concetto proprio dell'uomo, laddove l'universo è considerato dai giapponesi amorale e indifferente. Gli esempi negli anime di una tale impostazione culturale sono innumerevoli, e i più facili da individuare si trovano certamente in quel ricchissimo filone robotico (mecha) fiorito negli anni settanta e ottanta e che, seppur con sfumature diverse, si è perpetuato fino a oggi. Ma non solo, perché anche serie come Saint Seiya (I Cavalieri dello zodiaco) tratta dal manga di Masami Kurumada, per dirne un'altra tra le tante, ne costituiscono un chiaro derivato.
Quanto detto a proposito della tradizione shintoista è utile per illustrare anche come la complessa discussione sul rapporto tra natura e tecnologia da lungo tempo in atto nella società giapponese (ma anche nel mondo tutto) si rifletta negli anime. Se da un lato, infatti, la tecnologia viene talvolta rappresentata come positiva per l'uomo, laddove gli garantisce maggiore benessere e sviluppo, per non dire di quando lo salva da terribili minacce, d'altro canto essa, in altre opere, si trasforma nella peggiore sciagura, in quanto causa di devastazione ambientale o, addirittura, fautrice della distruzione totale. Rispetto a questa ambivalenza esiste poi una posizione di sintesi, rinvenibile in quelle opere in cui questa duplice valenza positiva e negativa si manifesta contestualmente, con un risultato drammatico spesso paradossale: il danno causato dalla tecnologia solo per mezzo di essa può essere riparato. Anche qui gli esempi più immediati si incontrano nel genere mecha, specie per quanto riguarda la tecnologia nella sua valenza salvifica (si pensi alle opere di Go Nagai), mentre la sua stigmatizzazione, per le caratteristiche disarmoniche rispetto alla natura che le sono proprie, si ritrova sovente nell'opera di autori come Hayao Miyazaki e Tatsuo Yoshida. Sotto altro profilo, il rapporto uomo-tecnologia, in particolare, costituisce anche il versante privilegiato attraverso il quale gli anime recepiscono e rielaborano la modernità, risultando in definitiva un connubio inscindibile di antico e di nuovo.
Il processo di produzione di un anime, ora come in passato, è preceduto da una fase di pianificazione  (計画 段階, keikaku dankai?), che può essere di due tipi: l'uno consiste nella scelta di un manga o di un romanzo da cui trarre la sceneggiatura e comporta una serie di negoziazioni tra autori, editori e produttori  (原作 アニメ, gensaku anime?), l'altro vede un soggetto originale concepito dal regista (監督, kantoku?), o da un altro autore (原作者, gensakusha?), appositamente per la trasposizione in video  (原 アン, gen an?). Poiché, peraltro, difficilmente uno studio di medie dimensioni si imbarca in una produzione contando solo sui propri mezzi finanziari, spesso vengono coinvolti sponsor esterni, i quali rischiano i propri capitali più facilmente su soggetti già collaudati, come nel caso dei gensaku, piuttosto che al buio, come in un gen an.
Scelto il soggetto, si procede quindi alla stesura della sceneggiatura (脚本, kyakuhon?), in base alla quale il regista, affiancato dal direttore di produzione  (演出, enshutsu?), comincia a fornire le prime direttive al character designer  (キャラクターデザイナー?), al direttore artistico (美術 監督, bijutsu kantoku?) e, ove necessario, al mecha designer  (メカデザイナー?) per un primo abbozzo delle ambientazioni e dei personaggi. Con il materiale grezzo così elaborato si passa alla realizzazione dell'ekonte (絵コンテ?), una sorta di storyboard dell'anime che funge da traccia base per tutto lo staff, fornendo già dettagli quali il numero di frame per scena, gli effetti visivi e gli sfondi necessari, le inquadrature, i movimenti di camera, la dinamica e la composizione delle scene (per la realizzazione di 26 minuti di ekonte sono necessarie normalmente circa tre settimane di lavoro). Una volta definiti, sotto il coordinamento del regista, l'ekonte, il character design, il mecha design e gli sfondi, vengono poi realizzati i disegni preliminari che vanno a formare l'animatic, ossia una versione filmata dell'ekonte necessaria per verificare sia i tempi e il ritmo delle scene, sia – con l'aggiunta dei dialoghi e delle musiche in versione grezza – la coerenza di suoni e immagini.
Superato il vaglio del regista, dall'animatic si passa alla fase di realizzazione dell'animazione vera e propria gestita dal direttore dell'animazione  (作画 監督, sakuga kantoku?, contratto in sakkan), che comprende i cosiddetti keyframe, ossia le immagini che illustrano i momenti chiave dell'azione realizzate dagli animatori  (原画, genga?), e gli in-between, ossia quelle di passaggio da un keyframe all'altro realizzate dagli intercalatori  (動画, dōga?). Nell'animazione tradizionale ossia quando i disegni venivano colorati a mano, tutti i disegni, all'infuori degli sfondi, vengono trasposti su fogli di plastica trasparente (rodovetro o cel), dove vengono colorati, e poi sovrapposti in più strati sugli sfondi per comporre i frame da fotografare: ad ogni scatto/frame corrisponde la sostituzione di uno o più cel contenenti la variazione necessaria per rendere il movimento. Questo procedimento è ripetuto per ogni scena. Nel caso dell'animazione la cui fase di colorazione viene assistita dal computer (anche detta "animazione 2D"), invece, tutti i disegni (keyframe e in-between) vengono digitalizzati tramite scanner, colorati e ombreggiati al computer tramite appositi programmi, vengono poi sovrapposti agli sfondi, anch'essi digitalizzati, e animati impiegando software appositi con i quali i vari frame vengono composti e memorizzati in sequenza, anziché fotografati uno per uno come si faceva una volta con la colorazione a mano per poi essere fissati direttamente su pellicola, con un consistente e notevole risparmio di tempo, abbassamento dei costi e miglioramento della qualità del prodotto. A partire dai primi anni duemila, circa il 95% degli anime prodotti ogni anno si avvale di processi di animazione digitalizzati, anche se la maggior parte dei disegni è tuttora realizzata a mano, con un impiego ancora marginale (seppure in crescita) delle tecniche di generazione digitale di immagini 3D e di animazione al computer.
Una volta completata l'animazione, ha luogo la sonorizzazione, consistente nell'aggiunta delle voci e della colonna sonora costituita dagli effetti sonori, dalla musica di sottofondo (BGM) e dalle canzoni. Per quanto riguarda la scelta delle voci, è fondamentalmente il regista a selezionare gli attori nell'ambito di una vera e propria categoria di professionisti specializzati nel prestare la voce ai personaggi degli anime, che spesso interpretano anche le canzoni e le sigle, oggi sempre più assimilate al J-pop. Il direttore degli effetti (効果 監督, kōka kantoku?) si occupa, invece, della creazione degli effetti sonori, ormai realizzati quasi esclusivamente con generatori di suoni elettronici, quali sintetizzatori e campionatori, mentre il direttore del suono (音響監督, onkyō kantoku?) sovrintende alle registrazioni e alla qualità dell'audio. La parte artisticamente più rilevante della sonorizzazione, però, è indubbiamente rappresentata dalla musica, cruciale per la riuscita complessiva dell'opera. È per questo che in Giappone viene posta un'estrema cura nella composizione ed esecuzione delle musiche per anime, che alimentano un prospero mercato discografico e che vantano una tradizione di compositori eccellenti, quali in passato maestri come Shunsuke Kikuchi, Chūmei Watanabe e Takeo Watanabe, ovvero artisti contemporanei come Kenji Kawai, Yōko Kanno e Joe Hisaishi, solo per citarne alcuni. Non è raro, peraltro, che a cimentarsi nella composizione di colonne sonore per anime siano anche musicisti già affermati al di fuori di questo settore, come nel caso di Ryūichi Sakamoto e Susumu Hirasawa.
Circa la genesi e la peculiarità del linguaggio e dello stile degli anime – ammesso che oggi sia ancora possibile parlarne in termini generali data la loro varietà – può dirsi senz'altro che si sia fatta di necessità virtù. La principale caratteristica di questo medium, ossia quella che taluni chiamano animazione limitata, trova infatti la propria ragion d'essere nell'iniziale necessità delle produzioni di sopperire alla cronica scarsità di risorse economiche. Dai quindici disegni al secondo, tipici della media delle produzioni cinematografiche della Disney, i creatori delle prime serie televisive animate giapponesi si videro costretti a scendere fino a cinque, risparmiando soprattutto nelle pose intermedie, con la conseguenza di un'animazione sicuramente meno fluida. È proprio per ovviare a questo inconveniente, quindi, che si stabilì immediatamente uno stile narrativo assolutamente originale, fondato da un lato sul massimo sfruttamento delle tecniche di ripresa (in aperta violazione della regola d'oro di Norman McLaren secondo cui «in animazione non si deve mai muovere il disegno, ma disegnare il movimento»), e dall'altro sulla forza del soggetto. La "rivoluzione" degli anime può pertanto riassumersi in tre capisaldi: enfatizzazione del movimento attraverso le tecniche di ripresa, storie avvincenti ed efficaci, elevata produttività degli staff, rispetto ai quali la fluidità disneyana smette quindi di essere una necessità narrativa, lasciando spazio ad un linguaggio suggestivo e stimolante, in cui spesso è l'immaginazione dello spettatore a dover completare le ellissi rappresentative. Volendo fare un parallelo, è un po' quanto già accadeva in passato per il lettore di haiku (俳句?).
Una delle innovazioni cruciali introdotte dagli anime è dunque quella delle tecniche di ripresa utilizzate per compensare l'animazione limitata, molto simili a quelle impiegate nella regia cinematografica. Tra i movimenti di camera e gli effetti più usati si possono distinguere: il fix, ossia il fermo immagine; lo sliding, lo scorrimento del disegno attraverso l'inquadratura; lo zoom, in cui la cinepresa si avvicina o si allontana; il fairing, una tecnica basata sul posizionamento e la distanza relativa dei disegni per accelerare o rallentare il movimento di un elemento; il pan, quando la cinepresa effettua una panoramica orizzontale del frame; il tilt, quando la panoramica è verticale; il follow, simile al pan, con la cinepresa che segue l'azione, o un singolo elemento della stessa da ferma (follow pan) oppure ancora lo stesso elemento ma fianco a fianco (tracking); il fading, ossia la dissolvenza al nero o incrociata (spesso su un fotogramma fisso molto curato); il wipe, in cui l'immagine successiva spinge quella precedente fuori dall'inquadratura; lo split screen, in cui l'inquadratura viene suddivisa in più parti, ciascuna con una visuale diversa della stessa scena; il backlighting, in cui al frame viene aggiunto un cel nero tranne che per la parte che si vuole illuminare.
Diverse delle tecniche di ripresa sopra illustrate (fix, fading, pan) risultano peraltro funzionali a quella che viene definita la dilatazione temporale degli anime. Prendendo le mosse dal fatto che per la mentalità e la spiritualità giapponesi non ha molto senso parlare del tempo in termini cronometrici, di misura oggettiva, dato che esso non ha inizio né fine, si può affermare che ciò che conta è invece la qualità dell'istante, l'intensità con cui lo si vive. Per questo negli anime ci si ritrova spesso dinnanzi a momenti "eterni", in cui il tempo della narrazione coincide con quello dell'emozione, così che quanto più questa è intensa tanto più l'attimo si estende, fino a porsi fuori dal tempo, in un fermo immagine, in una panoramica, in una dissolvenza. Un rallentamento enfatico che può portare un combattimento, una partita o un incontro di pochi istanti a durare per più di un episodio, con uno scopo che certamente non è più quello di economizzare, quanto quello di aumentare la tensione e la partecipazione emotive, come nella migliore tradizione cinematografica, dall'espressionismo tedesco ad Ejzenštejn, fino al cinema di genere americano ed europeo, noir innanzitutto.
Sempre in tema di linguaggio, non va trascurata la particolare simbologia grafica degli anime, in gran parte mutuata da quella dei manga. Frequente è infatti il ricorso alle linee cinetiche (dōsen) per esaltare i movimenti, l'uso espressivo dei fondali per sottolineare lo stato d'animo dei personaggi, la resa iperbolica dei gesti per aumentare il pathos; ma anche tutta una serie di espedienti grafici tipici dei fumetti, spesso utilizzati in chiave comica, quali la goccia di sudore per significare imbarazzo o tensione, la bolla dal naso per indicare il sonno profondo, oppure l'improvvisa rappresentazione in stile super deformed del personaggio. Forse, però, il segno più caratteristico negli anime è dato dal modo di rappresentare gli occhi, spesso molto grandi o comunque preponderanti rispetto al resto del viso, la cui ragion d'essere, al di là di inconsistenti speculazioni, va ravvisata senz'altro nella maggiore resa espressiva.
Gli anime, come detto, vengono catalogati in numerosi generi e sottogeneri, così come avviene per i manga, a seconda delle tematiche trattate e del pubblico cui sono destinati. In base al criterio demografico (o "esterno"), in particolare, si distinguono, a prescindere dall'argomento trattato dal soggetto, le seguenti tipologie di massima:
Josei (o Redīsu, dall'inglese ladies) - per un pubblico femminile dai 18 anni in su.Evidentemente, poi, ciascun genere demografico privilegia determinati soggetti rispetto ad altri, per cui un anime che ad esempio tratti di fantascienza sarà più probabilmente uno shōnen che uno shōjo, e così via.È quindi possibile individuare diverse categorie anche in base al soggetto, tuttavia questo tipo di distinzione può rivelarsi fuorviante, laddove spesso un anime può trattare al contempo tematiche differenti. Ancora, una categorizzazione per soggetto che sia esaustiva e univoca non è riscontrabile nella letteratura in materia, e comunque essa trova accreditamento spesso e volentieri più presso il pubblico che da parte degli autori. Ad ogni modo, volendo procedere per completezza ad un'indicazione di massima delle varie categorie di anime individuate secondo un criterio tematico (o "interno"), nell'ambito dei generi demografici sopra detti si può distinguere tra i seguenti sottogeneri:
I primi anime ad arrivare in Italia sono stati alcuni lungometraggi distribuiti nei cinema tra il 1959 e il 1975, tra i quali, oltre ai già citati La leggenda del serpente bianco, Saiyuki e Jungle taitei, Andersen monogatari del 1968, tradotto in Le fiabe di Andersen, Taiyo no Ōji – Horusu no daiboken dello stesso anno, distribuito con il titolo La grande avventura del piccolo principe Valiant, e Nagagutsu o haita neko del 1969, edito con il titolo Il gatto con gli stivali. Si trattava di lungometraggi proiettati nell'ambito di matinée domenicali o distribuiti spacciandoli per prodotti americani. Tuttavia la vera svolta nella diffusione degli anime in Italia si è avuta nella seconda metà degli anni settanta, con l'importazione di serie televisive da parte, inizialmente, della televisione di Stato. Il 13 gennaio 1976 la Rete 2 (oggi Rai 2) diede infatti il via alla messa in onda di Barbapapà (Bābapapa), il primo anime giapponese trasmesso in Italia, seguito nel gennaio 1977 da Vicky il vichingo (Chiisana Viking Vikke), e nel 1978 da Heidi (Alps no shōjo Heidi) e Atlas UFO Robot (UFO Robot Grendizer).L'Italia è stato uno dei primi paesi occidentali ad importare anime e soprattutto tra la fine degli anni settanta e l'inizio degli anni ottanta furono oltre un centinaio le serie acquistate (probabilmente come in nessun altro paese occidentale), sia ad opera della RAI-TV, sia delle emittenti private liberalizzate nel 1976 (in maggior misura le reti che poi sarebbero diventate Fininvest, ma anche altre realtà prettamente locali), per quella che è stata definita una pacifica "invasione".A partire però dalla metà degli anni ottanta, soprattutto a causa di una crescente campagna di demonizzazione degli anime operata da buona parte dell'opinione pubblica, la RAI iniziò ad importare sempre meno serie, e per oltre un decennio restò praticamente solo il gruppo Fininvest a proporre qualche novità. Per lo più si trattava di serie indirizzate ad un pubblico di età appena scolare, o di serie prevalentemente shōjo, mentre i pochi prodotti shōnen venivano dirottati sui circuiti di reti locali associati al gruppo (Italia 7, Odeon TV). Le reti private locali, invece, si limitarono per anni a trasmettere repliche delle serie acquistate in precedenza, in quanto le sempre più elevate spese per l'acquisizione dei diritti e per il doppiaggio imponevano loro tabelle di marcia rallentate per l'importazione di nuove opere.
Tali circostanze hanno determinato un notevole ritardo per quanto riguarda la distribuzione di nuovi anime in Italia (tanto nel mercato televisivo quanto su DVD o VHS), colmato soltanto in parte nel corso della seconda metà degli anni novanta grazie alla crescita del genere nel mercato home video, da taluni definita il «Second Impact» dell'animazione giapponese in Italia. A partire dal 1999, tuttavia, reti nazionali come MTV Italia, e in misura minore La7, hanno iniziato a trasmettere regolarmente animazione giapponese proprio grazie ad accordi stretti con i maggiori editori italiani di home video del settore, quali soprattutto Dynit, Panini Video e Shin Vision, all'epoca ancora attiva. Specialmente la scelta editoriale di MTV ha contribuito in maniera considerevole al citato Second Impact dell'animazione nipponica, favorendo l'ulteriore espansione del mercato e l'importazione di serie studiate in particolar modo per il suo pubblico di riferimento, vale a dire la fascia di età degli over 14. Le sinergie messe in campo con gli editori di home video hanno, inoltre, consentito apprezzabili risparmi sull'acquisto dei diritti e una qualità media degli adattamenti molto elevata. Gli accordi tra MTV e le case editrici hanno anche favorito particolari trasmissioni a scopo promozionale, quali, nella notte tra il 12 e il 13 dicembre 2000, la "maratona" Robothon, comprendente vari primi episodi di anime robotici (da cui il nome), e le due Anime Week durante l'ultima settimana di settembre del 2005 e del 2006, in cui la trasmissione di anime in via promozionale costituiva buona parte della programmazione giornaliera della rete. In tutti questi casi, oltre ad episodi regolarmente doppiati, ne sono stati trasmessi alcuni solo sottotitolati, principalmente in seconda serata. Qualcosa di simile ha fatto anche Italia 1, la rete del gruppo Mediaset che trasmette normalmente animazione giapponese, con le sue cosiddette Notti Manga, programmi promozionali andati in onda in fascia notturna tra il 1999 e il 2001, in cui sono stati trasmessi, in aggiunta all'ordinaria programmazione pomeridiana, alcuni anime editi dalla Yamato Video. Dal 2009 anche la RAI è tornata a trasmettere animazione giapponese sul canale digitale terrestre Rai 4, che in quell'anno ha mandato in onda in versione integrale serie come Gurren Lagann e Code Geass: Lelouch of the Rebellion. La stessa piattaforma digitale ha favorito la creazione di canali tematici dedicati all'animazione giapponese, come Man-ga o Anime Gold.
Negli ultimi anni anche internet è diventata un nuovo canale distributivo globale per gli anime, sia per iniziativa delle stesse case di produzione, che sempre più di frequente pubblicano le opere inizialmente come ONA per Web TV, sia ad opera di privati che le diffondono però in modo illecito. Nell'ultimo caso si possono distinguere due tipologie: l'immissione in rete di copie di prodotti già pubblicati in Italia, oppure di copie di prodotti inediti nel mercato italiano sottotitolati da gruppi amatoriali, cosiddetti fansub. In quest'ultimo caso i gruppi in genere si impegnano a sospendere la distribuzione quando i diritti per quel determinato titolo vengono acquistati in patria e a non trarre lucro dall'attività, che rimane comunque illecita per la violazione del diritto d'autore.
In Italia, a partire dalla metà degli anni ottanta, l'animazione giapponese ha subito nei passaggi televisivi sulle reti nazionali (RAI e soprattutto Fininvest/Mediaset) una censura sistematica operata attraverso adattamenti invasivi e incongrui, traduzioni superficiali dei copioni originali, giunti talvolta incompleti, tagli e modifiche arbitrarie. A causa di un equivoco culturale di fondo, che in Italia e in Occidente vuole l'animazione rivolta sempre e solo ai bambini, molti anime destinati originariamente ad adulti o adolescenti sono stati infatti adattati forzatamente per una fascia di età infantile. Il cambiamento di target ha così comportato una revisione, se non talvolta la riscrittura dei dialoghi, per edulcorarli e renderli fruibili da un pubblico molto più giovane e il taglio di sequenze o, più raramente, di intere puntate, ritenute non adatte ad una platea infantile.
Anche per questo l'associazione Moige (Movimento italiano genitori), come pure giornalisti e psicologi, hanno spesso criticato gli anime, colpevoli di presentare contenuti ritenuti inadatti ai bambini. I cultori dell'animazione nipponica si sono a loro volta organizzati in associazioni quali l'ADAM Italia, con l'obiettivo di tutelare l'integrità delle opere e restituirle al pubblico per cui erano state pensate originariamente. In Giappone, come detto, l'animazione è infatti considerata, al pari della cinematografia, una forma d'espressione artistica che può veicolare contenuti d'ogni genere e tipo, destinati a fasce d'età differenziate.A segnare una svolta hanno contribuito le scelte editoriali di MTV, che ha effettuato le sue trasmissioni di animazione giapponese in fasce orarie appropriate e in versione identica all'edizione proposta per il mercato home video dagli editori italiani; nella maggior parte dei casi, quindi, la trasmissione è del tutto priva di censure (come avvenuto nel caso di Ranma ½), anche se per certi prodotti (ad esempio Golden Boy o gli OAV di Kenshin Samurai vagabondo) è stata scelta la doppia programmazione: censura delle scene ritenute inadatte nella trasmissione in fascia protetta, e versione integrale durante il passaggio in tarda serata. In tema va anche segnalata la trasmissione notturna senza censure su Italia 1 della serie TV seinen Berserk nel 2001 e dei film Tokyo Godfathers e Cowboy Bebop nel 2006. Per quel che riguarda la RAI, invece, i primi tentativi di trasmissione integrale sono stati, oltre ad alcune serie del World Masterpiece Theater su Rai 1 e al film Akira su Rai 3, la messa in onda su Rai 2 di vari film e speciali TV della saga di Dragon Ball nel 2000-2001. Con l'avvento della televisione digitale terrestre, poi, si è scelto di includere regolarmente nel palinsesto di Rai 4 la messa in onda di anime in versione integrale, anche con le sigle di apertura e chiusura originali.
L'animazione giapponese ha avuto un significativo impatto sulla cultura dei giovani italiani nati dalla fine degli anni sessanta in avanti, la cui infanzia ne è stata caratterizzata. In particolare, per la prima generazione di spettatori di anime, quella degli anni settanta, i personaggi delle serie giapponesi dell'epoca sono diventati un topos letterario, nonché un elemento di identificazione generazionale, permeando l'immaginario collettivo e la cultura popolare anche a livello di massa (si pensi ad esempio ai numerosi riferimenti all'animazione giapponese contenuti nei brani del cantautore Caparezza, o a gruppi musicali come i Meganoidi). Su internet ciò ha dato luogo a punti di ritrovo virtuale molto partecipati, come il newsgroup it.arti.cartoni, mentre proliferano una miriade di siti web amatoriali dedicati all'animazione giapponese, così come veri e propri quotidiani e riviste periodiche elettronici (webzine), quali AnimeClick e l'ormai inattiva Wangazine.
Anche in ambito scientifico e accademico si moltiplicano testi e saggi, spesso scritti proprio da ricercatori e studiosi di quella generazione, che trattano di anime e manga riscoprendoli e rivalutandoli come fenomeno culturale e sociologico. L'animazione giapponese è, inoltre, sempre più spesso argomento di interesse universitario nell'ambito di diverse discipline, come dimostrato, ad esempio, dalla nascita di riviste accademiche quali Manga Academica, dedicata alle tesi e alle pubblicazioni universitarie sul fumetto e sul cinema d'animazione giapponese.
A tanto ha contribuito anche un fenomeno prettamente italiano, quello delle sigle televisive degli anime: ritenendo gli originali cantati in giapponese inadatti ai bambini italiani, sin dalla fine degli anni settanta essi vennero molto spesso sostituiti da brani appositamente realizzati in lingua italiana, spesso scritti da musicisti come Vince Tempera o I Cavalieri del Re. Successivamente, le sigle dei cartoni animati divennero un fenomeno discografico di rilievo, particolarmente tramite l'attività di Cristina D'Avena e Giorgio Vanni, cui la Fininvest/Mediaset ha affidato quasi tutte le sigle degli anime trasmessi a cavallo tra gli anni ottanta e novanta, spesso anche sostituendo le vecchie sigle italiane con delle nuove. A partire dalla seconda metà degli anni novanta, si è sviluppato un rilevante fenomeno di revival di questo genere di brani, prima on line, tramite il Progetto Prometeo, e poi anche in televisione e in radio; si sono inoltre affermati gruppi musicali specializzati nel riproporre o parodiare questi brani, come gli Amici di Roland e i Gem Boy.
Gli anime hanno avuto nel tempo una diffusione planetaria. Al di là del Giappone, in Asia l'animazione nipponica è molto popolare anche in paesi come Taiwan, la Corea del Sud e nel sud-est, dove, ad esempio, la serie per bambini Doraemon ha avuto grande successo in Thailandia e nelle Filippine sin dall'inizio degli anni novanta, così come in seguito quella dei Pokémon. Meno diffusi, invece, nelle televisioni del Medio Oriente, anche se serie come UFO Robo Grendizer nell'edizione araba hanno avuto anche lì largo seguito.
Il primo anime trasmesso negli USA fu la serie Astro Boy (Tetsuwan Atom) sulla rete NBC tra il 1963 e il 1964, praticamente in contemporanea con il Giappone. Da allora le importazioni sono state costanti, pur se non massicce fino all'inizio degli anni novanta. Negli anni ottanta molte serie classiche furono comunque trasmesse da varie TV, anche se frequentemente rimontate e adattate nei dialoghi e nella trama ai gusti del pubblico nordamericano, come nel caso di Tranzor Z (Mazinger Z), Battle of the Planets (Kagaku ninja tai Gatchaman) e Star Blazers, o in quelli più eclatanti di Force Five, Voltron e Robotech. La prima consiste in una lunga serie risultante dalla fusione di cinque distinti anime (Daiku maryū Gaiking, Wakusei Robo Danguard Ace, Starzinger SF Saiyuki, Getter Robo G e UFO Robo Grendizer), per un totale di 130 episodi (26 di ciascuna serie); la seconda è parimenti una serie ricavata montando insieme due diverse serie originali (Hyakujū ō Golion e Kikō kantai Dairugger XV), così come la terza, che ne fonde tre (Chōjikū yōsai Macross, Kiko soseiki Mospeada e Chōjikū kidan Southern Cross) per un totale di 85 episodi. In seguito, anche sull'onda del successo del film Akira nelle sale cinematografiche americane, nei primi anni novanta cominciò a svilupparsi una maggiore attenzione al fenomeno, sia da parte delle TV che degli operatori del settore home video, tanto che negli ultimi dieci anni il mercato U.S.A. degli anime è cresciuto enormemente. Il grande successo di pubblico ottenuto dalle varie saghe di Gundam e dai Pokémon, il primo posto nella classifica Billboard raggiunto dal film Ghost in the Shell nel 1998, e la sempre maggiore popolarità delle opere dello Studio Ghibli hanno portato il mercato americano degli anime ad essere il secondo mercato nazionale dietro quello nipponico, con 38 serie trasmesse e 500 nuovi DVD usciti nel 2007, e un valore del solo settore home video stimato in 400 milioni di dollari nel 2006, anche se in decisa flessione. È statunitense anche uno dei più importanti portali web occidentali sull'animazione giapponese, l'Anime News Network.
Uguale se non maggiore diffusione televisiva gli anime hanno avuto in Europa: a parte l'Italia, di cui si è detto, anche Spagna e Francia hanno infatti subito, a cavallo tra gli anni settanta e ottanta, una "pacifica invasione". In effetti, in Francia i primi anime furono trasmessi già nel 1974, con le serie Le Prince Saphir (Ribbon no kishi) e Le Roi Leo (Jungle Taitei), ma l'importazione massiccia iniziò solo dopo il successo della serie Goldorák (UFO Robo Grendizer), trasmessa nel 1978. In Spagna al principio degli anni ottanta andarono in onda serie come Mazinger Z, El Vengador (Kotetsu Jeeg), Capitán Harlock, Star Blazers e poi Robotech, anche se fu il successivo arrivo de Los Caballeros del Zodiaco (Saint Seiya) e di Dragon Ball a decretare l'esplosione del fenomeno anche lì. In entrambi questi paesi, tuttavia, similmente a quanto accaduto in Italia, gli anime hanno suscitato forti polemiche, subendo spesso anche qui interruzioni e censure. In Germania, invece, dove non vi è stata una serie di particolare successo a fare da traino, la programmazione televisiva degli anime è un fenomeno piuttosto recente. Le prime poche serie trasmesse nell'allora Germania Ovest, da Speed Racer (Mach Go! Go! Go!) nel 1971 a Captain Future (Captain Fuchā) nel 1980, non ebbero grande riscontro, anche perché talvolta accusate di essere troppo violente e inadatte ai bambini; solo con la successiva trasmissione di serie come Lady Oscar (Versailles no bara) e le sportive Kickers (Ganbare! Kickers) e Mila Superstar (Attack No. 1), a metà degli anni novanta, l'animazione giapponese ha trovato maggior spazio nella programmazione delle TV tedesche. Diversa è la situazione nel Regno Unito, dove in passato l'animazione nipponica non ha praticamente mai trovato spazio nei palinsesti televisivi, ma dove al contrario il mercato home video degli anime ha preso piede già dalla fine degli anni ottanta, con il record di vendite delle VHS del film Akira e la nascita della Manga Video, a differenza di Italia e Francia dove ciò è avvenuto solo nella seconda metà degli anni novanta. Il recente successo internazionale riscosso dai lungometraggi di Hayao Miyazaki e dello Studio Ghibli ha poi aperto le porte all'animazione giapponese anche in paesi come la Finlandia e la Polonia, mentre nell'aprile 2007 in Romania, Ungheria e Repubblica Ceca ha avuto luogo il lancio europeo di Animax, il canale satellitare tematico a pagamento della Sony Pictures Entertainment che trasmette anime 24 ore su 24, diffuso poi anche in Germania.
La penetrazione degli anime in America latina ha riguardato soprattutto paesi come il Messico, il Cile e l'Argentina. In particolare, i primi anime trasmessi in Messico, principale importatore latinoamericano, sono stati sul finire degli anni settanta Heidi, Meteoro (Mach Go! Go! Go!), Mazinger Z, Candy Candy, Kimba (Jungle taitei) e l'Abeja Maya (Mitsubachi Maya no boken), con una presenza costante nel tempo dell'animazione giapponese nei palinsesti delle TV locali. Dal Messico le stesse serie hanno avuto quindi diffusione in Venezuela e in Perù, ma soprattutto in Cile, sulle cui TV gli anime sono arrivati all'inizio degli anni ottanta, e poi in Argentina dove l'animazione nipponica, dopo le isolate apparizioni sui teleschermi di Mazinger Z nel 1981 e Robotech nella seconda metà degli anni ottanta, ha avuto maggior diffusione a partire dagli anni novanta. A riprova della popolarità raggiunta dagli anime in America Latina sta anche la diffusione su tutto il territorio del citato canale satellitare tematico della Sony Animax.
La diffusione degli anime in Africa è storia recente. Eccezion fatta per l'edizione araba di UFO Robo Grendizer cui si è fatto cenno, trasmessa con successo anche in Egitto al principio degli anni ottanta, l'animazione giapponese ha trovato spazio e mercato nel continente africano solo a partire dagli anni duemila, in particolare in Sudafrica. Nel 2007, tuttavia, la Sony ha lanciato il suo canale satellitare Animax anche in diversi stati africani, tra i quali, oltre al Sud Africa, Namibia, Kenya, Botswana, Zambia, Mozambico, Lesotho e Zimbabwe.
Dalla fine degli anni novanta in poi, anche l'Australia è diventata un grande importatore di animazione giapponese, come testimoniato dall'intensa attività dell'editore di home video Madman Entertainment, nonché dalla diffusione anche qui del canale tematico della Sony Animax sulla TV mobile.
Alfredo Castelli e Gianni Bono (a cura di), IF – Orfani e Robot, n. 5-8, Milano, Epierre, 1983, ISBN non esistente.
 Andrea Baricordi, Anime. Guida al cinema di animazione giapponese, Bologna, Granata Press, 1991, ISBN 88-7248-014-0.
 Luca Raffaelli, Le anime disegnate. Il pensiero nei cartoon da Disney ai giapponesi e oltre, II, Roma, Minimum Fax, 2005, ISBN 88-7521-067-5.
 Fabrizio Francato (a cura di), Fenomeno Anime. Guida all'animazione nipponica, Pavia, Rock'n'Comics, 1997, ISBN non esistente.
 Saburo Murakami, Anime in TV. Storia dei cartoni animati giapponesi prodotti per la televisione, Milano, Yamato Video, 1998, ISBN non esistente.
 AA.VV., IF – Mangamania. 20 anni di Giappone in Italia', Milano, Epierre, 1999, ISBN non esistente.
 Francesco Prandoni, Anime al cinema. Storia del cinema di animazione giapponese 1917-1995, Milano, Yamato Video, 1999, ISBN non esistente.
 Arianna Mognato, Super Robot Anime. Eroi e robot da Mazinga Z a Evangelion, Milano, Yamato Video, 1999, ISBN non esistente.
 Davide Castellazzi, Animeland. Viaggio tra i cartoni made in Japan, Firenze, Tarab, 1999, ISBN 88-86675-50-X.
 Marco Pellitteri, Mazinga Nostalgia. Storia, valori e linguaggi della Goldrake-generation, II, Roma, King, 2002, ISBN 88-88678-01-8.
 Marco Pellitteri, Il drago e la saetta: modelli, strategie e identità dell'immaginario giapponese, Latina, Tunué, 2008, ISBN 978-88-89613-35-1.
 Marcello Ghilardi, Cuore e acciaio. Estetica dell'animazione giapponese, Padova, Esedra editore, 2003, ISBN 88-86413-65-3.
 Eleonora Benecchi, Anime. Cartoni con l'anima, Bologna, Hybris, 2005, ISBN 88-8372-261-2.
 Roberta Ponticiello e Susanna Scrivo (a cura di), Con gli occhi a mandorla. Sguardi sul Giappone dei cartoon e dei fumetti, Latina, Tunué, 2005, ISBN 88-89613-08-4.
 Andrea Fontana e Davide Tarò (a cura di), Anime. Storia dell'animazione giapponese 1984-2007, Piombino, Il Foglio, 2007, ISBN 978-88-7606-160-8.
 Gianluca di Fratta (a cura di), Robot. Fenomenologia dei giganti di ferro giapponesi, San Nicola La Strada, L'Aperia, 2007, ISBN 978-88-87638-12-7.
 Andrea Fontana, La bomba e l'onda. Storia dell'animazione giapponese da Hiroshima a Fukushima, Milano, Bietti, 2013, ISBN 978-88-8248-282-4.
 M. Roberta Novielli, Animerama. Storia del cinema d'animazione giapponese, Venezia, Marsilio Editori, 2015, ISBN 978-88-317-2047-2.
 Guido Tavassi, Storia dell'animazione giapponese. Autori, arte, industria, successo dal 1917 a oggi, 2ª ed., Latina, Tunué, 2017, ISBN 978-88-6790-147-0.
(EN) Antonia Levi, Samurai from Outer Space: Understanding Japanese Animation, Chicago, Open Court, 1996, ISBN 0-8126-9332-9.
(EN) Fred Patten, Watching Anime, Reading Manga. 25 Years of Essays and Reviews, Berkeley, Stone Bridge Press, 2004, ISBN 1-880656-92-2.
(EN) Susan J. Napier, Anime. From Akira to Howl's Moving Castle, New York, Palgrave Macmillan, 2005, ISBN 1-4039-7052-1.
(EN) Jonathan Clements e Helen McCarthy, The Anime Encyclopedia. A guide to japanese animation since 1917, Berkeley, Stone Bridge Press, 2006, ISBN 1-933330-10-4.
(EN) Steven T. Brown (a cura di), Cinema Anime, New York, Palgrave Macmillan, 2006, ISBN 978-0-230-60621-0.
(EN) Dani Cavallaro, Anime Intersections. Tradition and Innovation in Theme and Technique, Jefferson, McFarland, 2007, ISBN 978-0-7864-3234-9.
(EN) Mark W. MacWilliams (a cura di), Japanese Visual Culture. Explorations in the World of Manga and Anime, New York, M. E. Sharpe, 2008, ISBN 978-0-7656-1602-9.
(EN) Simon Richmond, The Rough Guide to Anime. Japan's finest from Ghibli to Gankutsuō, New York, Rough Guides, 2009, ISBN 978-1-85828-205-3.
(EN) Japanese Economy Division, Japan Animation Industry Trends (PDF), in JETRO Japan Economic Montly, giugno 2005.
(EN) John Gosling, Anime in Europe, Animation World Network, 1996. URL consultato il 24 dicembre 2011.
