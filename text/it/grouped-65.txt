
Edgar Barth (Thum, 26 gennaio 1917 – Ludwigsburg, 20 maggio 1965) è stato un pilota automobilistico tedesco.
Nato in Sassonia, iniziò la carriera prima dello scoppio della seconda guerra mondiale nel motociclismo guidando moto DKW e BMW; al termine del conflitto passò a gareggiare con le vetture sport della EMW, nuovo nome che venne dato alle ex fabbriche della BMW passate, dopo la separazione, alla Germania Orientale. Fu con questa marca che fece il suo debutto al Campionato mondiale di Formula 1 nella stagione 1953.
Nel 1957 varcò la cortina di ferro e firmò un accordo con la Porsche; con la casa di Stoccarda ottenne i suoi maggiori successi nelle competizioni destinate alle vetture a ruote coperte, distribuiti in varie categorie. Si impose in tre occasioni nel Campionato europeo della montagna, nel 1959, nel 1963 e nel 1964, oltre che ottenere la vittoria anche nella Targa Florio nel 1959.
Non altrettanto valido il suo palmarès nella Formula 1 dove venne schierato dalla Porsche in alcune edizioni dei Gran Premio di Germania e d'Italia, senza mai raggiungere posizioni a punti. L'ultima sua presenza nella massima formula venne registrata nel Campionato mondiale di Formula 1 1964, alla guida di una Cooper del Rob Walker Racing Team, terminata con un ritiro. 

Edgardo Egaddi (Parma, 11 luglio 1925 – Parma, 26 marzo 2000) è stato un musicista, direttore di coro e compositore italiano.
Direttore del Coro del Teatro Regio di Parma dal 1965 al 1982, nel 1964 ha fondato e poi diretto per diversi anni la Corale Città di Parma, palestra di polifonia vocale classica in una città conosciuta in ambito musicale soprattutto per le sue tradizioni di musica lirica e sinfonica.
Studiò presso il Conservatorio di Parma, dove si diplomò in pianoforte, composizione e musica corale.
Il padre Egidio era stato fra i fondatori della Corale Giuseppe Verdi di Parma nel 1905, e lui stesso contribuì alla rinascita di quel circolo culturale alla fine del periodo bellico, nel 1945, affiancando prima nella direzione il maestro Annibale Pizzarelli, e diventandone poi, nel 1946, il direttore.
Nel 1952, dopo aver sposato il soprano Wilma Colla, si trasferì a Lima, in Perù, dove gli era stato affidato l'incarico di Director de la Masa Coral del Conservatorio Nacional de Música de Lima il principale complesso corale della nazione andina. A Lima nacquero i due figli Alberto (1952) e Franca (1958).
Il 20 gennaio del 1964 fondò la Corale Città di Parma. Il complesso vocale da lui diretto si specializzò nella polifonia vocale classica, ottenendo diversi riconoscimenti nazionali, fra cui il 2º premio al Concorso Nazionale Orsam di Roma nel 1966 ed il 2º premio nella sezione Canto Gregoriano del Concorso Internazionale di Arezzo del 1974. Fin dall'inizio venne dato impulso anche alla costituzione di un coro di voci bianche, anch'esso gratificato da importanti affermazioni in ambito nazionale. (vedi Archiviato il 7 maggio 2006 in Internet Archive.).
Resta testimonianza delle sue armonizzazioni per coro di alcuni fra i più famosi canti popolari parmensi e nazionali. Alcuni di questi arrangiamenti sono infatti divenuti presenze costanti nel repertorio di molte corali padane. Se ne trova un esempio nel disco "Canti popolari del parmense", citato in discografia.
Nella stagione lirica 1965-66 approda alla direzione del Coro del Teatro Regio di Parma, prestigioso incarico che mantenne fino alla stagione lirica 1981-82.
Fu direttore del coro dell'Opera di Nizza nella stagione 1982-83 e dell'Opera di Montecarlo nelle stagioni 1983-84 e 84-85.
AVE MARIA (CORO) - EGADDI - 72346 RICORDI AMERICANA [1]PATER NOSTER (CORO) - EGADDI - 72346 RICORDI AMERICANA [2]
Giacomo Puccini: Tosca - Kabaivanska, Carreras, Bruson, Campori, Egaddi - Myto, 1999 - B00000G5GX Catalogo Amazon
Tosca: Parma, Teatro Regio: GAO 126/7 [1992]; BEL CANTO SOCIETY BCS-5013 2000 (CD); MYTO 2 MCD 032.277 2003 [3]
Rigoletto (DVD video) - Kraus, Nucci, Serra, Pertusi, Campori, Egaddi - VAI distribution, 1987 - 1727289 catalogo CD Universe, Russian DVD.Com,  la versione VHS su EBay (finché dura)
Canti Popolari del Parmense (LP e mc)- Corale G. Verdi di Parma diretta da Edgardo Egaddi - etichetta e data sconosciute rimando alla pagina di FilesTube, rimando alla pagina di "cianfrusaglie" (...sic...)
Navidad (Navidad Peruana, Navidad en el Mundo) - Chabuca Granda, Edmundo Pizarro, Amelia Fornari, Edgardo Egaddi, Coro del Conservatorio Nacional de Mùsica - Sono Radio Peruana - L.P. 82 - 1958
G. N. Vetro, Dizionario della musica e dei musicisti dei territori del ducato di Parma e Piacenza, 2004
 Elisabetta Pasquini, Catalogo della discoteca storica dell'Istituto nazionale di studi, vol. 1, 2000, su books.google.it.
 ascolto in streaming di un passaggio da Un Ballo in Maschera, Reggio Emilia 1973, su magazzini-sonori.it.

L’editto di Afrodisia o di Afrodisiade fu un provvedimento economico-legislativo assai noto dell'Impero Romano.
Quando, nel 284, Diocleziano divenne imperatore, ereditò una situazione economica molto grave: il sistema monetale era vicino al collasso, e l'inflazione aveva raggiunto livelli impressionanti. Questo quadro si era determinato durante i drammatici decenni della Crisi del III secolo, che avevano gettato lo scompiglio nella compagine imperiale romana.
Diocleziano, dunque, per rivitalizzare il numerario romano, pensò che la soluzione migliore sarebbe stata quella di ripristinare sostanzialmente il sistema monetale vigente al tempo di Nerone, istituendo, prima, un nuovo valore per la moneta d'oro (dal peso pari a 1/60 di libbra, circa g 5,3) e dando corso a dei nuovi nominali:
un argenteus simile, in quanto a percentuale di metallo fino, al denario neroniano (del peso di 1/96 di libbra, circa g 3,2);
tre monete enee, di cui la più grande fu detta nummus (chiamato dai moderni anche follis dal contenuto di argento pari a circa il 3-4%) ed era grande moneta bronzea coniata a 1/32 di libbra, circa g 10,3.Accanto a questi nuovi numerali aurei, argentei e bronzei esisteva ancora la moneta divisionale di pessima qualità, il cui valore intrinseco era eccessivamente inferiore a quello nominale, soprattutto se paragonato a quello delle nuove monete che erano state introdotte.
Si determinò, quindi, una spinta inflazionistica vertiginosa: poiché lo Stato attribuiva un valore nominale troppo alto alla moneta divisionale, il “mercato” reagì facendo lievitare il valore della moneta aurea e argentea, riequilibrando la situazione. A questo punto, l'autorità statale si ritrovò ad emettere moneta in perdita.
Per ovviare a questo problema, in un momento non precisabile dell'anno 301, fu promulgato un editto conosciuto col nome di editto di Afrodisia, dalla località della Caria in cui, nel 1970, furono rinvenuti i primi frammenti epigrafici che ne attestavano l'esistenza. Con questo provvedimento si attribuiva, a partire dal 1º settembre del 301, un valore nominale doppio a tutte le monete circolanti nell'Impero Romano, senza che cambiasse in alcun modo la qualità materiale delle monete stesse.
Questo provvedimento comportò un ovvio e consistente innalzamento dei prezzi delle merci, espressi in unità di conto, per cui i tetrarchi si videro costretti a ricorrere a un calmiere: fu emanato, fra il 20 novembre e il 9 dicembre del 301, il cosiddetto Edictum de pretiis rerum venalium.

Nel 1999 consegue, con il massimo dei voti, la laurea in Lettere presso l'Università La Sapienza di Roma. Attore di teatro, cinema e televisione, diventa noto presso il grande pubblico grazie al ruolo di Marcello, interpretato nella terza e quarta stagione di Un medico in famiglia. In teatro alterna produzioni classiche (Troilo e Cressida) a testi contemporanei tra i quali la versione teatrale del film Birdy-Le alì della libertà e quella de Il dramma della gelosia (tratto dall'omonimo film di Ettore Scola) diretto da Gigi Proietti. Tra gli altri suoi lavori televisivi, ricordiamo le miniserie tv Ho sposato un calciatore (2005) di Stefano Sollima, Operazione Odissea (1999) e Blindati (2003), e il suo primo ruolo da protagonista nel film per la televisione La banda (2001) diretto da Claudio Fragasso.
Tra il 2004 e il 2005 è protagonista dei film Dentro la città, diretto da Andrea Costantini, 69 prima e Tutto in quella Notte, regia di Franco Bertini, e Taxi Lovers, regia di Luigi Di Fiore. Nel novembre 2007 ritorna sul piccolo schermo con la miniserie di Rai 1, Liberi di giocare, regia di Francesco Miccichè, in cui ha il ruolo di Carlo Mariani, mentre Pierfrancesco Favino ha quello del fratello, Stefano. Nel 2010 dopo aver debuttato come regista con il film Diciotto anni dopo, da lui scritto, diretto ed interpretato, recita nella miniserie tv per Rai 1 dal titolo Il signore della truffa accanto a Gigi Proietti, nel ruolo di Angelo Mazzola.
Per il film Diciotto anni dopo riceve la nomination ai David di Donatello per il miglior regista esordiente e al Nastro d'argento al miglior regista esordiente. Nel 2010 il suo film riceve numerosi premi nazionali ed internazionali. Tra questi il "Prix du public" al Festival di Annecy, vince il festival del Mediterraneo a Montpellier, il festival di St. Louis, il premio della critica e Miglior Attore a "Maremetraggio festival" di Trieste, il MagnaGrecia film festival, il premio città di Firenze assegnato per aver vinto i 4 festival del circuito N.I.C.E. (Seattle, San Francisco, Mosca e San Pietroburgo). Nel luglio del 2011 la sceneggiatura di "Diciotto anni dopo" vince il premio AGE, premio dedicato alla memoria del grande sceneggiatore Agenore Incrocci. Nel 2011 recita al fianco di Claudio Amendola nella miniserie di Canale 5 Dov'è mia figlia?. È nel cast di To Rome with Love diretto da Woody Allen.
Nel 2012 è in teatro con Ambra Angiolini con Ti ricordi di me?, spettacolo teatrale che registra il tutto esaurito in tutta Italia. Lo spettacolo è scritto da Massimiliano Bruno, regista di Viva l'Italia, film in cui Edoardo è tra i protagonisti. Nello stesso anno scrive e gira il suo secondo film da regista Buongiorno papà, in cui recita accanto a Raoul Bova e Marco Giallini. Nel 2014 è protagonista dell'esordio cult di Sydney Sibilia Smetto quando voglio e poi di altri due film da lui sceneggiati: La mossa del pinguino e Ti ricordi di me?.
Il 1º maggio 2014 conduce il tradizionale Concerto del Primo Maggio a Roma, e nello stesso anno è candidato al David di Donatello per il miglior attore protagonista per il film Smetto quando voglio. Nel 2015 dirige e interpreta il suo terzo film Noi e la Giulia, tratto dal libro Giulia 1300 e altri miracoli di Fabio Bartolomei, con Luca Argentero, Stefano Fresi, Claudio Amendola, Anna Foglietta e Carlo Buccirosso. Candidato a 7 David di Donatello vince il David Giovani e quello per il miglior attore non protagonista (Carlo Buccirosso).
Noi e la Giulia si aggiudica anche il Nastro d'argento per la miglior commedia e per il miglior attore non protagonista (Claudio Amendola) e ben tre Ciak d'oro tra cui Commedia rivelazione e Best comedian Actor. Nel 2016 interpreta il ruolo di Cosimo in Perfetti sconosciuti di Paolo Genovese, per il quale vince il Nastro d'argento insieme a tutto il cast. Poi scrive, interpreta e dirige Che vuoi che sia, sua quarta regia, con Anna Foglietta e Rocco Papaleo. Nel 2017 esce Smetto quando voglio - Masterclass, secondo capitolo della saga e, qualche mese dopo, Smetto Quando Voglio - Ad Honorem, che conclude la  trilogia.
Prosegue la sua attività teatrale portando da sempre in tournée il suo reading Ti racconto una storia letture semiserie e tragicomiche e Ti racconto una fiaba - Pinocchio, un'inedita rilettura della fiaba di Collodi, di cui interpreta tutti i personaggi, sulle musiche del Pinocchio di Comencini realizzata con l'Orchestra Sinfonica Giovanile di Roma. Nel febbraio 2018, conduce il DopoFestival di Sanremo 2018 assieme a Carolina Di Domenico con la partecipazione di Sabrina Impacciatore, Rolando Ravello, Paolo Genovese e Rocco Tanica, accompagnati dalla musica della Bluebeaters Band. Nel 2019 recita nel film Non ci resta che il crimine di Massimiliano Bruno.
I ragazzi del muretto, episodio 14, regia di Gianfrancesco Lazotti e Gianluigi Calderone - Serie TV (1996)
Nastri d'argento 2018 - Premio Persol al personaggio dell'anno per  Smetto quando voglio - Ad honorem e Io c'è

Abile costruttore inglese di strumenti scientifici, fu attivo a Londra a partire dal 1750 circa. Conosciuto soprattutto per le sue macchine elettriche, costruì anche strumenti di matematica, di navigazione e di geodesia. Tra il 1774 e il 1793 Nairne fu in società con Thomas Blunt (?-1823), che era già stato suo apprendista dal 1760. Perfezionò, fra l'altro, i microscopi del tipo Cuff, rendendoli più compatti e facili da trasportare. Nel 1776 fu eletto membro della Royal Society di Londra. Nel 1782 ricevette un brevetto per la sua macchina medico-elettrica.

Euphemia Chalmers Gray (Perth, 7 maggio 1828 – Perth, 23 dicembre 1897) è stata una nobildonna britannica.
Generalmente ricordata come Effie Gray, fu moglie del celebrato critico d'arte inglese John Ruskin. L'annullamento del suo matrimonio e le successive nozze con il pittore preraffaellita John Everett Millais la posero al centro di uno scandalo che suscitò un appassionato confronto nei salotti londinesi del tempo. Il caso, nell'immaginario collettivo, fu impropriamente considerato come un "triangolo amoroso" e fu d'ispirazione per numerose rappresentazioni teatrali, commedie e pellicole cinematografiche.
La vicenda, rimasta controversa, fu oggetto di un lungo e acceso dibattito. Al personaggio viene riconosciuto il merito di aver messo in discussione il ruolo della figura femminile nella società del tempo, minando i pregiudizi che caratterizzavano la cultura anglosassone del periodo vittoriano.
Effie Gray nacque nel Perthshire, a Bowerswell, in una villa in stile reggenza situata sulle colline, che dominava la città di Perth. Suo padre era George Gray, un affermato e facoltoso professionista, con molteplici interessi in attività finanziarie: azionista della società di vaporetti che collegava Dundee a Londra, aveva inoltre partecipazioni in banche, assicurazioni, imprese di illuminazione a gas e ferrovie. La madre, Sophia Margaret Jameson, proveniva anch'essa da una famiglia di uomini d'affari.
Euphemia ("Phemy", come veniva affettuosamente chiamata dai genitori) trascorse l'infanzia attorniata dai suoi fratellini. Godeva di un'estrema libertà e poteva muoversi liberamente nella vasta campagna intorno alla sua casa, ove insieme al suo pony e al fratello George faceva lunghe passeggiate nell'arco dell'intera giornata, fino a raggiungere il fiume Tay, nei pressi di Perth.I genitori avevano previsto per lei un'istruzione di prim'ordine. Così, appena dodicenne, dovette lasciare i paesaggi dell'infanzia per recarsi a centinaia di chilometri di distanza, nelle Midlands, a Stratford-upon-Avon. Dal 1840 frequentò la rinomata scuola delle sorelle Byerley, che attirava ragazze da tutto il paese; si vociferava che anche la duchessa di Kent, Vittoria di Sassonia-Coburgo-Saalfeld, l'avesse presa in considerazione per l'educazione della principessa Vittoria.Si cimentò con profitto in diverse discipline. Ad Avonbank le furono insegnati francese, italiano, tedesco, scrittura, musica, disegno e matematica. Inoltre prese lezioni di ballo, pianoforte e arpa. Le fu impartita un'educazione adeguata ai canoni dell'epoca.
I suoi studi, tuttavia, subirono una brusca interruzione a causa di una grave tragedia che investì la famiglia. Nell'estate del 1841 le sue tre sorelline morirono una dopo l'altra di scarlattina. Per sua fortuna, Effie quell'estate era rimasta nelle Midlands, ospite di una sua amica. Al fine di evitare il contagio, i genitori preferirono farle trascorrere il resto delle vacanze estive con gli zii materni, che soggiornavano a Londra. Quell'autunno la piccola miss Gray non poté tornare a scuola. Per desiderio dei genitori, fece ritorno a Bowerswell. La madre Sophia era nuovamente incinta e, oltre a un sostegno morale, aveva bisogno dell'aiuto di Effie per gestire la casa e accudire il fratellino superstite Andrew. L'altro fratello George era in Germania per approfondire gli studi e la lingua tedesca.
Prima di rientrare in Scozia, chiese ai genitori di potere rispondere all'invito dei Ruskin, vecchi amici di famiglia, e poter rimanere a Londra per un altro breve periodo prima del ritorno a casa. L'anno precedente era già stata a Herne Hill, il distretto a sud della capitale dove risiedeva la famiglia Ruskin, e fu in quell'occasione che avvenne il primo incontro tra lei e John, il figlio ventunenne dei Ruskin.John, all'epoca, era reduce da una cocente delusione d'amore, provocata dalla giovane Adèle. Il padre di quest'ultima era Pedro Domecq, il quale insieme a John James, padre di John, deteneva la più importante società di importazione di sherry per l'intera Inghilterra. Il giovane Ruskin, profondamente frustrato dalle sue disavventure amorose, non restò tuttavia insensibile alla brillante intelligenza e fulgida bellezza di Effie.Da parte sua la ragazza, non sopportando di vedere il giovane così malinconico e sprofondato nella depressione, gli lanciò una sfida. Gli propose di dedicarle uno dei suoi scritti, cosa che John fece, scrivendo un racconto fiabesco, intitolato Il re del fiume d'oro (The King of the Golden River). Il racconto, oltre a rappresentare il seme di un nuovo amore, riscosse, dopo la sua pubblicazione, un grande successo. Fu in quel periodo che John iniziò a chiamare la giovane Gray con il soprannome di Effie, appellativo che l'accompagnò in seguito per il resto della sua vita.
Nei tre anni che seguirono fu completamente assorbita dai problemi familiari. Imparò a gestire la casa, mentre la madre affrontava altre due gravidanze. Il padre George restaurò la loro residenza, ingrandendola e ingentilendola, donandole l'aspetto elegante di una villa rinascimentale.Finalmente nel 1844 Effie poté riprendere gli studi, perfezionando la conoscenza delle lingue moderne e delle altre discipline che, comunque, non aveva smesso di coltivare. Ormai quasi diciassettenne tornò in Scozia. Era dotata di  bellezza non comune e di una personalità affascinante. Negli anni che la separarono dal suo matrimonio con Ruskin, si dice abbia ricevuto ventisette proposte di matrimonio.
Nella primavera del 1847 si recò a Londra, ancora ospite della famiglia Ruskin, nella loro nuova e sontuosa residenza di Denmark Hill. All'epoca Effie era fidanzata con William Kelty MacLeod, un giovane ufficiale del 74º reggimento delle Highlands, mentre i genitori di John avevano combinato per il loro figlio il fidanzamento con una ricca ereditiera: Charlotte Lockhart, nipote di Sir Walter Scott. Entrambi quindi consideravano questo nuovo incontro, da adulti, come una rimpatriata di vecchi amici. Margaret Ruskin era invece preoccupata e temeva che il fascino della giovane ragazza di Perth potesse, in qualche modo, distogliere le attenzioni che il giovane figlio doveva invece riservare alla fidanzata Charlotte, partito al quale i Ruskin tenevano molto.Effie, da parte sua, vedeva in quel soggiorno a Londra una rinnovata occasione per incontrarsi con le sue vecchie amiche di Avonbank e i loro fratelli, partecipare a balli, ricevimenti, mostre e altri avvenimenti mondani.I percorsi dei due giovani, tuttavia finirono per incrociarsi anche al di fuori di Denmark Hill. John, con la sua pubblicazione Pittori moderni (Modern Painters), era già diventato una piccola celebrità, definito come visionario e profetico nel mondo dell'arte. Ben presto Effie si rese conto che tutti i corteggiatori fino ad allora incontrati avevano un background piuttosto grossolano, rispetto alla raffinata erudizione artistica del giovane Ruskin.
John, inoltre, aveva a cuore la crescita culturale di Effie e la stimolava continuamente con libri, quadri e promesse di viaggi all'estero. Le serate a Denmark Hill, dove venivano ricevuti artisti come William Turner, George Dunlop Leslie e George Richmond, gli inviti alla Royal Academy e a casa del primo ministro britannico Robert Peel, finirono per abbagliare la giovane ragazza di Bowerswell, che cominciò a sentirsi attratta dal bel mondo, nel quale John Ruskin si muoveva. John, tuttavia, sembrava considerare Effie non più che una dolce sorella.
All'inizio dell'estate Effie fece ritorno nel Perthshire, dove apprese che il fidanzato William sarebbe stato destinato in Irlanda e che quindi le prospettive di matrimonio si allontanavano di almeno un paio di anni. Contemporaneamente Charlotte ruppe il rapporto con Ruskin, il quale, con grande meraviglia dei genitori, non cadde nella depressione profonda provocata in passato dalla perdita di Adèle. Egli decise anzi di effettuare un tour a piedi sulle colline della Scozia, tanto decantate dalla sua amica.
Inizialmente, quasi villanamente, non fece visita ai Gray, timoroso di un suo nuovo coinvolgimento amoroso, ma poi accettò l'invito di Sophia Gray e frequentò ancora per un breve periodo la giovane. All'inizio non volle avanzare una proposta di fidanzamento, anche per l'atteggiamento scostante della stessa ragazza, ma, tornato a Londra, ruppe gli indugi e scrisse alla signora Gray chiedendo la mano di Effie, che accettò.Le esitazioni dei due giovani si possono spiegare con la consapevolezza di entrambi delle problematiche che avrebbero incontrato nella loro unione.John sapeva che la sua vita di erudito e di artista era particolare ed era conscio che la sua esistenza era assorbita dagli studi e dal suo mondo creativo. L'ambiente claustrofobico, in cui l'attenzione dei genitori lo costringeva, comportava la necessità che la sua futura giovane compagna nutrisse un affetto molto solido e incondizionato nei suoi confronti che le permettesse di sopportare un tale isolamento. Inoltre l'aspetto e la bellezza di Effie preoccupavano non poco Ruskin, che forse avrebbe preferito avere accanto a sé una moglie meno appariscente. Di questi timori informò, nelle sue lettere, la fidanzata.Effie, dopo il ritorno in Scozia, aveva visto allontanarsi la possibilità di un prossimo matrimonio con il giovane ufficiale William. Era consapevole del carattere possessivo del fidanzato, che era arrivato a scriverle senza remore che "avrebbe dovuto essere spremuta e strizzata" fino a divenire la moglie modello che lui si aspettava. Le prospettive di successo del futuro marito e l'accoglienza che le avrebbe riservato il bel mondo dell'arte e della cultura di Londra tuttavia la convinsero. Effie riteneva che insieme a John avrebbero formato una bella squadra e che avrebbe potuto essere di valido supporto per l'impacciato marito, aiutandolo a gestire le più disparate situazioni con tatto e diplomazia.A Bowerswell inoltre la madre era a letto, interessata dall'ennesima gravidanza. Avrebbe dovuto continuare a gestire la casa e occuparsi dei bambini e dei loro raffreddori.In più, cosa non secondaria, l'inarrestabile ascesa finanziaria del padre aveva subito un duro contraccolpo. A suo tempo egli aveva investito gran parte delle sue disponibilità finanziarie nelle ferrovia Amiens-Boulogne in Francia. Il fermento rivoluzionario in quel paese e la crisi economica accompagnata, nel 1848, dalla fuga del re dei francesi Luigi Filippo, trasformarono i suoi investimenti in carta straccia, ridimensionando, così, le sue ambizioni.Ritenendo possibile appianare tutte le possibili complicazioni a nozze avvenute, la Gray si convinse, in definitiva, che il matrimonio con John Ruskin era un'occasione difficilmente ripetibile e quindi mise da parte ogni esitazione.
Le nozze vennero celebrate il 10 aprile 1848, a Bowerswell, nella residenza dei Gray che a suo tempo era già stata proprietà dei Ruskin. Questi la vendettero ai Gray negli anni venti, quando John James lasciò definitivamente la Scozia, per impiantare i suoi affari a Londra. Nella casa erano accaduti tragici e cruenti eventi luttuosi, tra cui il suicidio del nonno del giovane sposo nell'ottobre del 1817. Sembra sia stato questo il motivo per cui i Ruskin non vollero presenziare alla cerimonia.La data fu anticipata rispetto ai tempi previsti per evitare che i moti insurrezionali che pervadevano l'Europa, mettessero a rischio il viaggio di nozze. Ruskin voleva effettuare un tour sulle Alpi svizzere, al fine di far conoscere anche a Effie i luminosi paesaggi immortalati da J. W. Turner, suo pittore prediletto.
Il matrimonio non iniziò nel migliore dei modi. Per motivi inspiegabili la prima notte di nozze Ruskin non volle avere rapporti con la moglie. È stato ipotizzato che la concitata decisione della data nuziale non abbia tenuto conto del ciclo mestruale di Effie. Tuttavia anche dopo quell'occasione il matrimonio non fu mai consumato.Nel primo periodo, comunque, nonostante questa grave anomalia l'unione sembrò funzionare. Le continue visite a mostre e ricevimenti a Londra rendevano scorrevole e piacevole la loro relazione. Solo la pesante presenza dei suoceri ostacolava la possibile evoluzione positiva del matrimonio.Alla fine dell'estate del primo anno la salute di Effie ne risentì. Incominciò a soffrire per l'insonnia, per malesseri di vario genere e per la perdita di capelli, che i medici, ignari dell'effettiva situazione, attribuirono a disturbi nervosi. In questa situazione chiese soccorso alla madre che, giunta a Londra, dopo un breve periodo la portò con sé in Scozia. Rimase a casa con i suoi fino all'estate del 1849.Il rapporto sembrava ormai compromesso. Invece sebbene lontani, su suggerimento di Effie i due organizzarono un viaggio a Venezia. Ruskin avrebbe potuto portare avanti i suoi studi sull'architettura gotica ed Effie avrebbe potuto distrarsi nella cittadina lagunare, in compagnia della sua amica Charlotte chiamata ad accompagnarla.
Si fermarono nel lussuoso ed esclusivo hotel Danieli. Il soggiorno durò sei mesi fino al marzo del 1850 e le cose andarono nel migliore dei modi per entrambi. Anche se risultò evidente la profonda diversità che li caratterizzava, il soggiorno sembrò rinsaldare la loro unione.John, come di consueto, si isolò completamente, assorbito dai suoi studi. Descrisse in modo particolareggiato la Ca' d'oro e il Palazzo Ducale, poiché temeva che potessero essere distrutti dalle truppe austriache occupanti. Il risultato fu la stesura dell'opera Le pietre di Venezia, il cui primo volume fu poi pubblicato nel 1851. Effie insieme all'inseparabile amica Charlotte andava a concerti, teatri e balli. Eventi a cui, solo di rado, era partecipe il marito. Ognuno si dedicava alle proprie occupazioni e in questo modo erano felici: così, almeno, scriveva nelle sue lettere ai familiari.Non senza preoccupazione da parte della madre e perplessità da parte di alcuni amici, come il fidato John Rawdon Brown, emerse dal folto numero di corteggiatori la figura romantica di un affascinante ufficiale austriaco, l'Oberleutnant (tenente) Karl Paulizza. Tra i due nacque una platonica infatuazione, sotto gli occhi dello stesso Ruskin, che non mostrò alcun disappunto.La primavera del 1850 concise con il rientro a Londra. Il suocero, già prima della sua partenza per Venezia, aveva acconsentito a prendere un elegante appartamento nel cuore della città a Park Street. L'iniziativa risultò vincente: la coppia dei Ruskin, in particolare Effie, iniziò una rapida ascesa sociale che fruttò la presentazione a corte, al cospetto della regina Vittoria.
Il salotto di Park Street si aprì alle migliori figure della cultura e dell'aristocrazia dell'epoca. Nel contempo ebbero modo di entrare in contatto, attraverso i numerosi inviti, con personalità di spicco: il presidente della Royal Academy, Sir Charles Eastlake; scrittori, come Thackeray  e Dickens; personalità dell'aristocrazia, come Lady Constance Gertrude Sutherland, moglie del I duca di Westminster, Lord Wellington, Lady Charlemont; e infine personaggi della politica, come il futuro primo ministro William Gladstone. Tra le cene, i ricevimenti e le serate a teatro, Effie trovava il tempo, quasi ogni giorno, di farsi ammirare nella sua tenuta di amazzone a Rotten Row. In questo turbinio il marito e i suoceri, pur con sentimenti contrastanti, erano ben felici del successo di Effie, che avrebbe potuto portare solo benefici alla carriera di Ruskin. Tuttavia, l'indole solitaria di quest'ultimo lo portava a ritirarsi sempre più spesso a casa dei suoi, dove poteva immergersi indisturbato nei suoi studi. Così Ruskin finì con il diventare uno dei tanti ospiti della moglie nella casa di Park Street. Per Effie invece questo fu il periodo più luminoso della sua vita matrimoniale. Poté respirare l'aria di rinnovamento che pervadeva il XIX secolo, culminata con l'esposizione universale del maggio 1851. Nell'occasione il segretario di stato Lord Glenelg e il famoso archeologo Charles Newton l'accompagnarono all'inaugurazione del Crystal Palace. Contemporaneamente i suoi ritratti, creati da illustri pittori, apparvero alla Royal Academy. Il suo successo sociale raggiunse in quel periodo la massima affermazione.Tuttavia l'animo della Gray era inquieto, tormentato da insonnia ed emicrania. Il marito era completamente assente dalla sua vita, sempre più attratto dai suoi studi e dai suoi genitori. Ogni tentativo di avvicinamento risultò inutile. Ruskin non amava i bambini e, tra mille scuse, rimandava il perfezionamento della loro unione. Effie, pur circondata da lusso e da invidiabili amicizie, viveva in completa solitudine.Nemmeno un secondo viaggio in Italia, nell'autunno del 1851, migliorò i loro rapporti. Anzi uno spiacevole incidente avvenuto nella loro residenza a Venezia gettò un'ombra sulla reputazione della giovane Gray, che invece continuava a essere irreprensibile. Durante il soggiorno, difatti, alla Gray furono rubati dei gioielli, probabilmente a opera di un ufficiale austriaco, che intratteneva rapporti amichevoli con i due coniugi. Nell'indagine che ne seguì, un gruppo di ufficiali si mise in contrasto con Ruskin fino a sfidarlo a duello. L'amico Rawdon Brown consigliò la coppia di lasciare Venezia, per non essere coinvolta in uno spiacevole scandalo. Ma l'episodio fu ripreso da diverse testate inglesi e i pettegolezzi sulla condotta della Gray dilagarono. Ruskin intanto rassicurava i suoi genitori, turbati dall'episodio, e schierato a fianco della moglie fece pubblicare dal Times un articolo chiarificatore, dove venivano illustrati i particolari della spiacevole vicenda. Egli aveva nei confronti della moglie un atteggiamento ambiguo. Nella corrispondenza con suo padre ammetteva di non avere quei riguardi, che un normale marito avrebbe dovuto avere per una moglie. Contemporaneamente rassicurava i genitori sul comportamento sobrio e prudente di Effie, nella quale riponeva la massima fiducia.
La giovane coppia, inoltre, dipendeva economicamente, in tutto e per tutto, dal vecchio mister Ruskin. Questi, durante la loro assenza e all'insaputa della nuora, liquidò la casa di Park Street per prendere un altro appartamento, vicino alla sua residenza ma irrimediabilmente lontano dal centro e dalla buona società londinese.Secondo i Ruskin tale soluzione avrebbe permesso alla coppia di essere più unita, evitando al figlio onerosi spostamenti per andare a trovare la moglie. Nonostante le promesse quest'ultima però si trovò ancora più sola, in quanto il marito riprese le vecchie abitudini, passando le sue giornate nel suo studio a casa dei genitori.
Privata della carrozza e confinata in periferia, Effie si preparava ad affrontare il periodo più buio del suo matrimonio. Come scriveva alla madre, unica sua consolazione nel suo nuovo e malinconico appartamento di Herne Hill, sarebbero stati i fiori coltivati nella piccola veranda.I contrasti con i suoceri, oltretutto, salirono di tono. Il vecchio Ruskin si lamentava con i consuoceri dell'eccessiva prodigalità della nuora, tutta presa da vestiti e amenità. Anche con la suocera il rapporto era teso, visto che quest'ultima fu determinante nella scelta di isolare la nuora, escludendo con vigore la possibilità di convivere sotto lo stesso tetto, nella pur grande e accogliente residenza a Denmark Hill. Fatto increscioso era che nessuno sospettava l'incredibile situazione esistente tra i due coniugi. Solo nella primavera del 1853 si aprì uno spiraglio nel triste contesto nel quale si muoveva la giovane Gray: il marito le propose di fare da modella per un quadro. L'opera a cui si riferiva doveva essere realizzata da un suo giovane protetto, esponente di primo piano del movimento pittorico dei preraffaelliti: John Everett Millais.
Ruskin, seppur giovane, era ormai uno stimato e affermato critico d'arte e nutriva una profonda ammirazione per il movimento dei preraffaelliti. Veniva già salutato come colui che orientava le opinioni nella società vittoriana e, così, aveva imposto questa corrente pittorica, inizialmente accolta con freddezza nell'ambiente accademico. Millais stava lavorando alla sua opera The order of release (L'ordine di scarcerazione), che doveva rappresentare una donna scozzese in procinto di riaccogliere il marito, imprigionato dopo il fallimento dell'insurrezione giacobita del 1745. Non è noto come e a chi venne l'idea di prendere come modella Effie Gray, ma a Millais serviva, in linea con i principi preraffaelliti, il vigore e la risolutezza di una donna scozzese.Ruskin preparò, per il suo protetto, uno studio improvvisato nell'appartamento di Herne Hill, dove il pittore avrebbe dipinto il volto di Effie, catturandone la forza espressiva. Nella primavera del 1853, i due trascorsero lunghe e intense giornate a lavorare al dipinto, mentre il marito non era quasi mai presente, assorbito dal suo lavoro nello studio di Denmark Hill. Pur rispettando i canoni di un'irreprensibile correttezza tra loro si insinuò una reciproca attrazione.Il quadro, presentato alla Royal Academy, riscosse un enorme successo. Effie, suo malgrado, ritornò al centro delle cronache: l'unica sua colpa era quella di aver prestato, peraltro sollecitata dal marito, l'espressione del suo viso, così come l'aveva colta Millais. Il resto dell'opera era stata realizzata nello studio dell'artista, con l'utilizzo di altri modelli, ma i piedi nudi dell'eroina del dipinto furono oggetto di maliziose interpretazioni da parte dei detrattori della giovane Gray. A questi pettegolezzi si aggiunsero anche quelli del suocero. Fu in questo periodo che Effie iniziò a sospettare che in qualche modo tutta la famiglia volesse creare i presupposti per screditarla, dato che anche il marito assunse un atteggiamento indecifrabile.
Pur in questa critica situazione Ruskin, che da tempo aveva progettato di farsi fare da Millais un ritratto, scelse come località dove cercare uno sfondo naturale, le Trossachs, catena montuosa nelle Highlands in Scozia. In questo modo sarebbe stato anche vicino a Edimburgo, dove aveva intenzione di tenere un ciclo di conferenze preparatorie all'uscita del secondo volume delle Pietre di Venezia.
All'inizio dell'estate del 1853 i tre si fermarono in un piccolo cottage isolato, preso in affitto a Brig o' Turk. Quello era il luogo ideale per il ritratto. Nei momenti liberi Millais si sarebbe potuto dedicare alla pesca, Ruskin attendere alle ultime rifiniture del suo libro ed Effie avrebbe potuto godere della natura della sua, sempre amata, Scozia.Le cattive condizioni del clima mutarono i piani prestabiliti e i tempi necessari per la realizzazione del ritratto si allungarono in modo imprevisto. Le forti piogge costrinsero i tre a una stretta convivenza nell'angusto cottage. L'ambiente si riduceva a un grosso stanzone e a due ripostigli dove dormivano rispettivamente Effie e Millais. Ruskin si era adattato a dormire su un divano ed era talmente impegnato nella stesura del complesso indice analitico della sua opera, da non subire gli influssi negativi del maltempo. La situazione era diversa per gli altri. Millais per ingannare il tempo finì per fare una miriade di disegni e bozzetti del volto di Effie. Le insegnava a disegnare e insieme diventarono sempre più intimi. Quando il tempo lo permetteva e l'artista non era impegnato con il ritratto, i due giovani facevano lunghe passeggiate, nell'apparente indifferenza di Ruskin. Così finirono per innamorarsi. Probabilmente fu allora o durante il periodo delle conferenze di Ruskin a Edimburgo che la giovane sposa decise di svelare a Millais il segreto in cui era confinato il suo matrimonio.Alla signora Gray, anche lei presente alle conferenze di Ruskin, non sfuggì l'intesa nata tra i due. Turbata, subito dopo, invitò risolutamente Effie a interrompere ogni corrispondenza con Millais e al giovane intimò di evitare qualsiasi contatto con la figlia.Millais, quando apprese dalla signora Gray che Effie aveva scoperto un taccuino dove Ruskin annotava tutti i comportamenti della moglie, comprese che l'inusuale e silenziosa indifferenza di Ruskin avrebbe potuto essere usata per insidiare la reputazione di entrambi.Egli era da poco divenuto membro della Royal Academy. Una sola parola dell'acclamato critico John Ruskin poteva rovinarlo. Tuttavia, preoccupato, consigliò alla signora Gray di mandare la giovane sorellina Sophie a confortare Effie, poiché riteneva fosse in grave pericolo, vittima di Ruskin e della sua famiglia.
L'arrivo di Sophie a Herne Hill fu risolutivo per la giovane Effie Gray, che era caduta in profonda depressione. L'insonnia ormai cronica, le emicranie, il precario stato di salute, a cui si aggiunse un deprecabile tic nervoso all'occhio, la facevano vivere in profondo isolamento.Aveva notizie di Millais attraverso la corrispondenza con la madre che a sua volta incrociava una relazione epistolare parallela con il giovane artista. Inoltre Millais continuava a intrattenere rapporti regolari con Ruskin, in quanto era ancora impegnato alla stesura del suo dipinto.
Gli fu accordato anche di eseguire un ritratto della sorellina Gray, che quotidianamente si recava nello studio dell'artista. La piccola Sophie si trovava anche al centro delle attenzioni della signora Ruskin, alla quale non dispiaceva avere per casa la graziosa bambina.Così Sophie sì trovò a essere il collettore di tutti i pensieri e i discorsi che ruotavano intorno a Effie. Mentre quest'ultima aveva piacere di ricevere notizie di Millais, nello stesso tempo apprendeva incredula le maldicenze, che la signora Ruskin faceva sulla signora Gray e la sua famiglia. Nel contempo anche John Ruskin si confidava con la piccola Sophie, mettendola al corrente delle presunte colpe della sorella maggiore. La rese partecipe anche dei sospetti sulla presunta relazione della sorella con Millais e delle sue intenzioni di adottare un atteggiamento molto più duro nei confronti dell'ingrata moglie.Effie, oltretutto, percepiva chiaramente che i Ruskin, non riuscendo a farla cadere in fallo,  perseguivano una pista ancora più ambigua. Coalizzati tra di loro, volevano avvalorare la tesi di una sua presunta instabilità mentale.Fu a questo punto che Effie, decise di giocare di anticipo, sfruttando le amicizie che le erano rimaste.La signora Eastlake, moglie del presidente della Royal Academy, aveva, fin dagli inizi del suo soggiorno a Londra, preso in simpatia la giovane consorte di Ruskin, restando ammirata dall'irresistibile ascesa sociale che l'aveva accompagnata. In occasione di una visita a Herne Hill, apprese da Effie la difficile situazione nella quale si dibatteva. Percepiva dalle parole di Effie il lato più scabroso della vicenda, e alla fine seppe dalla giovane amica come il matrimonio non fosse stato mai consumato.Essendo cresciuta in una famiglia di medici – sia il padre che il fratello erano chirurghi ostetrici –, capì subito quale era la strada da intraprendere, ma mise in guardia la Gray sulle enormi difficoltà che si sarebbero interposte.Effie decise in modo risoluto di prendere l'iniziativa. In una lettera ai genitori, svelò loro il segreto e l'angoscia che l'avevano tenuta prigioniera per sei anni.La fuga fu organizzata e in poche settimane tutti i preparativi che dovevano servire alla successiva causa di separazione furono approntati. Con la scusa di accompagnare la piccola Sophie, Effie prese il treno per Bowerswell e il 25 aprile 1854 lasciò definitivamente i Ruskin. Depose l'anello nuziale in una busta. Alla stazione successiva il padre, che era ad attenderla, prese in consegna l'anello da recapitare ai Ruskin e alcune lettere con le quali Effie informava gli amici più cari e influenti dell'accaduto.
La separazione, tenuto conto della visibilità dei personaggi, suscitò grande scalpore nei salotti del tempo. L'opinione pubblica si divise ora a favore dell'uno, ora a favore dell'altro coniuge. Il procedimento giudiziario fu tuttavia tenuto a porte chiuse e tutti i particolari relativi furono resi noti solo in tempi successivi. Effie Gray dovette sottoporsi a sgradevoli visite mediche, che avrebbero dovuto provare la sua verginità.
Tutte le illazioni e congetture che seguirono furono originate dalla corrispondenza intrattenuta con gli avvocati, gli amici e i parenti, dalla quale emerge chiaramente che entrambi i contendenti avevano un carattere complesso e spigoloso. La stessa Effie non fu considerata esente da colpe nell'atteggiamento tenuto nei confronti del marito e dei suoceri.A John Ruskin va riconosciuta, nonostante i timori della giovane Gray, un'estrema correttezza. I suoi legali avevano consigliato una linea di difesa infamante nei confronti della moglie, sostenendo che la sua fosse una verginità impura. Linea alla quale egli si oppose, essendo suo desiderio che la pratica procedesse con minor "impaccio possibile".Da parte sua aveva preparato un documento che però non volle presentare al tribunale ecclesiastico. Dallo stesso emergeva che era stato stipulato un patto, subito dopo il matrimonio, in cui si prevedeva che lo stesso non sarebbe stato consumato fino a che la moglie non avesse avuto venticinque anni. Questo per non compromettere la sua delicata salute durante la luna di miele e non intralciare, nei tempi successivi, i numerosi viaggi che avevano intenzione di fare. Fu la Gray, secondo il documento, che rifiutò qualsiasi contatto anche dopo il compimento del venticinquesimo anno d'età. Tali argomentazioni risultarono, però, in contraddizione con le dichiarazioni rilasciate al suo avvocato che parlavano di motivi religiosi oltre a uno stato d'ansia della moglie, causato dalle difficili condizioni economiche in cui versava la sua famiglia. Ruskin soprattutto riferì:
La ragione del disgusto di Ruskin con riguardo ad "alcuni dettagli della sua persona" è sconosciuta. Varie ipotesi sono state fatte, tra cui repulsione per i peli del pube o per il sangue mestruale. Robert Brownell, tuttavia, nella sua analisi sui disagi del matrimonio, sostiene che le difficoltà di Ruskin, in questo matrimonio, fossero riconducibili ad aspetti economici, legati al timore che Effie Gray e la sua famiglia, meno abbiente, cercassero, in qualche modo, di attingere alle notevoli disponibilità finanziarie di Ruskin.Effie Gray e la sua famiglia invece portarono avanti una linea tesa a stigmatizzare gli anomali comportamenti del marito.Il fratello George, che intratteneva una regolare corrispondenza con la sorella, sostenne che il cognato incoraggiasse deliberatamente amicizie che potessero compromettere la reputazione di quest'ultima, alla ricerca di scuse e ragioni per potersene separare.Da parte sua la giovane Gray sosteneva che era il marito a rimandare costantemente la consumazione del matrimonio. Le ragioni di tale comportamento non sono chiare, ma sembra siano riconducibili a qualche ripugnanza che Ruskin aveva per le fattezze del corpo della moglie. Più tardi ella scriveva al padre:
La corte ecclesiastica, dopo poco più di due mesi e mezzo dalla separazione, il 15 luglio 1854 si espresse contro di lui e il matrimonio fu dichiarato nullo, con la motivazione che "John Ruskin era incapace di consumare il suddetto matrimonio a causa di un'impotenza incurabile".Tutti questi avvenimenti segnarono la coppia profondamente. Sebbene entrambi sollevati per la chiusura della triste esperienza, si portarono dietro gli spiacevoli postumi della vicenda. Le maldicenze e i pettegolezzi travisarono in molti casi la realtà. La Gray ebbe la spiacevole sensazione di essere considerata più alla stregua di una divorziata, condizione disdicevole al tempo, che non effettivamente vittima di un matrimonio non consumato, considerato nullo dalla stessa Chiesa anglicana. Inoltre la sua salute ne risentì a lungo e ci volle del tempo per il suo recupero. Ruskin dovette subire l'onta dell'accertata impotenza, che condizionò il suo futuro. Avrebbe voluto risposarsi con una giovane di cui si era invaghito quando era ancora bambina: Rose La Touche. Quando la ragazza giunse in età matrimoniale, però, i suoi genitori, visti gli incresciosi precedenti, vollero informarsi con la Gray, che non fu certo benevola nei confronti dell'ex marito. Di fatto il fidanzamento fu sciolto e Ruskin si rassegnò a una vita da scapolo.I due non si rincontrarono mai più, a eccezione di una volta, nel 1861, in cui Effie Gray, dopo sei anni, volle prendersi una rivincita pubblica. All'epoca entrambi avevano ricostruito le loro vite: John Ruskin aveva ripreso quota e le sue conferenze erano avvenimenti mondani nei quali si avvicendavano i migliori nomi della società. In uno di questi, tenuti alla Royal Institution, l'ex moglie si presentò a evento iniziato e attraversando tutta la platea andò a occupare il suo posto in prima fila. La sua presenza, insieme al suo persistente sguardo, mandò in confusione l'accreditato critico, che fu costretto a interrompere la conferenza e ad allontanarsi dal palco. Tale episodio fu aspramente criticato e lo scontro di opinioni si radicalizzò ulteriormente. La vita di lei, comunque aveva preso un'altra strada, e si apprestava a condividere i successi sociali e artistici del nuovo marito.
Effie Gray e John Everett Millais si sposarono a Bowerswell nel 1855 e l'artista si trasferì in Scozia. Si stabilirono ad Annat Lodge, in una residenza adiacente alla tenuta dei genitori.
Dopo un primo periodo di completa spensieratezza giunse la prima gravidanza di Effie e i doveri di padre di famiglia portarono Everett a riprendere il suo lavoro, dando inizio a un nuovo ciclo di dipinti. Lontano da Londra pose mano ad alcune opere come La ragazza cieca, L'enfant du regiment, Le foglie d'autunno e soprattutto La pace è conclusa. L'artista cominciò progressivamente a superare la puntigliosa insicurezza del primo preraffaellismo, pur conservandone gli elementi essenziali. Nel contempo la moglie dimostrò di essere un'ottima collaboratrice che, ascoltando le sue idee e aspettative, riusciva a procuragli oggetti e soggetti per i dipinti ottenendoli per di più a prezzi irrisori da perfetta e parsimoniosa amministratrice, quale dimostrò di essere anche in seguito.La pace è conclusa è un dipinto che mostra un ufficiale britannico ferito mentre legge sul Times della fine della guerra di Crimea. La moglie (Effie Gray) appare come icona di bellezza e fertilità al centro del contesto familiare. Presso la Royal Academy, il dipinto fu oggetto di opinioni contrastanti, ma ebbe l'appoggio totale di John Ruskin, che lo considerò “tra i migliori capolavori del mondo”, facendone risaltare notevolmente il valore. Fu venduto ancor prima dell'inizio della mostra per il ragguardevole prezzo di 900 ghinee. Anche La ragazza cieca fu immediatamente venduto, quindi i problemi economici furono subito fugati. La stampa e il pubblico tuttavia infierirono su Millais e la sensazione fu quella che volessero colpirlo per le vicende legate al cosiddetto scandalo del suo matrimonio. Lo accusavano inoltre di aver rinunciato ai principi preraffaelliti per motivi esclusivamente economici.Negli anni che seguirono la famiglia aumentò e nel 1860 la coppia aveva già quattro figli: Everett junior (1856), George (1857), Effie (1858) e Maria (1859). Mentre Effie era inevitabilmente assorbita dal suo ruolo di madre, Everett diversificò la sua attività dedicandosi ad acqueforti e acquarelli, dalle quali riusciva a ricavare una rendita di 500 sterline all'anno. Doveva tuttavia assentarsi per lunghi periodi e rimanere a Londra, residenza dei suoi mecenati e amici della Royal Academy, senza la stima e l'aiuto dei quali rischiava di rimanere tagliato fuori dalle correnti culturali della capitale.
Effie da parte sua, nella sua vita tutta dedicata alla famiglia, incoraggiata dal marito aveva anche lei iniziato a dipingere, ma un grave disturbo agli occhi che ne compromise la capacità visiva la costrinse a desistere. Sebbene in misura discontinua, questo problema continuò ad affliggerla per tutta la vita.Ma oltre questi problemi Effie cominciò a preoccuparsi della carriera del marito. Il dipinto Sir Isumbras al guado, opera in cui Millais tentava di superare i rigidi schemi preraffaelliti, fu attaccato violentemente dalla critica. In prima fila John Ruskin lo giudicò una catastrofe.La Gray comprese che era indispensabile rientrare a Londra e riprendere il proprio ruolo nella vita sociale, anche se tale eventualità avrebbe comportato un inevitabile sacrificio, dovendo rinunciare alle cure e all'assistenza che fino ad allora aveva ricevuto dalla famiglia.
Il periodo trascorso ad Annat Lodge nel Perthshire operò una lenta evoluzione nella personalità artistica di Millais che, alla fine, abbandonò l'ossessione preraffaellita dei dettagli, iniziando a dipingere in uno stile più sciolto. La figura di Effie, le sue giovani sorelle Sophie e Alice, che erano state usate come soggetti dei suoi quadri, Foglie d'Autunno e Fiori di melo, accompagnate dalla nascita dei figli, furono tutti elementi catalizzatori della sua trasformazione che, in una visione più matura della vita, lo portarono ad acquisire la consapevolezza della fugacità delle cose.In tempi successivi i suoi detrattori attribuirono questo mutamento all'influenza ritenuta deprecabile della moglie che lo incoraggiava a sfornare opere popolari, a solo scopo di lucro teso ad acquisire una posizione sociale sempre più ambiziosa. Tuttavia non vi è alcuna prova che lei, consapevolmente, lo abbia spinto in tal senso, anche se le sue fini strategie manageriali ne influenzarono indubbiamente la carriera. Spesso, infatti, collaborava con lui, nell'amministrazione, nella scelta degli abiti di scena e dei modelli. Nelle relazioni sociali promuoveva l'attività del marito presso gli amici più facoltosi, al fine di renderli protagonisti di altrettanti remunerativi ritratti.Il Cornhill Magazine, tuttavia, sottolineò l'alta considerazione che ella aveva per l'arte del marito e, d'altra parte, lo stile preraffaellita continuò a essere ben visibile nelle sue opere, anche diversi anni dopo il loro matrimonio.
Fu invece durante il suo soggiorno londinese che l'artista prese coscienza della nuova fase della sua creatività. Fu ancora Effie a essere interprete dell'opera più significativa di questo cambiamento: The Eve of St. Agnes (La vigilia di Sant'Agnese). Il dipinto, ispirato dalla poesia di John Keats, fu realizzato in una grande stanza da letto, illuminata dagli incerti raggi della Luna in una grande residenza giacobita: Knole House, a Sevenoaks, nel Kent. Millais, nel complesso, fu soddisfatto dal risultato, ma al suo ritorno a Londra preferì sostituire il lineamenti del viso di Effie con quelli di un'altra modella.
L'opera, che fu accolta dalla critica in tono dimesso, trovò invece un immediato acquirente nel ricchissimo armatore di Liverpool Frederick Richards Leyland, che rimase affascinato dalla poesia e dall'atmosfera eterea del quadro. Inconsapevolmente Effie, posando in quelle fredde notti al chiaro di luna, rappresentò il punto di non ritorno nel difficile passaggio dal preraffaellismo all'estetismo di Millais.Il quadro ora fa parte della collezione privata della Regina Elisabetta II.Da allora in poi Effie Gray non fu più utilizzata come modella dal marito. I tratti della famiglia, tuttavia, continuarono a ricorrere nelle numerose opere dedicate all'infanzia con l'utilizzo frequente di figli e nipoti.
Nel 1861 i coniugi Millais con i primogeniti si stabilirono a Londra al numero 7 di Cromwell Road. Nacquero altri quattro figli, Alice (Carrie) nel 1862, Geoffroy nel 1863, John Guille nel 1865, che divenne il biografo del padre e infine Sophie nel 1868.Effie riprese anche a viaggiare in Europa recandosi nei luoghi dei suoi sogni giovanili, inizialmente con il marito e poi con i suoi figli maggiori.La scelta di tornare a Londra risultò vincente per entrambi i coniugi, che ripresero con vigore le loro relazioni sociali. Millais poteva dedicarsi al suo lavoro nell'ampio studio professionale che aveva realizzato nella nuova residenza, tenendo sempre vivi i contatti con la Royal Academy, mentre Effie poteva curare, mediante inviti e ricevimenti, la figura pubblica del marito, essendo ancora numerose le persone influenti sulle quali poteva contare. La sua casa non rappresentava solo la residenza di uno dei pittori più stimati dell'epoca, ma era considerata un crocevia di eventi culturali e divenne meta ambita di personalità e persone famose, amici, artisti e musicisti.L'amicizia del violinista John Ella le permise di tenersi sempre aggiornata sulla musica degli artisti contemporanei. Gli invitati potevano alle volte trovarsi riuniti intorno al pianoforte durante l'esibizione del carismatico Anton Grigorevič Rubinštejn, che più volte fu loro ospite.La sua reputazione tuttavia restava segnata dalla vicenda della sua separazione che le impediva di essere ricevuta a corte. La società del tempo additava la Gray come la moglie di due uomini. Questa circostanza era stata prevista da Lady Eastlake, che all'epoca della separazione era intervenuta presso Lady Charlemont, la madrina di Effie alla presentazione a Corte del 1850, perché spiegasse alla regina Vittoria i particolari della vicenda, che erano stati stravolti dalle chiacchiere e dai pettegolezzi. Lady Charlemont tuttavia non ebbe il coraggio di intrattenere la regina su particolari così scabrosi, quali la virilità di Ruskin e la mancata consumazione del matrimonio. La situazione non fu mai affrontata ed Effie Gray ebbe la sgradevole sensazione che la decisione della regina fosse viziata da un deprecabile equivoco.Nel 1874 i Millais, consapevoli che il successo chiama il successo, decisero di acquistare, per la considerevole cifra di 8 400 sterline, un lotto di terreno a Kensington per costruire la loro nuova casa, Palace Gate: una grande dimora, in cui avrebbero potuto inserire ampie sale per i ricevimenti e uno studio imponente.
La vita di Effie Gray continuò nella prestigiosa residenza al n. 2 di Palace Gate, che rappresentava il frutto di tutto l'impegno della sua vita. Il grandioso studio, le ampie sale, tutta la casa era stata costruita per essere lo specchio in cui riflettere l'imponente produzione artistica di Everett Millais.La festa d'inaugurazione fu grandiosa e come padrona di casa dimostrò tutti i risvolti del suo talento. Il ricevimento, nella società londinese, rimase come uno degli eventi da ricordare. Sotto il suo tetto passarono nomi illustri come Richard Wagner, Oscar Wilde, il direttore d'orchestra Charles Hallé, la stessa figlia della regina, la principessa Luisa e personaggi di prestigio come lo scrittore Anthony Trollope o lord Edward Wharncliffe.
Nello stesso tempo i loro inviti venivano ricambiati in residenze di prestigio come quella grandiosa di Cliveden del duca di Westminster e della moglie Lady Constance Sutherland. Potevano contare sugli inviti del primo ministro Gladstone sia a Downing Street, che nel castello di Hawarden.Nella primavera del 1883 la soirée per l'inaugurazione della stagione alla Royal Academy si tenne al n. 2 di Palace Gate.Mrs. Millais sopportava di buon grado l'esclusione dal cerimoniale di corte, in quanto le sue relazioni sociali si erano svolte fino ad allora in modo regolare e gli stessi principi di Galles, Edoardo e Alessandra, non avevano alcuna remora a farsi vedere in pubblico in sua compagnia.
Tuttavia, a causa dei trascorsi della sua precedente esperienza coniugale non sempre poteva contare sulla certezza del suo status. Fu in occasione di un invito a un ricevimento nella residenza della duchessa di Sutherland che tali limitazioni si manifestarono in tutta la loro crudezza. La presenza della regina Vittoria all'evento rese necessario, da parte del lord ciambellano, un attento vaglio della lista degli invitati. Lista dalla quale fu esclusa Effie Gray che, con grave imbarazzo della duchessa, fu immediatamente informata.Le successive iniziative, prese dalla stessa duchessa e dal principe Edoardo in persona, non riuscirono a far recedere la regina dalla sua decisione. Mrs. Millais, secondo i rigidi canoni del puritanesimo vittoriano, continuava a essere considerata un'adultera e la separazione anche se provocata da un matrimonio non consumato, continuava a essere considerato un atto deprecabile.Solo i continui successi del marito riuscivano ad alleviare le frustrazioni della Gray. Oltre all'affermazione economica, giunsero per John Everett Millais i riconoscimenti artistici. La vecchia polemica legata all'abbandono della Confraternita dei preraffaelliti, era andata lentamente esaurendosi. Nel 1885 fu nominato baronetto per i suoi meriti di pittore e per il suo grande impegno all'interno della Royal Academy.
Da parte sua, Effie Gray, agli inizi degli anni novanta del XIX secolo era invecchiata precocemente. Frustrata da vari lutti e disgrazie avvenuti in famiglia, lei stessa, aveva quasi completamente perso la vista. Oltre a non poter più aiutare il marito nell'amministrazione della casa e nel lavoro, non era neanche più in grado di ammirare i suoi quadri.
Millais, anche lui stanco e invecchiato, era afflitto da un male incurabile alla gola. Tuttavia fino alla fine continuò a lavorare e nel 1896 ebbe il grande onore di essere nominato presidente della Royal Academy.
In qualità di personaggio pubblico le sue condizioni erano oggetto di attenzione da parte della stessa casa reale. Tramite la principessa Luisa, che si informava costantemente del suo stato di salute, la regina Vittoria rappresentò la sua disponibilità a essere di aiuto in quei momenti difficili. Unico desiderio di Millais, ormai in punto di morte, era la riabilitazione della moglie.Così, il 2 luglio 1896 Effie Gray, in una cerimonia ufficiale, fu finalmente ricevuta a corte. All'epoca aveva 67 anni. Malferma sulle gambe e quasi completamente cieca riuscì a perseguire l'obiettivo che aveva desiderato per oltre quaranta anni. Il tutto avvenne non precisamente nei termini che aveva sperato, ma tuttavia fu una vittoria rispetto ai pregiudizi di un'intera epoca. La maggior parte dei protagonisti dell'acceso confronto era ormai invecchiata o era morta e la vicenda finì con l'interessare la sola cerchia dei familiari.Dopo pochi giorni il marito morì. Ognuno dei figli aveva preso la propria strada e la residenza al n. 2 di Palace Gate, fu messa in vendita.Effie Gray lasciò definitivamente Londra per ritirarsi in Scozia, nella sua vecchia casa di Bowerswell. Assistita dalla figlia Mary, anche lei come il marito, morì prematuramente il 23 dicembre 1897. Fu sepolta nel vicino cimitero di Kinnoull.
La ricostruzione della vita di Effie Gray è stata possibile grazie alla copiosa corrispondenza intercorsa tra i vari personaggi della vicenda. I principali artefici della conservazione e catalogazione delle numerosissime lettere sono stati i suoi figli Mary e John Guille. Nel 1947 il nipote, sir James William Milbourne, pubblicò gran parte di questa documentazione intitolandolaː The order of release, ispirandosi all'omonimo quadro realizzato dal nonno. Successivamente la biografa britannica Mary Lutyens raccolse e ordinò, nuovamente, tutta la documentazione, realizzando tre diverse pubblicazioniː Effie a Venezia (1965), Millais e i Ruskin (1967) e I Ruskin ed i Gray (1972).Altra numerosa corrispondenza riferita in particolare ai periodi trascorsi a Bowerswell è stata raccolta da un altro nipote di Effie Gray, Geoffroy Everett Millais ed è conservata nel Tate Gallery Archive e nella Morgan Library and Museum di New York.Solo nel 2010 Suzanne Fagence Cooper, con un paziente e laborioso lavoro di ricerca e di sintesi, è riuscita a ricostruire la prima biografia completa della vita di Effie Gray, pubblicando il libro The Model Wife: The Passionate Lives of Effie Gray, Ruskin and Millais.
L'opera di Suzanne Fagence Cooper nel 2012 è stata tradotta con il titolo Effie. Storia di uno scandalo, e costituisce l'unica fonte bibliografica sul personaggio stilata in lingua italiana.
Il suo matrimonio con Ruskin e la successiva storia d'amore con Millais sono stati rappresentati in diverse occasioni.
Effie Gray - Storia di uno scandalo (Effie Gray), regia di Richard Laxton (2014)
Modern Painters, di David Lang, regia di Francesca Zambello, libretto di Manuela Hoelterhoff. Santa Fe Opera di Santa Fe (Nuovo Messico) (1995)
The Countess, di Gregory Murphy, regia di Ludovica Villar-Hauser. Greenwich Street Theatre di New York (1999)
Mrs Ruskin, di Kim Morrissey, regia di Jacqui Somerville. Warehouse Theatre di East Croydon (Londra) (2003)
Dear Countess (1983), un radiodramma da Elizabeth Morgan, con Derek Jacobi (Ruskin), Bridget McCann (Gray), Timothy West (vecchio signor Ruskin) Michael Fenner (Millais). L'autrice interpretò la madre di Ruskin.
Parrots and Owls (1994), un radiodramma di John Purser sui fratelli O'Shea in cui la Gray appare come un'amica di James O'Shea.
The Order of Release (1998), una commedia radiofonica di Robin Brooks su Ruskin (Bob Peck), Gray (Sharon Small) e Millais (David Tennant).
(EN) Walter Armstrong, The Art Annual for 1885, Sir J. E. Millais Royal Academician his Life and Work, Londra, J.S. Virtue, 1885.
 Maria Teresa Benedetti, I preraffaelliti, Firenze, Giunti, 1996, ISBN 978-88-09-76224-4.
(EN) John Chapple e Arthur Pollard, The Letters of Mrs. Gaskell, Manchester, Manchester University Press, 1997, ISBN 978-1-901341-03-4.
(EN) William Gershom Collingwood, The Life of John Ruskin, Echo Library, 2015, ISBN 978-1-4068-4708-6.
 Suzanne Fagence Cooper, Effie. Storia di uno scandalo, Milano, Neri Pozzi, 2012, ISBN 978-88-545-0622-0.
(EN) James S. Dearden, John Ruskin: A Life in Pictures, London, A&C Black, 1999, ISBN 978-1-84127-046-3.
(EN) Emma Donoghue, The Woman Who Gave Birth To Rabbits, Londra, Little, Brown Book Group, 2002, ISBN 978-1-86049-954-8.
(EN) French Fogle, “Unpublished Letters of Ruskin and Millais, 1854-1855”, in The Huntington Library Quarterly, Berkeley, University of California Press, 1956.
(EN) Peter Fuller, Theoria: Art and the Absence of Grace, Londra, Chatto & Windus, 1988, ISBN 978-0-7011-2942-2.
(EN) Phyllis Hicks, Frances Byerley e Maria Byerley, A Quest of Ladies. The story of a Warwickshire school i.e. the school conducted by Maria and Frances Byerley in the first half of nineteenth century, Birmingham, Ed. a cura dell'autore, 1949.
(EN) Tim Hilton, John Ruskin: The Early Years, New Haven e Londra, Yale University Press, 2000  [1985], ISBN 978-0-300-19485-2.
(EN) William Milbourne James, The Order of Release - The Story of John Ruskin, Effie Gray and John Everett Millais,  told for the first time in their unpublished letters, Londra, John Murray Editore, 1948.
(EN) Mary Lutyens, The Ruskins and the Grays, Londra, John Murray, 1972, ISBN 978-0-7195-27197.
(EN) Mary Lutyens, Effie in Venice: Effie Ruskin's Letter Home 1849-1852, Londra, Pallas Athene, 2003, ISBN 978-0-7195-1700-6.
(EN) Mary Lutyens, Millais and the Ruskins, Londra, John Murray, 1967, ISBN 978-1-873429-33-4.
(EN) Eva McDonald, John Ruskin's Wife, Londra, Robert Hale Ltd, 1979, ISBN 978-0-709-16959-8.
(EN) Effie Millais, Diario, Collezione privata, 1856. In Millais John Guille - 1899
(EN) John Guille Millais, The life and letters of sir John Everett Millais, President of the Royal Academy by his son John Guille Millais with 319 illustrations including nine photogravures. Vol. 1 and 2, Londra, Methuen & Co., 1899.
(EN) Melissa Mohr, Holy Shift: A Brief History of Swearing, New York, Oxford University Press, 2013, ISBN 978-0-19-974267-7.
(EN) Melissa Phyllis Rose, Parallel Lives: Five Victorian Marriages, Londra, Vintage, 1984, ISBN 978-0-394-72580-2.
(EN) Harold Charles Schonberg, The Great Pianists, New York, Simon & Schuster, 1987  [1963], ISBN 978-0-671-63837-5.
(EN) Effie Gray (Lady Millais) (collezione di ritratti), in National Portrait Gallery.
(EN) Birmingham Museums & Art Gallery's Pre-Raphaelite Online Resource, su preraphaelites.org.
(EN) Stephanie Graham Pina, What is the “Pre-Raphaelite Woman”?, in PreRaphaeliteSisterhood.com, 16 maggio 2014.
L’Eisengarn è il nome, in lingua tedesca (in italiano:ferro filato), di un materiale di tipo tessile utilizzato in vari campi, fra cui l'arredamento.
Si tratta di un tessuto prodotto con un filato di cotone trattato con cera e paraffina che successivamente viene calandrato su una macchina rifinitrice.
Fu concepito intorno al 1926, all'interno del Bauhaus e fu utilizzato per la prima volta da Marcel Breuer per la realizzazione della Sedia Wassily.

El Carrascal è una stazione della linea 12 della metropolitana di Madrid. Si trova sotto alla Avenida del Rey Juan Carlos, nel comune di Leganés.

El Greco, oppure il Greco, pseudonimo di Domínikos Theotokópoulos (AFI: [ðoˈminikos θeotoˈkopulos]; in greco Δομήνικος Θεοτοκόπουλος; Candia, 1541 – Toledo, 7 aprile 1614), è stato un pittore, scultore e architetto greco, vissuto in Italia ed in Spagna. È tra le figure più importanti del tardo Rinascimento spagnolo ed è spesso considerato il primo maestro del Siglo de Oro.
Nacque a Creta, allora parte della Repubblica di Venezia e centro, all'epoca, di un importante movimento pittorico post-bizantino chiamato Scuola cretese. Dopo l'apprendistato come pittore di icone, diventò maestro d'arte seguendo il corso di quella tradizione artistica, prima di intraprendere, all'età di 26 anni, il viaggio verso Venezia, usuale meta dei pittori greci dell'epoca. Nel 1567 si trasferì nella Serenissima, lasciando Creta e la propria moglie, probabilmente per trovare nuovi sbocchi di mercato e per confrontarsi direttamente con le famose botteghe di Tiziano, Bassano, Tintoretto e Veronese. Nel 1570 si recò anche a Roma, dove aprì una bottega e dipinse una serie di opere.
Durante il soggiorno in Italia modificò il suo stile in modo sostanziale, arricchendolo con elementi tratti dal manierismo e dal Rinascimento veneziano, ispirati soprattutto al Tintoretto nelle linee sinuose e allungate, nel senso del movimento e nella drammaticità dell'illuminazione, e al tardo Tiziano nell'uso del colore. Nel 1577 si trasferì a Toledo, in Spagna, dove visse e lavorò fino al giorno della morte. Proprio a Toledo ricevette numerose importanti commissioni e realizzò alcune delle sue opere più importanti e conosciute.
Lo stile drammatico ed espressionistico di El Greco era guardato con perplessità dai suoi contemporanei, ma è stato molto apprezzato e rivalutato nel corso del XX secolo. La sua personalità e le sue opere sono diventate fonte di ispirazione per poeti e scrittori come Rainer Maria Rilke e Nikos Kazantzakis. Alcuni studiosi moderni lo hanno definito come un artista assai singolare e difficilmente inquadrabile nelle scuole pittoriche tradizionali. È famoso per le sue figure umane sinuosamente allungate e per i colori originali e fantasiosi di cui spesso si serviva, frutto dell'incontro tra l'arte bizantina e la pittura occidentale.
Nacque nel 1541 nel villaggio di Fodele o a Candia (denominazione veneziana di Chandax, oggi Heraklion) a Creta. Il dibattito circa il luogo di nascita è ancora aperto: la maggior parte dei ricercatori e degli studiosi lo identificano in Candia El Greco faceva parte di una ricca famiglia di città, probabilmente trasferitasi a Candia tra il 1526 e il 1528, una volta fuggita dalla Canea in seguito a una rivolta contro i veneziani. Il padre di El Greco, Geórgios Theotokópoulos (morto nel 1556) era un mercante ed esattore delle imposte. Nulla si sa della madre, se non che anch'essa era greca. Il fratello maggiore, Manoússos Theotokópoulos (1531 – 13 dicembre 1604), diventò a sua volta un agiato mercante e trascorse gli ultimi anni della sua vita nella casa di El Greco a Toledo.El Greco iniziò il proprio apprendistato artistico come pittore di icone della Scuola cretese, dove si era sviluppato il nucleo principale dell'arte post-bizantina. Oltre alla pittura, studiò probabilmente i testi classici dell'antica Grecia e forse anche quelli latini; alla sua morte lasciò una raccolta di 130 testi personali, tra cui la Bibbia in greco e una copia commentata de Le vite de' più eccellenti pittori, scultori e architettori del Vasari. Candia era un centro di attività artistica in cui le culture orientale e occidentale coesistevano in armonia, dove nel XVI secolo risiedevano circa duecento pittori in attività che si erano organizzati in una gilda sul modello di quelle italiane. Nel 1563, a ventidue anni, venne definito in un documento come un "maestro" ("maestro Domenigo"), il che significa che era già maestro della gilda e quindi presumibilmente gestiva una propria bottega. Tre anni dopo, nel giugno 1566, come testimonia un contratto, firmava come μαΐστρος Μένεγος Θεοτοκόπουλος σγουράφος, ovvero "Maestro Menégos Theotokópoulos, pittore".La maggior parte degli studiosi ritiene che "la famiglia Theotokópoulos fosse quasi certamente di religione greco-ortodossa", anche se alcune fonti lo vogliono nato cattolico. Al pari di molti emigranti ortodossi in Europa dell'epoca, dopo il suo arrivo apparentemente si convertì al cattolicesimo, e sicuramente lo professò in Spagna, dove nel suo testamento si descrisse come un "devoto cattolico". Le approfondite ricerche d'archivio condotte fin dall'inizio degli anni sessanta da ricercatori come Nikolaos Panayotakis, Pandelis Prevelakis e Maria Constantoudaki suggeriscono comunque che la famiglia e gli antenati di El Greco fossero greco-ortodossi. Uno dei suoi zii era un prete ortodosso e il suo nome non viene menzionato nell'archivio dei registri battesimali di Creta. Prevelakis si spinge oltre, esprimendo il dubbio che in realtà l'artista non abbia mai praticato il cattolicesimo.
Dal momento che Creta era, fin dal 1211, un possedimento della Repubblica di Venezia, fu naturale per il giovane El Greco continuare la propria carriera a Venezia. Anche se l'anno esatto del trasferimento non è noto, la maggior parte degli studiosi concorda nello stabilirlo attorno al 1567. Secondo altro materiale d'archivio, ovvero dei disegni che mandò a un cartografo cretese, l'artista nel 1568 si trovava a Venezia. Non si sa molto degli anni trascorsi in Italia da El Greco. Visse a Venezia fino al 1570 e, secondo quanto scritto in una lettera da un suo più anziano amico, il più grande miniaturista dell'epoca, il croato Giulio Clovio, fu "discepolo" di Tiziano, che allora aveva circa ottant'anni, ma era ancora in attività. Questo potrebbe significare che abbia lavorato nella grande bottega di Tiziano, ma ciò non è sicuro. Clovio lo descrisse come «un talento raro nell'arte della pittura».Nel 1570 si trasferì a Roma, dove eseguì una serie di opere fortemente caratterizzate dallo stile appreso nel suo apprendistato veneziano. Non si sa quanto a lungo sia rimasto a Roma, anche se potrebbe essere tornato a Venezia (verso il 1575-76) prima di partire per la Spagna. A Roma, dietro raccomandazione di Giulio Clovio, fu accolto come ospite a Palazzo Farnese, che il cardinale Alessandro Farnese aveva trasformato nel centro artistico e intellettuale della città. Lì entrò in contatto con l'élite intellettuale romana, tra cui l'erudito Fulvio Orsini, la cui collezione in seguito incluse sette dipinti dell'artista (tra cui Veduta del Monte Sinai e un ritratto di Clovio).Diversamente da altri artisti cretesi trasferitisi a Venezia, modificò il suo stile in modo sostanziale e cercò di distinguersi inventando interpretazioni nuove e insolite dei soggetti religiosi tradizionali. Le opere dipinte in Italia furono influenzate dallo stile del rinascimento veneziano dell'epoca e presentano figure allungate che rievocano quelle del Tintoretto e un uso del colore che riconduce a Tiziano. I pittori veneziani gli insegnarono anche ad organizzare sulla tela le sue composizioni di varie figure, creando scenari pieni di vita e con una luce capace di creare atmosfera.
Grazie al periodo trascorso a Roma, i suoi dipinti si arricchirono di caratteristiche tipiche del manierismo dell'epoca. All'epoca del suo arrivo in città, Michelangelo e Raffaello erano già morti, ma il loro esempio continuava ad essere estremamente importante, praticamente inevitabile per tutti i giovani pittori. El Greco era deciso a lasciare la propria traccia a Roma, difendendo le sue convinzioni artistiche, le sue idee e il suo stile. Apprezzò molto il lavoro del Correggio e del Parmigianino ma non esitò a criticare duramente il Giudizio universale di Michelangelo realizzato nella Cappella Sistina; fece a papa Pio V la proposta di lasciarlo ridipingere interamente l'affresco secondo i dettami della nuova e più rigida dottrina cattolica. Quando, successivamente, gli venne chiesto che cosa pensasse di Michelangelo, rispose che «era un brav'uomo, ma non sapeva dipingere». Si è quindi posti di fronte a un paradosso: si sa che rigettò con forza o addirittura condannò l'opera di Michelangelo, ma allo stesso tempo gli fu impossibile sfuggire alla sua influenza. L'influenza di Buonarroti infatti si può vedere in opere più tarde, come l'Allegoria della Lega Santa. Realizzando i ritratti di Michelangelo, Tiziano, Clovio e, presumibilmente, Raffaello in uno dei suoi dipinti (La purificazione del tempio), non solo espresse la sua gratitudine nei loro confronti, ma di fatto reclamò di poter essere messo sullo stesso piano di quei grandi maestri. Come si può leggere nei suoi stessi commentari, vedeva quegli artisti come modelli da emulare. Nelle sue Cronache, scritte nel XVII secolo, Giulio Mancini lo incluse tra i pittori che avevano promosso, in vari modi, una rivalutazione degli insegnamenti di Michelangelo.A causa delle sue convinzioni artistiche non convenzionali e della sua forte personalità, ben presto a Roma si procurò dei nemici. L'architetto e scrittore Pirro Ligorio lo definì uno «stupido straniero» e materiale d'archivio recentemente scoperto racconta di una lite con Farnese, che costrinse il giovane artista ad abbandonare il suo palazzo. Il 6 luglio 1572, fece una protesta ufficiale per questo fatto e pochi mesi dopo, il 18 settembre 1572, pagò la propria quota d'iscrizione alla Gilda di San Luca come pittore miniaturista. Alla fine dell'anno aprì la propria bottega e ingaggiò come assistenti i pittori Lattanzio Bonastri de Lucignano e Francisco Preboste.
Nel 1577 si trasferì dapprima a Madrid, quindi a Toledo, dove realizzò le sue opere più mature. A quell'epoca Toledo era la capitale religiosa della Spagna e una città molto popolosa dall'«illustre passato, prospero presente e incerto futuro». A Roma, El Greco si era guadagnato il rispetto di vari intellettuali, ma aveva anche dovuto affrontare l'ostilità di alcuni critici. Nel decennio del 1570 l'immenso monastero-palazzo de El Escorial era ancora in costruzione e Filippo II di Spagna incontrava difficoltà nel trovare validi artisti che realizzassero i molti dipinti di grandi dimensioni che dovevano decorarlo. Tiziano era morto, mentre Tintoretto, Veronese e Antonio Moro avevano tutti rifiutato di andare in Spagna. Filippo aveva dovuto ripiegare su Juan Fernández de Navarrete, artista di minore talento, le cui gravedad y decoro (serietà e dignità) erano però apprezzate dal re stesso. Navarrete però morì nel 1579; il fatto si rivelò un'occasione propizia per El Greco. Tramite Clovio e Orsini incontrò Benito Arias Montano, un umanista spagnolo nonché agente per conto di Filippo, il religioso Pedro Chacón e Luis de Castilla, figlio di Diego de Castilla il diacono della cattedrale di Toledo. Grazie all'amicizia stretta con de Castilla si assicurò la sua prima grande commissione a Toledo. Arrivò in città nel luglio del 1577 e firmò un contratto per realizzare un gruppo di dipinti che dovevano decorare il monastero di San Domenico di Silos a Toledo e la celebre Spoliazione di Cristo. Entro settembre del 1579 terminò i nove dipinti per il convento, tra cui La Trinità e L'Assunzione della Vergine. Tali opere fissarono la reputazione di El Greco a Toledo come pittore di alto livello.El Greco non aveva progettato di stabilirsi definitivamente a Toledo, in quanto il suo obiettivo era di conquistarsi il favore di Filippo e riuscire a lasciare il segno come artista a corte. Per questo riuscì a fare in modo di assicurarsi due importanti commissioni dal re: l'Allegoria della Lega Santa e il Martirio di San Maurizio. Tuttavia tali opere non piacquero al re, che decise di sistemare la pala di San Maurizio nella sala capitolare, invece che all'interno della cappella per cui era stata commissionata. Pertanto decise di non affidare più commissioni a El Greco. I motivi esatti dell'insoddisfazione del re non sono chiari. Alcuni studiosi hanno suggerito che a Filippo non fosse piaciuta l'inclusione di persone viventi in una scena a soggetto religioso; altri che l'opera di El Greco avesse contravvenuto a una regola fondamentale dell'epoca della Controriforma, ovvero che in un'immagine il contenuto fosse predominante rispetto allo stile. Filippo seguiva con grande interesse le commissioni artistiche e aveva dei gusti molto definiti: anche una scultura raffigurante una Crocifissione di Benvenuto Cellini, opera che si fece attendere a lungo, non incontrò il suo gusto e venne sistemata in un luogo meno rilevante. Il successivo esperimento di Filippo, che si rivolse a Federico Zuccari, ebbe successo ancor minore. Comunque sia andata, l'insoddisfazione di Filippo pose fine ad ogni speranza di El Greco di ottenere il patronato reale.
Privo del sostegno del Re, si vide costretto a restare a Toledo, dove fin dal suo arrivo nel 1577 era considerato un grande pittore. Secondo Hortensio Félix Paravicino, un predicatore e poeta spagnolo del XVII secolo, «Creta gli diede i natali e l'abilità di pittore, Toledo gli diede una patria migliore, dove nel cammino verso la morte iniziò a conquistarsi la vita eterna». Nel 1585 sembra avesse ingaggiato un assistente, il pittore italiano Francesco Preboste, e possedeva una bottega in grado di produrre oltre a dipinti anche statue e cornici d'altare. Il 12 marzo 1586 ottenne una commissione per realizzare la Sepoltura del conte di Orgaz, che oggi è diventata la sua opera più celebre. Il decennio che va dal 1597 al 1607 per El Greco fu un periodo di intensa attività. In quegli anni ricevette varie commissioni importanti e la sua bottega realizzò gruppi pittorici e scultorei per diverse istituzioni religiose. Tra le commissioni più rilevanti del periodo ci sono tre altari realizzati per la Cappella di San Giuseppe a Toledo (1597–1599), tre dipinti per il Collegio de Doña María di Aragona (1596–1600), un monastero agostiniano di Madrid, e l'altare maggiore con quattro altari laterali e il dipinto di San Ildefonso per la cappella Maggiore dell'Hospital de la Caridad di Illescas (1603-1605). La minuta della commissione per la Vergine dell'Immacolata Concezione (1607–1613), scritta dal personale dell'amministrazione cittadina, descrive El Greco come "uno degli uomini più grandi sia all'interno del regno che fuori".Tra il 1607 e il 1608 rimase coinvolto in una lunga disputa legale, riguardante il pagamento dei suoi lavori, con i responsabile dell'Hospital de la Caridad di Illetas; questa, oltre ad altre controversie legali, contribuirono a portarlo verso le difficoltà economiche che incontrò verso la fine della sua vita. nel 1608 ricevette l'ultima grande commissione, per conto dell'Hospital di San Giovanni Battista a Toledo.El Greco aveva eletto Toledo a sua patria. Contratti giunti fino a noi lo citano come proprietario dal 1585 in poi di un complesso di tre appartamenti e ventiquattro stanze appartenute al Marchese di Villena. Fu proprio in quegli appartamenti, che gli servivano anche come laboratorio e bottega, che trascorse il resto della sua vita, dipingendo e studiando. Tenne uno stile di vita piuttosto elevato e spesso ingaggiava dei musicisti che lo intrattenessero mentre cenava. Non ci sono conferme del fatto che convivesse con la sua compagna spagnola, Jerónima de Las Cuevas, che probabilmente non sposò mai. La donna fu la madre del suo unico figlio, Jorge Manuel, nato nel 1578, che diventò a sua volta un pittore aiutando il padre e continuando a imitare il suo stile compositivo per anni dopo averne ereditato la bottega. Nel 1604 Jorge Manuel e Alfonsa de los Morales diventarono genitori del nipote di El Greco, Gabriel, che fu battezzato da Gregorio Angulo, governatore di Toledo e amico personale dell'artista.Mentre lavorava a un'opera commissionatagli dall'Hospital de Tavera si ammalò gravemente e, un mese dopo, il 7 aprile 1614, morì. Pochi giorni prima, il 31 marzo, aveva incaricato il figlio di porre in atto le sue ultime volontà. Testimoni di quest'atto furono due suoi amici greci (non aveva mai perso del tutto il contatto con le sue origini). Fu sepolto nella chiesa di San Domenico di Antigua. Ma nel 1618 le sue spoglie vennero traslate nel Monastero di S.Torquato, che venne a sua volta distrutto nel 1868.
Uno dei principi fondamentali dello stile di El Greco è il primato dell'immaginazione e dell'intuizione sulla rappresentazione soggettiva della creazione. El Greco rifiutò i principi classicisti come misura e proporzione. Credeva che la grazia fosse l'obiettivo principale dell'arte, ma il pittore ha raggiunto la grazia solo se riesce a risolvere le problematiche più complesse con facilità e disinvoltura.El Greco pensava che il colore fosse l'elemento più importante e allo stesso tempo meno governabile di un dipinto, e dichiarò che il colore aveva la supremazia rispetto all'immagine. Francisco Pacheco del Río, un pittore che fece visita a El Greco nel 1611, scrisse che all'artista piacevano «grandi macchie di colori puri e non mescolati, come fossero immodesti segni della sua abilità».Lo storico dell'arte Max Dvořák è stato il primo studioso a mettere in relazione l'arte di El Greco con il manierismo e l'antinaturalismo. Gli studiosi moderni definiscono la dottrina dei El Greco come «tipicamente manierista» e individuano le sue origini nel neoplatonismo rinascimentale.( Jonathan Brown ritiene che El Greco si sia sforzato di creare una forma d'arte raffinata; secondo Nicholas Penny «giunto in Spagna, fu capace di inventare un proprio stile personale che sconfessava la maggior parte delle ambizioni descrittive della pittura».Nelle opere della maturità dimostrò una caratteristica tendenza a drammatizzare piuttosto che a descrivere; un forte turbamento spirituale si trasferisce dal dipinto direttamente agli osservatori. Secondo Pacheco il perturbato, distorto e talvolta apparentemente poco curato tratto di El Greco era in realtà dovuto al suo meditato impegno nel tentare di acquisire una libertà di stile. La preferenza di El Greco per le figure molto alte e snelle e per le composizioni verticalmente allungate, capaci sia di soddisfare i suoi scopi espressivi che di obbedire ala sua dottrina estetica, lo portò a trascurare le leggi di natura e ad allungare sempre di più le sue composizioni, in particolare quando erano destinate a delle pale d'altare. Nelle opere della sua maturità l'anatomia umana venne sempre più trasfigurata; per La Vergine dell'Immacolata Concezione chiese di allungare la pala stessa di circa mezzo metro «perché in questo modo la sua immagine sarà perfetta e non ridotta, che è la cosa peggiore che può capitare a una figura». Una delle innovazioni più significative delle opere della maturità di El Greco fu l'integrazione tra immagini e spazio; viene sviluppata una reciproca relazione che unifica completamente la superficie dipinta. Un'integrazione simile sarebbe riemersa solo tre secoli dopo, nelle opere di Cézanne e Picasso.Altra caratteristica del tardo stile di El Greco è l'uso della luce. Come nota Jonathan Brown, «ogni figura sembra avere la propria luce dentro di sé oppure riflette la luce che proviene da una sorgente invisibile». Fernando Marias e Agustín Bustamante García, gli studiosi che hanno trascritto le annotazioni manoscritte di El Greco, associano la forza che il pittore dona alla luce con l'ideale alla base del neoplatonismo cristiano.La critica moderna pone l'attenzione sull'importanza che ebbe Toledo per il completo sviluppo dello stile di El Greco e pone in rilievo la capacità dell'artista di adattare il suo stile all'ambiente che lo circondava. Harold Wethey sostiene che «anche se era greco di origine e italiano come preparazione artistica, l'artista si immerse così a fondo nell'ambiente profondamente religioso spagnolo da diventare l'artista visuale più rappresentativo del misticismo spagnolo»; egli crede che nelle opere più mature di El Greco «la sua attitudine profondamente spirituale riflette lo spirito della chiesa cattolica romana di Spagna del periodo della Controriforma».El Greco fu anche un eccellente ritrattista, capace di mettere sulla tela le sembianze di chi posava, di comunicare il suo carattere. Eseguì numericamente meno ritratti rispetto ai dipinti di argomento religioso, ma la loro qualità è egualmente elevata. Wethey afferma che "in modo semplice l'artista creava caratterizzazioni memorabili che lo pongono tra i ritrattisti più gradi, insieme a Tiziano e Rembrandt".
A partire dagli inizi del XX secolo, gli studiosi hanno iniziato a chiedersi se lo stile di El Greco potesse avere le sue origini nell'arte bizantina. Alcuni storici dell'arte hanno sostenuto che le radici artistiche di El Greco affondavano profondamente nella tradizione bizantina, e che le sue caratteristiche più peculiari discendono in maniera diretta dall'arte dei suoi antenati, altri al contrario hanno affermato che l'arte bizantina non può essere messa in relazione con le opere di El Greco della fine della sua carriera.La scoperta della Dormizione della Vergine sull'isola di Siro, opera autentica e firmata dall'artista del suo periodo cretese, e le approfondite ricerche d'archivio dei primi anni sessanta, hanno contribuito a riaccendere il dibattito e a rivalutare queste teorie. Nonostante segua diverse delle convenzioni stilistiche proprie delle icone bizantine, alcuni aspetti del dipinto mostrano senza dubbio l'influenza dell'arte veneziana e la composizione, che mostra la morte di Maria, fonde le differenti dottrine della dormizione ortodossa e dell'assunzione cattolica.Importanti lavori critici della seconda metà del XX secolo dedicati a El Greco rivalutano alcune delle interpretazioni della sua opera, tra cui le supposte radici bizantine. Basandosi sugli appunti scritti da El Greco stesso, con il suo tipico stile, e sul fatto che l'artista scrivesse la sua firma in caratteri greci, si può individuare una continuità organica tra la pittura bizantina e la sua arte. Secondo Marina Lambraki-Plaka «lontano dall'influenza dell'Italia, in un luogo neutrale e simile sotto il profilo intellettuale al suo luogo di nascita, Candia, gli elementi bizantini della sua formazione emersero ed ebbero un ruolo importante nella nuova concezione dell'immagine che ci viene presentata nelle sue opere della maturità». Con questo giudizio la Lambraki-Plaka si pone in contrapposizione ai professori dell'Università di Oxford Cyril Mango e Elizabeth Jeffreys, che sostengono che «nonostante si affermi il contrario, l'unico elemento bizantino dei suoi più celebri dipinti era la firma in caratteri greci». Nikos Hadjinikolaou afferma che a partire dal 1570 la pittura di El Greco è «né bizantina né post-bizantina, ma occidentale. Le opere che realizzò in Italia appartengono alla storia dell'arte italiana, e quelle che produsse in Spagna alla storia dell'arte spagnola».
Lo storico dell'arte britannico David Davies cerca le origini dello stile di El Greco nella sua educazione greco-cristiana e nel suo ricordo degli aspetti liturgici e cerimoniali della Chiesa ortodossa. Davies crede che l'atmosfera religiosa del periodo della controriforma e l'estetica del manierismo abbiano agito da catalizzatori nella creazione della sua tecnica personale. Egli afferma inoltre che le filosofie platonica e neoplatonica, le opere di Plotino e dello Pseudo-Dionigi l'Areopagita, i testi dei Padri della Chiesa e la liturgia offrono le chiavi per comprendere lo stile di El Greco. Riassumendo le varie discussioni su questo punto, José Álvarez Lopera, curatore del Museo del Prado di Madrid, conclude che la presenza dei "ricordi bizantini" è evidente nelle opere di El Greco della maturità, anche se ci sono ancora dei punti oscuri riguardo alle sue origini bizantine che avrebbero bisogno di ulteriori chiarimenti.
El Greco fu notevolmente apprezzato dai suoi contemporanei anche come architetto e scultore. Era solito progettare e realizzare per intero le composizioni artistiche che decoravano gli altari non solo intervenendo come pittore, come fece, ad esempio per l'Hospital de la Caridad. Decorò infatti la cappella dell'Hospital, ma l'altare ligneo e le sculture sono con ogni probabilità andati perduti. Per l'El Espolio l'artista progettò l'altare originale di legno dorato che è andato distrutto, ma il piccolo gruppo scultoreo del Miracolo di San Ildefonso è arrivato fino a noi.La sua più importante opera architettonica furono la chiesa e il monastero di Santo Domingo el Antiguo, edifici per cui realizzò anche sculture e dipinti. El Greco è considerato un pittore che tende ad incorporare l'architettura nei suoi dipinti. Si ritiene che nel periodo trascorso a Toledo fosse solito anche realizzare le complesse cornici dei suoi dipinti; Pacheco lo definisce uno «scrittore di pittura, scultura e architettura».Nei marginalia che El Greco aggiunse alla sua copia della traduzione del De Architectura di Vitruvio fatta da Daniele Barbaro, l'artista rifiuta l'attaccamento che Vitruvio manifesta verso le rovine archeologiche, le proporzioni canoniche, la prospettiva e la matematica. El Greco avversava il concetto stesso di regola in architettura; credeva soprattutto nella libertà di inventare e difendeva le novità, la varietà e la complessità. Queste idee furono però di gran lunga troppo azzardate per la sua epoca e non riuscirono ad avere alcuna risonanza nell'immediato.
El Greco fu molto poco considerato dalle generazioni immediatamente successive, perché il suo lavoro sotto molti aspetti era opposto ai principi del primo stile barocco che iniziò ad imporsi verso gli inizi del XVII secolo e che presto finì per soppiantare gli ultimi fuochi del manierismo del XVI secolo. El Greco fu giudicato incomprensibile e non ebbe seguaci di rilievo. Solo suo figlio e alcuni altri sconosciuti pittori realizzarono delle poco valide imitazioni dei suoi lavori. Tra la fine del XVII secolo e l'inizio del XVIII dei critici spagnoli iniziarono a lodare la sua abilità, criticando però al contempo il suo stile anti-naturalistico e la sua complessa iconografia. Alcuni di questi studiosi, come Acislo Antonio Palomino de Castro y Velasco e Juan Agustín Ceán Bermúdez, descrissero le sue opere della maturità come «disprezzabili», «ridicole» e «meritevoli di disprezzo». Il punto di vista di Palomino e Bermúdez venne frequentemente ripreso nella storiografia spagnola, con l'aggiunta di termini come «strano», «bizzarro», «originale», «eccentrico» e «stravagante».Con l'arrivo del romanticismo alla fine del XVIII secolo, le opere di El Greco furono valutate di nuovo e in maniera diversa. Secondo lo scrittore francese Théophile Gautier, El Greco fu il precursore del movimento romantico europeo nella sua ricerca della stranezza e dell'estremo.Gautier giudicava El Greco come l'eroe romantico ideale (il «talentuoso», l'«incompreso», il «folle»), e fu il primo ad esprimere esplicitamente la sua ammirazione per la tecnica di El Greco delle sue ultime opere. I critici d'arte francesi Zacharie Astruc e Paul Lefort contribuirono a promuovere un diffuso rinnovato interesse verso la sua pittura. Nel decennio del 1890, vari pittori spagnoli residenti a Parigi lo adottarono come propria guida e punto di riferimento.Nel 1908, lo storico dell'arte spagnolo Manuel Bartolomé Cossío pubblicò il primo catalogo generale delle opere di El Greco; nel testo El Greco fu presentato come il fondatore della scuola spagnola. Nello stesso anno Julius Meier-Graefe, studioso dell'impressionismo francese, fece un viaggio in Spagna con l'intento di studiare Velásquez, ma rimase invece affascinato da El Greco; raccontò le sue esperienze in Spanische Reise, il libro che finì per imporre definitivamente El Greco come grande pittore del passato anche al di fuori di ristretti circoli. Nell'opera di El Greco Meier-Graefe vede i prodromi dell'arte moderna.Nel 1920 l'artista e critico d'arte inglese Roger Fry scrisse che El Greco fu un tipico genio che agiva come meglio pareva a lui «del tutto indifferente all'effetto che il modo di esprimersi che riteneva corretto avrebbe potuto produrre sul pubblico». Fry lo descrisse come «un antico maestro, che non solo è comunque moderno, ma di fatto sembra essere ancora molti passi avanti a noi e si volta indietro per mostrarci la via».Nello stesso periodo altri ricercatori svilupparono teorie alternative e più radicali. I medici August Goldschmidt e Germán Beritens ipotizzarono che El Greco dipingesse figure umane così allungate perché aveva problemi di vista (forse un astigmatismo o strabismo progressivo) che gli facevano vedere i corpi più lunghi di quanto fossero e con un'angolatura più verticale. Un altro medico, Arturo Perera, attribuì invece il suo particolare stile all'uso di marijuana. Michael Kimmelman, critico del The New York Times, sostenne che «per i greci diventò la quintessenza del pittore greco e per gli spagnoli la quintessenza di quello spagnolo».Come dimostrato dal felice esito della campagna di raccolta fondi lanciata dalla Pinacoteca Nazionale di Atene nel 1995 per l'acquisto del San Pietro, El Greco è apprezzato non solo dagli esperti e amanti dell'arte, ma anche dalla gente comune; grazie alle donazioni di singoli individui e di fondazioni di beneficenza La pinacoteca riuscì a raccogliere 1,2 milioni di dollari, acquistando così il dipinto.
La rivalutazione dell'arte di El Greco non fu limitata ai soli studiosi. Secondo Efi Foundoulaki, «pittori e teorici fin dall'inizio del XX secolo 'scoprirono' un nuovo El Greco ma, nel mentre, scoprirono anche se stessi». La sua capacità espressiva e il suo uso del colore influenzarono Eugène Delacroix e Édouard Manet.Secondo il gruppo di artisti Der Blaue Reiter, formatosi a Monaco di Baviera nel 1911, El Greco simboleggiava la «struttura mistica interiore» la riscoperta della quale era l'obiettivo della loro generazione. Il primo pittore che sembra essersi interessato al codice strutturale della morfologia dei dipinti dell'El Greco della maturità fu Paul Cézanne, uno dei precursori del cubismo. Analisi morfologiche comparative dell'opera dei due pittori rivelano i loro elementi comuni, come la distorsione della figura umana, gli sfondi rossastri e (solo in apparenza) poco elaborati e le somiglianze nell'utilizzo e nella rappresentazione degli spazi. Secondo Brown, «Cézanne ed El Greco sono spiritualmente fratelli, a dispetto dei secoli che li separano».I simbolisti, e Pablo Picasso nel suo periodo blu, si ispirarono alle tonalità fredde di El Greco, servendosi anche della stessa anatomia delle sue figure ascetiche. Mentre Picasso stava lavorando a Les Demoiselles d'Avignon, fece visita all'amico Ignacio Zuloaga nel suo atelier di Parigi e studiò l'Apertura del quinto sigillo dell'Apocalisse di El Greco (che era di proprietà di Zuloaga dal 1897). Il rapporto tra Les Demoiselles d'Avignon e l'Apertura del quinto sigillo dell'Apocalisse venne messa in evidenza nel primi anni ottanta, quando le similitudini stilistiche e le correlazioni tra gli elementi base dei due dipinti vennero attentamente analizzate.
I primi esperimenti cubisti di Picasso avrebbero poi svelato altre caratteristiche tipiche delle opere di El Greco: l'analisi strutturale delle sue composizioni, la rifrazione multiforme delle immagini, l'intreccio di forme e spazio e gli speciali effetti causati dalle zone di massima luce. Diversi aspetti del cubismo, come le distorsioni e l'interpretazione fisica del tempo trovano analogie nelle opere di El Greco. Secondo Picasso la struttura delle opere di El Greco è cubista. Il 22 febbraio 1950 Picasso inaugurò la sua serie di parafrasi di opere di altri pittori con Il ritratto di un pittore dopo El Greco. Foundoulaki dice che Picasso «completò [...] il processo di rivitalizzazione dei valori pittorici di El Greco che era stato iniziato da Manet e portato avanti da Cézanne».Gli espressionisti concentrarono l'attenzione sulle distorsioni espressive di El Greco. Franz Marc, uno dei principali rappresentanti del movimento espressionista tedesco, disse «Ci rifacciamo con piacere e risolutezza a El Greco, perché la fama di questo pittore è strettamente legata all'evoluzione delle nostre nuove intuizioni artistiche». Anche Jackson Pollock, grande esponente della corrente dell'espressionismo astratto, fu influenzato da El Greco. Prima della fine del 1943 Pollock aveva realizzato sessanta composizioni a disegno sulla scia di quelle di El Greco e possedeva tre libri sulle opere del maestro cretese.La personalità e il lavoro di El Greco furono fonte di ispirazione per il poeta Rainer Maria Rilke. Un gruppo di poesie di Rilke (Himmelfahrt Mariae I.II., 1913) furono direttamente basate sull'Immacolata Concezione del pittore.Lo scrittore greco Nikos Kazantzakis, che sentiva una grande affinità spirituale con il pittore, intitolò la propria autobiografia Rapporto a El Greco e scrisse inoltre un tributo all'artista di origine cretese.Nel 1998 il compositore di musica elettronica e artista Vangelis pubblicò El Greco, un album sinfonico ispirato all'artista. L'album rappresenta un'espansione di un precedente lavoro di Vangelis Foros Timis Ston Greco (Φόρος Τιμής Στον Γρέκο, It. "Un tributo a El Greco").
La vita dell'artista nato a Creta è stata anche il soggetto del film El Greco, coproduzione greco - spagnolo - britannica. Il primo ciak della pellicola diretta da Yannis Smaragdis fu dato a Creta nell'ottobre 2006; El Greco è stato interpretato dall'attore britannico Nick Ashdon.
documentario El Greco en su obra maestra: El entierro del Conde Orgaz di Juan Serra (1953)
documentario El Greco, un pintor, un río, una ciudad di Jesús Fernández Santos (1960)
lungometraggio El caballero de la mano en el pecho di Juan Guerrero Zamora (1976)
Il numero esatto delle opere di El Greco è una questione che ha provocato molte discussioni. Nel 1937, un celebre studio dello storico dell'arte Rodolfo Pallucchini ebbe l'effetto di aumentare grandemente il numero dei dipinti accettati come di mano dell'artista. Pallucchini attribuì a El Greco un piccolo trittico che si trova nella Galleria Estense di Modena basandosi su una firma che si trova sul retro del pannello centrale dell'opera, Χείρ Δομήνιχου ("Creata dalla mano di Domenico"). Si trovò così consenso sull'idea che il trittico fosse davvero un'opera giovanile di El Greco e la pubblicazione di Pallucchini diventò in pratica il metro di giudizio usato per attribuire opere all'artista. Tuttavia, Wethey negò che il Trittico di Modena avesse qualcosa a che spartire con l'artista e, nel 1962, scrisse un catalogo ragionato riducendo molto il numero di opere di El Greco riconosciute come tali. Mentre lo storico dell'arte José Camón Aznar aveva attribuito al maestro cretese tra 787 e 829 dipinti, Wethey si limitò a riconoscere come autentiche 285 opere: Halldor Sœhner, uno studioso tedesco dell'arte spagnola, ne riconobbe solo 137.Wethey e altri studiosi rifiutarono il concetto che Creta avesse avuto un qualsiasi ruolo nella sua formazione, rifiutando così una serie di opere ritenute appartenenti alla gioventù di El Greco.A partire dal 1962, la scoperta della Dormizione, e le approfondite ricerche di archivio hanno convinto gli studiosi che le valutazioni di Wethey non erano del tutto corrette e che le scelte che aveva fatto per costruire il suo catalogo probabilmente avevano distorto la completa percezione della natura, delle origini, dello sviluppo e degli inizi dell'arte di El Greco. La scoperta della Dormizione condusse all'attribuzione a El Greco di altre tre opere firmate Δομήνικος (Trittico di Modena, San Luca con la Vergine e il bambino e l'Adorazione dei Magi) e in seguito all'accettazione come autentiche di altre opere - alcune firmate altre no (come la Passione di Cristo dipinta nel 1566) - che furono inserite nel gruppo delle opere del primo periodo di El Greco. El Greco oggi è visto come un artista che ha avuto un'esperienza artistica formativa a Creta. Una serie di opere illustrano il suo primo stile, alcune dipinte proprio a Creta, altre nel primo periodo veneziano, altre ancora durante la permanenza a Roma. Anche Wethey finì per accettare che «probabilmente dipinse il piccolo e molto discusso trittico della Galleria Estense di Modena prima di lasciare Creta». Nondimeno la disputa sul numero esatto delle autentiche opere di El Greco resta irrisolta e l'attendibilità del catalogo di Wethey è al centro di tali discussioni.Poche sculture sono state attribuite a El Greco, tra le quali Epimeteo e Pandora. Questa attribuzione dubbia è basata sulla testimonianza di Pacheco (egli vide nello studio di El Greco una serie di figurine, ma potrebbero essere state semplicemente dei modelli di prova). Tra le opere di El Greco giunte fino a noi ci sono anche quattro disegni; tre di questi sono lavori preparatori per la pala d'altare di Santo Domingo el Antiguo, mentre il quarto è uno studio per uno dei suoi dipinti, La crocifissione.
1567 circa: Dormizione della Vergine, tempera e oro su tavola, 61,4 x 45 cm, Ermoupolis, Cattedrale della Dormizione della Vergine.
1567: San Luca dipinge la Vergine col Bambino, tempera e olio su tela attaccata su tavola, 41,6 x 33 cm, Atene, Museo Benaki.
1570 circa: Deposizione nel sepolcro, olio e tempera su tavola, 51,5 x 43 cm, Atene, Alexandros Soutzos Museum.
1567 circa: Guarigione del cieco nato, olio su tavola, 65,5 x 84 cm, Dresda, Gemäldegalerie.
1568 circa: Trittico di Modena, 1568 circa, tempera su tavola, 37 x 23,8 cm (centrale), 24 x 18 cm (laterali) raffiguranti l'Adorazione dei pastori, e il Battesimo di Cristo; il recto è composto da Il Monte Sinai (pannello centrale) e dai pannelli laterali con l'Annunciazione e da Adamo ed Eva nel paradiso terrestre, Modena, Galleria Estense.
1568 circa: Ultima Cena, olio su tavola, 43 x 52 cm, Pinacoteca Nazionale di Bologna.
1570 circa: Annunciazione, tempera su tavola, 26,7 x 20 cm, Madrid, Museo del Prado.
1570 circa: Purificazione del Tempio, olio su tavola di pioppo, 65 x 83 cm, Washington, National Gallery of Art.
1570 circa: Fuga in Egitto, olio su tavola di pioppo, 15.9 x 21.6 cm, Madrid, Museo del Prado.
1570 circa: Cristo guarisce il cieco, olio su tela, 119 x 146 cm, New York, Metropolitan Museum of Art.
1570-1572: Adorazione dei pastori, olio su tela, 114 x 105 cm, Collezione privata.
1570-1572: Stimmate di san Francesco, tempera su tavola, 28,2 x 20,6 cm, Collezione privata.
1570-1572: Il monte Sinai, olio e tempera su tavola, 41 x 47,5 cm, Candia, Historical Museum of Crete.
1570-1575: Guarigione del cieco, olio su tela, 50 x 61 cm, Parma, Galleria nazionale.
1570-1575: Ragazzo che soffia su un tizzone acceso, olio su tela, 72,2 x 68 cm, Napoli, Gallerie nazionali di Capodimonte.
1571-1572: Ritratto di Giulio Clovio, olio su tela, 58 x 86 cm, Napoli, Gallerie nazionali di Capodimonte.
Apparizione della Vergine a san Lorenzo (1577), Olio su tela, Toledo, Collegio di Nostra Signora di Antigua.
1577-1579: Spoliazione di Cristo, olio su tela di 173 × 85 cm, Sacrestia della Cattedrale di Toledo.
1577-1579: La Trinità, olio su tela di 300 x 179, dal 1832 al Museo del Prado a Madrid.
1577-1579: San Benedetto, olio su tela di 116 x 81 cm, al Museo del Prado a Madrid.
1577-1580: Adorazione del Santo Nome di Gesù, olio su tela di 140 x 110 cm, Monastero dell'Escorial a San Lorenzo de El Escorial.
1580: Sant'Antonio da Padova, olio su tela di 104 x 79, al Museo del Prado a Madrid.
1585-1588: Sacra Famiglia, olio su tela cm 178 × 105,  Museo de Santa Cruz a Toledo.
1586: Sepoltura del conte di Orgaz, olio su tela di cm 430 x 360, Chiesa di San Tommaso a Toledo.
1590: Orazione nell'orto, olio su tela di cm 102 x 131, National Gallery  a Londra.
1590-1595: Cristo portacroce, olio su tela di cm 106 x 69, Museo nazionale d'arte della Catalogna.
1595 circa: Sant'Andrea e san Francesco, olio su tela di cm 167 x 113, Museo del Prado di Madrid.
1595-1596: Sacra Famiglia, olio su tela cm 127 x 106, Hospital de Tavera a Toledo.
1597-1599: San Martino e il mendicante, olio su tela cm 193 x 103, National Gallery of Art a Washington.
Adorazione dei pastori (1596-1600), Olio su tela, Roma, Galleria Nazionale d'Arte Antica.
Battesimo di Cristo (1596-1600), Olio su tela, Roma, Galleria Nazionale d'Arte Antica.
1597-1600: Resurrezione di Cristo, olio su tela di cm 275 x 127, Museo del Prado a Madrid.
1597-1600: Battesimo di Cristo, olio su tela di cm 350 x 144, Museo del Prado di Madrid.
1600: San Francesco in estasi, olio su tela di cm 110.5 x 84, Museo del Prado di Madrid.
1600 circa: Ritratto di cardinale, 1609, olio su tela di cm 194 x 130, Metropolitan Museum of Art di New York.
1600 circa: Cacciata dei mercanti dal Tempio, olio su tela di cm 106 x 130, National Gallery di Londra.
1603: San Bernardino da Siena, olio su tela di 269 x 144, Museo del Prado di Madrid.
1595-1600: San Pietro e san Paolo, olio su tela di cm 120 x 92, Museo nazionale d'arte della Catalogna di Barcellona.
1597-1600: Pentecoste, olio su tela di cm 275 × 127 Museo del Prado, Museo del Prado a Madrid.
1597-1603: Vergine della Carità, olio su tela di cm 184 x 124, Santuario di Nostra Signora della Carità a Illescas.
1597-1603: Annunciazione, olio su tela cm 128 di diametro, Santuario di Nostra Signora della Carità a Illescas.
1597-1603: Incoronazione della Vergine, olio su tela cm 163 x 220, Santuario di Nostra Signora della Carità a Illescas.
1597-1603: Natività, olio su tela cm 128 di diametro, Santuario di Nostra Signora della Carità a Illescas.
1597-1607: Orazione nell'orto, olio su tela di cm 169 x 112, Chiesa di Santa Maria Maggiore a Andújar.
1608: San Pietro, olio su tela di cm 207 x 105, Monastero dell'Escorial a San Lorenzo de El Escorial.
Santi Giovanni Evangelista e Francesco (1608 c.), olio su tela, cm 110 x 86, Firenze, Uffizi.
Ritratto del cardinale Tavera, olio su tela, di cm 102 x 81, Hospital de Tavera  a Toledo.
Frate Hortensio Félix Paravicino (1609 c.), olio su tela, Boston, Museum of Fine Arts.
1610 circa: Veduta di Toledo, olio su tela di cm 121 x 106, Metropolitan Museum of Art di New York.
1608-1613: Immacolata Concezione, olio su tela di cm 347 x 174, Museo de Santa Cruz di Toledo.
1610-1614: Laocoonte, olio su tela di cm 142 x 193, National Gallery of Art, Washington.
1612-1614: circa Adorazione dei pastori, olio su tela di cm 320 x 180, Museo del Prado di Madrid.
1608-1614: circa Battesimo di Cristo, olio su tela di cm 330 x 221, Hospital de Tavera a Toledo.
(ES) Sito sulle celebrazioni del 4 centenario della morte, su elgreco2014.com. URL consultato il 15 agosto 2013 (archiviato dall'url originale il 22 agosto 2013).
Attilio Rossi, Due quadri di El Greco alla Galleria Corsini di Roma, Bollettino d'Arte, 8, 1908
Originaria di Montecampione di Artogne, fa parte della nazionale italiana dal 2003. Nel 2004 ha subito un intervento chirurgico per una lesione al ginocchio. Dopo aver gareggiato in Coppa Europa per due stagioni, ha esordito in Coppa del Mondo il 6 gennaio 2005. Appena un mese dopo ha vinto la medaglia d'argento nella discesa libera ai Mondiali di Bormio; in quella sua prima presenza iridata è stata inoltre 20ª nella combinata e non ha concluso lo slalom gigante. Il 23 febbraio seguente ha vinto l'argento nella discesa libera anche ai Mondiali juniores di Bardonecchia, dietro alla sorella Nadia; il giorno dopo ha vinto il bronzo in supergigante, sempre in coppia con la sorella (argento).
Il 2 dicembre 2005 ha vinto la sua prima gara di Coppa del Mondo aggiudicandosi la discesa libera di Lake Louise, in Canada. Ai XX Giochi olimpici invernali di Torino 2006 si è piazzata 29ª nella discesa libera e non ha concluso il supergigante, mentre ai Mondiali di Åre 2007 ha ottenuto il 27º posto nella discesa libera e il 31º nel supergigante.
Durante un allenamento in Austria nell'ottobre 2008 si è procurata la rottura dei legamenti del ginocchio sinistro, infortunio che l'ha costretta a saltare l'intera stagione. Tornata alle gare in quella seguente, ha partecipato anche ai XXI Giochi olimpici invernali di Vancouver 2010 (14ª nella discesa libera, non ha concluso il supergigante).
Ai Mondiali di Garmisch-Partenkirchen 2011 ha gareggiato in discesa e supergigante, piazzandosi rispettivamente 16ª e 18ª, mentre a quelli di Schladming 2013 è stata 9ª in discesa e 15ª in supercombinata. L'anno dopo ha preso parte ai XXII Giochi olimpici invernali di Soči 2014, classificandosi 12ª nella discesa libera e non concludendo la supercombinata. Ai Mondiali di Vail/Beaver Creek 2015 si è classificata 26ª nella discesa libera e 16ª combinata e a quelli di Sankt Moritz 2017 è stata 14ª nella discesa libera. Il 12 gennaio 2018 ha annunciato di dover rinunciare a partecipare ai XXIII Giochi olimpici invernali di Pyeongchang 2018 per curarsi da un tumore.Nella stagione 2018-2019 ritorna alle competizioni in Coppa del mondo, ma durante gli allenamenti per il Super G di Killington cade sulla pista Superstar e riporta la frattura di un dito della mano ed un trauma distorsivo-contusivo al ginocchio sinistro, con frattura del perone prossimale. L'infortunio la costringe al rientro in Italia.
Il 23 novembre  annuncerà il ritiro dalle competizioni, immediatamente smentito dalla stessa atleta.
7 ori (discesa libera nel 2005; discesa libera nel 2007; discesa libera nel 2010; discesa libera nel 2011; discesa libera nel 2012; discesa libera nel 2015; discesa libera nel 2016)
4 argenti (discesa libera nel 2006; supercombinata nel 2007; discesa libera, supergigante nel 2008)

È nata il 23 settembre del 1955 a Palermo. Nel 1978 si è laureata in Pedagogia e Filosofia con il massimo dei voti, ha iniziato la sua esperienza lavorativa come insegnante nei quartieri di Ballarò e la Vucciria a Palermo. 
Nel 1996 viene eletta a Marsala consigliere comunale e in seguito anche Presidente del consiglio; questi primi anni di politica attiva faranno di Eleonora una delle donne più in vista della politica trapanese.
Nel 2001, 4.317 preferenze porteranno Eleonora Lo Curto alla elezione all'Assemblea regionale siciliana nella lista di Nuova Sicilia. Nei cinque anni della legislatura la Lo Curto si spenderà nella difesa del territorio e delle fasce sociali più deboli.
Nel 2004 con lo slogan “UN UOMO IN EUROPA” la Lo Curto si candida alle elezioni europee raggiungendo 49.673 voti. Nel luglio 2008, assume la carica di europarlamentare subentrando a Innocenzo Leontini. In questo modo diventa la prima donna siciliana ad essere eletta al parlamento europeo.
Nel 2006 Eleonora Lo Curto accetta la candidatura alle elezioni regionali con la lista Movimento per l'autonomia - Nuova Sicilia ottenendo 6.185 preferenze che tuttavia non le consentono di tornare a Palazzo dei Normanni. Successivamente rivestirà il ruolo di vicepresidente della provincia di Trapani e di vicecommissario dell'Mpa.
Nell'aprile 2008 si candida per il rinnovo dell'Ars nella lista LOMBARDO PRESIDENTE SICILIA FORTE E LIBERA ottenendo 5.266 voti ma non viene eletta per il mancato raggiungimento della soglia di sbarramento della lista.
Nel giugno 2009 si ricandida al parlamento europeo con la lista L'Autonomia ma pur ottenendo un buon successo personale, 41.001 voti, non viene rieletta per il mancato raggiungimento della soglia di sbarramento del 4% della lista a livello nazionale.
Nell'Aprile 2012 decide, in disaccordo con il suo partito di sostenere la candidatura di Giulia Adamo a sindaco di Marsala. Tale decisione comporterà l'espulsione della Lo Curto dal Movimento per l'Autonomia, il partito non presenterà lista a Marsala mentre la lista "Lo Curto" supera ampiamente la soglia di sbarramento del 5%. Nel Maggio del 2012 a seguito della vittoria della Adamo viene nominata assessore della giunta comunale di Marsala dal neo-sindaco con deleghe alla Pubblica Istruzione, Edilizia Scolastica, Progetti Formativi e Politiche Comunitarie, e Rapporti Euro Mediterranei.
In occasione delle elezioni regionali siciliane del 2017 si schiera con il centrodestra e si candida nel collegio di Trapani con la lista UDC appoggiando la candidatura a Governatore di Nello Musumeci. Viene eletta deputato regionale all'Assemblea Regionale Siciliana.
Il 28 Marzo 2018 è eletta presidente del gruppo parlamentare UDC all'Assemblea Regionale Siciliana. 
Nell' aprile 2019, assieme al  i deputato regionale Antonio Catalfamo, ha depositato al Tar di Palermo un ricorso contro la comunicazione con cui il Presidente dell’Ars Gianfranco Micciché ha reso noto che i due parlamentari si erano sottratti all’obbligo, introdotto dalla L.R. n.18/2018, di dichiarare la loro appartenenza, o meno, alla massoneria o ad associazioni similari.

L'elettrocardiogramma (denotato con la sigla italiana ECG e anglosassone EKG) è la riproduzione grafica dell'attività elettrica del cuore durante il suo funzionamento, registrata a livello della superficie del corpo.
Sulla superficie del corpo umano e di quello animale sono presenti e registrabili campi elettrici di bassa intensità, che nell'individuo a riposo sono principalmente dovuti alle periodiche depolarizzazioni e ripolarizzazioni del cuore; ci si riferisce, praticamente, a tutta l'attività elettrica che si registra a livello del tronco. In effetti, i potenziali elettrici prodotti dal muscolo cardiaco sono la sommatoria di minime quantità di elettricità generate dalle singole cellule muscolari cardiache. Queste piccole correnti vengono registrate attraverso un apparecchio denominato elettrocardiografo, modificato e migliorato da Willem Einthoven e Étienne-Jules Marey nel 1903 per derivazione diretta da un galvanometro a corda. Molte delle convenzioni fissate da Einthoven sussistono in era moderna e costituiscono la base per interpretare molti aspetti dell'ECG moderno.Grazie alla conversione dell'energia elettrica in energia meccanica, le variazioni elettriche producono il movimento di un "meccanismo o sistema scrivente". L'energia elettrica è adeguatamente amplificata, in modo da poter trascrivere escursioni abbastanza ampie che consentano la registrazione di un segnale leggibile. Le deflessioni vengono impresse su carta, che si muove a velocità costante a contatto con il sistema che riporta sulla carta le onde registrate in funzione del tempo. Contemporaneamente all'oscillazione verticale delle linee prodotte dalle variazioni di potenziale, la carta scorre verso sinistra. Questa sincronizzazione permette di riportare il movimento verticale su un piano orizzontale, registrando le oscillazioni in rapporto alla loro durata nel tempo.Nell'ECG a 12 derivazioni, quattro elettrodi sono posizionati sugli arti del paziente e sei sulla superficie del torace. La grandezza complessiva del potenziale elettrico del cuore viene quindi misurata da dodici diversi angoli ("derivazioni") e viene registrata per un periodo di tempo (in genere dieci secondi). In questo modo, l'ampiezza e la direzione generali della depolarizzazione elettrica del cuore vengono catturate in ogni momento e per tutto il ciclo cardiaco.L'elettrocardiogramma è un esame di base semplice e sicuro, usato in numerosissimi contesti clinici. Se ne possono riportare i più frequenti: misurare la frequenza e il ritmo dei battiti cardiaci, verificare le dimensioni e la posizione delle camere cardiache (come avviene nella destrocardia), individuare la presenza di possibili danni al miocardio o al sistema di conduzione, controllare gli effetti indotti dai farmaci, nonché verificare la buona funzionalità di un pacemaker.
Nel XIX secolo divenne chiaro che il cuore generava elettricità. Il fisico italiano Carlo Matteucci nel 1836 iniziò i suoi studi di elettrofisiologia all'università di Pisa. Nel 1842 pubblicò i risultati delle sue sperimentazioni con la "pila muscolare" (una colonna di segmenti di muscolo) della rana. Nel 1844 Matteucci descrisse nel suo trattato di elettrofisiologia l'attività elettrica della muscolatura cardiaca, dimostrata utilizzando una "pila muscolare" di cuore di piccione. Nel 1878 due fisiologi britannici, J.S. Burdon Sanderson e F.J.M. Page, collegando gli elettrodi di un galvanometro alla base e all'apice del cuore di rana, descrissero per la prima volta la variazione del potenziale elettrico associata al ciclo cardiaco.Dalle osservazioni sperimentali, si passò ben presto agli studi clinici. Alexander Muirhead, un ingegnere elettronico, è noto per aver collegato dei fili al polso di un paziente febbrile per ottenere una registrazione del battito cardiaco già nel 1872 al St Bartholomew's Hospital. Il primo sistematico approccio al cuore dal punto di vista elettrico fu fatto da Augustus Desiré Waller, al St Mary's Hospital a Paddington, Londra. Nel 1887 Waller pubblicò il primo elettrocardiogramma, ottenuto usando un elettrometro capillare di Lippmann con elettrodi posti sul torace e sul dorso, dimostrando anche che l'attività elettrica del cuore precede la contrazione. Nel 1911 si poterono apprezzare le prime applicazioni cliniche derivate dal suo lavoro. Il suo elettrocardiografo consisteva in un elettrometro capillare fissato a un proiettore. La traccia del battito cardiaco fu proiettata su una lastra fotografica che a sua volta fu fissata a un trenino giocattolo: ciò permise di registrare un battito cardiaco in tempo reale.
Il passo in avanti decisivo fu compiuto da Willem Einthoven con il suo galvanometro, costruito già nel 1903. Tale apparecchio era molto più preciso dell'analogo strumento usato da Waller. Einthoven introdusse il termine elettrocardiogramma nel 1893. Assegnò le lettere dell'alfabeto «P, Q, R, S, T» alle varie onde, partendo arbitrariamente dalla lettera P, che era stata già usata da Cartesio per indicare i punti successivi di una curva nei suoi studi sulla rifrazione: questo potrebbe essere uno dei motivi che portarono lo studioso alla scelta delle lettere. Snellen, il biografo ufficiale di Einthoven, scrisse a tal riguardo:
Tale apparecchio permise una descrizione di vari tracciati elettrocardiografici, associati a diverse malattie cardiovascolari. Per questa scoperta fu insignito del Premio Nobel per la medicina nel 1924. A quell'epoca, comunque, l'elettrocardiografo era un voluminoso apparecchio di laboratorio, ancora ignoto ai clinici. 
Nel 1937, Tarō Takemi inventò la prima macchina elettrocardiografica portatile.L'importanza per la diagnosi medica, andò di pari passo con la scrittura di testi sempre più ricchi di informazioni: il primo trattato di elettrocardiografia italiano, che gettò le basi dell'interpretazione clinica dell'ECG, fu pubblicato nel 1948 da Daniele Sibilia, cui si deve la sua introduzione in Italia.
Sebbene i principi di base di quell'epoca siano tuttora in uso, molti progressi sono stati fatti nell'elettrocardiografia nel corso degli anni. La strumentazione si è notevolmente evoluta, tanto che ora vi sono in commercio sistemi elettronici compatti che spesso includono l'interpretazione computerizzata dell'elettrocardiogramma.Alcune applicazioni della metodica permettono a livello ambulatoriale di utilizzare la registrazione Holter nei pazienti che presentano sintomi fugaci, ma piuttosto indicativi per possibili aritmie, e richiedono un monitoraggio di almeno 24-48 ore degli eventi elettrici cardiaci.
Il principio su cui si basa la misurazione dell'attività elettrica del cuore è prettamente fisiologico: l'insorgere degli impulsi nel miocardio porta alla generazione di differenze di potenziale, che variano nello spazio e nel tempo e che possono essere registrate tramite degli elettrodi. La registrazione della differenza di potenziale da parte di elettrodi posti sulla superficie corporea avviene grazie alla conducibilità del liquido interstiziale del corpo umano.
Il tracciato elettrocardiografico rappresenta il metodo più facile, meno dispendioso e più pratico per osservare se l'attività elettrica del cuore è normale oppure se sono presenti patologie di natura meccanica o bioelettrica.
Il normale tracciato ECG presenta un aspetto caratteristico: il tracciato è caratterizzato da una sequenza di deflessioni positive e negative, denominate «onde», separate da alcuni tratti rettilinei, denominati «segmenti», sequenza che si ripete a ogni ciclo cardiaco..
Per convenzione il tracciato ECG è riportato su carta millimetrata con il tempo in ascissa (con scala di un secondo ogni 25 mm) e l'ampiezza in ordinata (con scala di un millivolt ogni 10 mm). 
La carta elettrocardiografica ha una quadrettatura di dimensioni standard: le linee orizzontali e verticali sono esattamente a 1 mm di distanza; come riferimento visivo, ogni 5 linee orizzontali e verticali, se ne riporta una più marcata. L'asse orizzontale, leggendo da sinistra a destra, rappresenta il «tempo». Alla velocità standard della carta di 25 mm/s, ogni mm rappresenta 0,04 secondi. L'asse verticale corrisponde all'«ampiezza» delle varie componenti elettrocardiografiche.Durante ogni battito si susseguono, in una progressione ordinata, onde di depolarizzazione che incominciano dalle cellule pacemaker nel nodo senoatriale, si diffondono attraverso gli atri, passano attraverso il nodo atrioventricolare e proseguono nel fascio di His e nelle fibre del Purkinje, che si estendono verso il basso e a sinistra abbracciando entrambi i ventricoli. Questo modello ordinato di depolarizzazione dà origine al caratteristico tracciato dell'elettrocardiogramma. Le deflessioni registrate sulla superficie corporea rappresentano la somma delle depolarizzazioni o delle ripolarizzazioni di tutte le cellule miocardiche che, in ogni particolare momento, vengono attivate simultaneamente, poiché il miocardio è un sincizio.
Dato che le cellule cardiache non sottostanno a una depolarizzazione e ripolarizzazione simultanea, l'aspetto dell'ECG ha una forma particolare, completamente diversa dalle registrazioni di una singola cellula o di un piccolo gruppo di cellule. L'aspetto delle onde è determinato dallo stato elettrico presente negli elettrodi posizionati nelle diverse parti del corpo. Uno spostamento verso l'alto è detto «positivo», uno verso il basso «negativo». L'estensione verticale, o «ampiezza», dello spostamento rappresenta l'intensità del potenziale elettrico presente, momento per momento, nel sincizio miocardico: quindi l'ampiezza verticale sarà tanto maggiore quanto più grande è il potenziale elettrico registrato. Di conseguenza l'ampiezza verticale è normalmente maggiore nelle deflessioni ventricolari rispetto a quelle atriali. Le misurazioni orizzontali forniscono, invece, il fattore tempo durante il quale l'evento si verifica. Gli eventi, che sono co-sequenziali, vanno letti da sinistra a destra.L'ECG è composto da onde positive («P, R, T») e negative («Q, S»). La positività o negatività è riferita alla «linea isoelettrica», che è la linea di base dell'elettrocardiogramma. L'isoelettrica è fondamentale per l'interpretazione, specie del segmento ST, che viene considerato nella norma solo se non si discosta da essa di oltre 1 mm, sia in alto sia in basso.
Secondo le convenzioni adottate a livello internazionale, si identificano nella traccia ECG gli elementi illustrati di seguito. 
Onda P: è la prima onda che si identifica nel ciclo. Corrisponde alla depolarizzazione degli atri e ha origine dal nodo senoatriale. Quando l'impulso elettrico lascia il nodo del seno produce la depolarizzazione delle miofibrille vicine, che si contraggono, e continua poi a propagarsi in senso radiale (come si può vedere nell'immagine del ciclo cardiaco), attraversando come un'onda la cupola atriale. Il vettore così originato è orientato verso il basso e a sinistra. È di piccole dimensioni, poiché la massa della muscolatura atriale non è molto grande. La sua durata varia tra i 60 e i 120 ms (da 1,5 a 3 mm), l'ampiezza (o altezza) è uguale o inferiore ai 0,25 mV (2,5 mm).
Intervallo PR (detto anche "intervallo PQ"): il fronte d'onda, attraversati gli atri, passa nel nodo atrio-ventricolare (AV) all'interno del quale le cellule attivate sono poche e il dipolo generato è troppo debole per essere registrato. Appena l'onda di depolarizzazione raggiunge il nodo AV, si ha un rallentamento della conduzione elettrica sino al raggiungimento del sistema di conduzione ventricolare (fascio di His e sue branche): anche queste strutture sono di dimensioni ridotte e pertanto anche le forze elettriche che generano sono minime e non registrabili in superficie, così che non realizzandosi spostamenti della traccia dalla linea di base, viene registrato l'intervallo isoelettrico PR. Si ritengono nella norma le misurazioni dell'intervallo che sono comprese da un minimo di 120 ms a un massimo di 200 ms (da 3 a 5 mm); nei casi di intervallo PR corto (PR < 120 ms), si possono attivare aritmie a frequenza cardiaca elevata (es. Sindrome di Wolff-Parkinson-White), al contrario, nei casi di PR lungo (PR > 200 ms), parlando di blocco atrioventricolare, potremmo avere delle frequenze cardiache basse.
Complesso QRS: si tratta di un insieme di tre onde che si susseguono l'una all'altra, corrispondente alla depolarizzazione dei ventricoli. L'«onda Q» è negativa, di piccole dimensioni, e corrisponde alla depolarizzazione del setto interventricolare, il vettore prodotto si dirige da sinistra a destra; l'«onda R» è un picco molto alto, positivo, corrispondente alla depolarizzazione della parte apicale dei ventricoli e così evidente, poiché legata alla massa muscolare particolarmente rilevante, soprattutto quella del ventricolo sinistro; l'«onda S» è un'onda negativa, anch'essa di piccole dimensioni come la Q, e corrisponde alla depolarizzazione delle regioni basale e posteriore del ventricolo sinistro. Si ritengono nella norma le misurazioni dell'intervallo se la durata dell'intero complesso è compresa tra i 60 e 90 ms (da 1,5 a 2,25 mm). In questo intervallo è compresa anche la ripolarizzazione atriale che non risulta visibile perché mascherata dalla depolarizzazione ventricolare molto più imponente.
Tratto ST: rappresenta il periodo in cui le cellule ventricolari sono tutte depolarizzate e pertanto non sono rilevabili movimenti elettrici, sino all'inizio della ripolarizzazione; ne deriva che di norma il tratto ST è isoelettrico, ossia posto sulla linea di base del tracciato, dalla quale si può spostare, verso l'alto o verso il basso, di non più di 1 mm (pari a 0,1 mV).
Onda T: rappresenta la prima onda della ripolarizzazione dei ventricoli. Non sempre è identificabile, in quanto può essere di ampiezza molto piccola.
Intervallo QT: rappresenta la sistole elettrica, cioè il tempo in cui avviene la depolarizzazione e la ripolarizzazione ventricolare. La sua durata varia al variare della frequenza cardiaca, generalmente si mantiene tra i 350 e i 440 ms (da 8,75 a 11 mm).
Onda U: è un'onda che non sempre è possibile apprezzare in un tracciato, perché spesso di dimensioni minime. È dovuta alla ripolarizzazione dei muscoli papillari, che si possono evidenziare in corso di ipertrofia miocardica o di alterate dimensioni delle cavità ventricolari.
Una frequenza cardiaca regolare può essere facilmente stimata misurando l'intervallo fra due complessi QRS.Se consideriamo che il tracciato ECG è rappresentato su carta millimetrata che scorre a una velocità di 25 mm al secondo (cinque quadrati con lato di 5 mm rappresentano 1 secondo), si può facilmente ricavare la frequenza cardiaca valutando il tempo trascorso tra un ciclo e il successivo, prendendo come riferimento due picchi "R" successivi.
A titolo di esempio: se abbiamo un complesso QRS ogni quattro quadrati da 5 millimetri, significa che la frequenza si aggira intorno ai 75 bpm (battiti al minuto). Infatti, dato che ogni quadrato da 5 mm corrisponde a 0,2 s, quattro quadrati corrispondono a 0,8 s, così basterà dividere 60 s (1 minuto) per 0,8 s per ottenere la frequenza di 75 bpm.
Esiste un calcolo ancora più semplice: dato che questi quadrati sono 300 in un minuto, un complesso QRS che si verifichi ogni due quadrati avrà una frequenza pari a 300 diviso 2, cioè 150/minuto. Analogamente, i complessi che si verificano ogni quattro quadrati hanno una frequenza di 300 diviso 4, cioè 75/min. Se consideriamo un complesso ogni sei, avremo una frequenza di 300 diviso 6, cioè 50/min e così via.In caso di ritmo irregolare, per esempio in corso di fibrillazione atriale, ogni metodo di calcolo basato sulla distanza fra due battiti è inapplicabile, pertanto si considerano i battiti in un determinato arco di tempo. Generalmente si opta per due periodi di tre secondi ciascuno, nei quali si contano i QRS e li si moltiplica per 10, in modo da esprimere la frequenza/60 secondi.Sono riconosciuti diversi metodi per la misurazione della frequenza, ma quasi sempre ci si riferisce all'utilizzo di un «regolo»: a un battito se si considera la distanza fra due "R" e a tre battiti, se vengono considerate tre "R", cosa che permette una misurazione più accurata.
Possiamo considerare il cuore, dal punto di vista elettrico, come un dipolo. Se prendiamo una fibra miocardica e la isoliamo, ponendo due elettrodi (A e B) all'inizio e alla fine della fibra e collegandoli a un voltmetro, misureremo una differenza di potenziale. Quando siamo in condizioni di riposo, il voltmetro non segnerà nulla: questo accade perché, in condizioni di riposo, l'intera superficie esterna della cellula è carica positivamente, mentre l'interno (il citoplasma) è negativo, per cui, essendo la superficie esterna della fibra isopotenziale, non si ha alcun passaggio di corrente.
Quando la fibra viene eccitata, siamo nella condizione in cui il potenziale d'azione comincia a diffondersi. Laddove il potenziale d'azione si propaga, la polarità tra esterno e interno della fibra si inverte: l'esterno diviene negativo e l'interno diviene positivo. Ciò accade perché, durante il potenziale d'azione, a causa dell'apertura dei canali ionici di membrana, si verifica il fenomeno dell'inversione di carica da positiva a negativa della superficie cellulare. Di conseguenza, l'elettrodo che è posto sulla parte interessata dalla depolarizzazione leggerà un valore negativo. Nel caso di una miocellula, infatti, è l'elettrodo A che viene investito per primo dal potenziale d'azione: esso sarà quindi negativo, al contrario dell'elettrodo B che, essendo posto su una parte di fibra a riposo, rimane ancora positivo. Si parla in questo caso di dipolo in movimento.
In realtà, i dati riportati finora sono una semplificazione, poiché è stata considerata una sola fibra cardiaca. Abbiamo visto che ogni fibra durante il potenziale d'azione si comporta come un dipolo, pertanto l'attività elettrica di ogni singola fibra miocardica può essere rappresentata da un vettore elettrico o vettore di dipolo. L'elettrocardiogramma, però, non registra l'attività elettrica per singola fibra, ma quella del miocardio nel suo insieme. Tuttavia la massa cardiaca si comporta anche a livello elettrico come un sincizio, per cui l'intero miocardio può essere considerato come un unico dipolo, caratterizzato da un proprio vettore: il vettore cardiaco. Infatti, in ogni istante vengono contemporaneamente attivate numerose fibre, ognuna delle quali produce una propria attività elettrica, quindi un proprio vettore di dipolo, la sommatoria di questi vettori istantanei costituisce il vettore cardiaco, il vettore risultante dell'attività elettrica del cuore in toto.
I dipoli in movimento delle fibre miocardiche, prodotti dai potenziali d’azione, generano nell'organismo un campo elettrico che può essere registrato sulla superficie corporea. Ponendo due elettrodi in punti diversi di questo campo elettrico è, infatti, possibile registrare la differenza di potenziale che si viene a creare nel campo stesso in seguito al propagarsi ordinato (dagli atri verso i ventricoli) del dipolo cardiaco. 
A livello di registrazione dell'ECG, se ne desume che: l'elettrodo che vede il fronte d'onda avvicinarsi diventa positivo rispetto a quello che lo vede allontanarsi. Nel caso invece in cui si pongano due elettrodi A e A' perpendicolari al propagarsi dell'impulso, la misurazione del voltmetro sarà nulla, perché il fronte d'onda investe i due elettrodi contemporaneamente e non vi sarà differenza di potenziale. 
Se l'elettrocardiogramma costituisce la rappresentazione grafica delle differenze di potenziale registrate nel campo elettrico cardiaco, la rappresentazione visiva del vettore cardiaco costituisce invece il vettorcardiogramma. Per poter arrivare alla costruzione di un vettorcardiogramma è stato usato un artificio matematico, ricorrendo a una grandezza vettoriale, il vettore dipolo, al posto di una grandezza scalare (la differenza di potenziale), come nel caso dell'elettrocardiogramma. Sulla congiungente degli elettrodi, che viene chiamata «derivazione», viene rilevata la proiezione del vettore dipolo. Di conseguenza due elettrodi paralleli al vettore misurano la differenza di potenziale massima, due elettrodi perpendicolari non misurano nulla. Combinando le proiezioni sulle diverse derivate è possibile avere una rappresentazione bidimensionale o tridimensionale del vettore dipolo, che costituisce appunto il vettorcardiogramma.
È necessario introdurre più di una derivazione per mappare il cuore in tutta la sua superficie e tali derivazioni debbono avere posizioni diverse. In definitiva, in ogni derivazione si registrano gli stessi eventi, presi da diversi punti di vista elettrici, esattamente come un soggetto fotografico può essere ripreso da diverse angolazioni: il soggetto non cambia, ma la prospettiva è diversa in ogni foto. Poiché non siamo in grado di visualizzare direttamente l'attività cardiaca, le diverse derivazioni sono utilizzate per avere una visone totale e completa della sequenza di attivazione del cuore.
È noto che per registrare un elettrocardiogramma è necessario disporre di elettrodi posti sulla superficie corporea, formando delle derivazioni sistemate in maniera tale da poter analizzare al meglio le variazioni del vettore dipolo del cuore. Per poter registrare i potenziali, si poggiano sul corpo 10 elettrodi: 4 periferici (polsi e caviglie) e 6 precordiali, così da registrare 12 derivazioni. Nella registrazione bipolare si utilizza una coppia di elettrodi esploranti, mentre in quella unipolare si impiega un solo elettrodo esplorante e si registra la differenza di potenziale tra esso e un elettrodo indifferente a potenziale zero. Le derivazioni sono così nominate:
Nelle derivazioni bipolari si usano due coppie di elettrodi posizionati rispettivamente la prima sul polso destro e polso sinistro, la seconda su caviglia destra e caviglia sinistra. Si definisce linea di derivazione la congiungente il punto di applicazione virtuale degli elettrodi; in questo modo viene a formarsi, con questa disposizione degli elettrodi, un triangolo equilatero, noto come il triangolo di Einthoven, che ha al suo centro il cuore.Per queste derivazioni è necessario porre delle convenzioni tali per cui:
in DI il tracciato va verso l'alto quando la spalla sinistra è positiva rispetto alla destra;
in DII il tracciato va verso l'alto quando la gamba sinistra è positiva rispetto alla spalla destra;
in DIII il tracciato va verso l'alto quando la gamba sinistra è positiva rispetto alla spalla sinistra.Si consideri che a questo punto si hanno 3 derivazioni e che il piano frontale su cui noi dobbiamo analizzare il vettore dipolo è di 360°: ne deriva che si ha una suddivisione del piano in tre parti da 120° ciascuna. Questo tuttavia non è sufficiente per registrare in maniera adeguata tutti gli eventuali cambiamenti del vettore, pertanto si rese necessario individuare altre derivazioni che permettessero una migliore valutazione degli eventi: ecco il motivo per il quale si misero a punto le derivazioni "aumentate" di Goldberger.
Le derivazioni aVR, aVL, aVF esplorano il piano frontale lungo le bisettrici degli angoli del triangolo di Einthoven, derivano dagli stessi tre elettrodi di DI - DII - DIII, ma usano il terminale centrale di Goldberger come polo negativo.
Insieme con le derivazioni DI, DII, DIII, le derivazioni degli arti aumentate «aVR, aVL e aVF» costituiscono la base del sistema di riferimento esassiale, che viene utilizzato per calcolare l'asse elettrico del cuore nel piano frontale.
Il terminale centrale di Goldberger è una combinazione di input provenienti dai due elettrodi degli arti, con un'associazione diversa per ciascuna derivazione aumentata. Fu definito come "il polo negativo": collegando gli estremi di ciascuna derivazione con due resistenze uguali e utilizzando la giunzione tra di esse come riferimento, rispetto all'elettrodo posto sul vertice opposto del triangolo, si ottenne la registrazione lungo altre tre direttrici, corrispondenti appunto alle bisettrici del triangolo stesso.
In questo modo, considerando la giunzione delle due resistenze come l'elettrodo di riferimento e gli elettrodi su spalla sinistra-destra-gamba sinistra come elettrodi esploranti, si ottengono le tre derivazioni unipolari degli arti. Esse sono denominate:
tutti i valori ottenuti vengono amplificati, in modo da poter essere raffrontati con quelli delle derivazioni bipolari e si indicano con aVR, aVL e aVF;
per convenzione il "meccanismo scrivente" va verso l'alto quando l'elettrodo esplorante diviene positivo rispetto a quello di riferimento, ovvero quando l'onda di depolarizzazione va verso l'elettrodo esplorante;
poiché nella derivazione aVR, il tracciato diviene negativo, per facilitare la lettura si moltiplica questo segnale per -1 (questa è una operazione che l'elettrocardiografo attua automaticamente).Così facendo, si è potuti arrivare a esplorare l'attività cardiaca con 6 derivazioni che ci permettono di dividere il piano frontale in zone da 60° l'una, dandoci un dettaglio abbastanza accurato, ma non sufficiente, dell'attività cardiaca.
Vi era comunque la necessità di avere una maggior definizione dell'attività cardiaca e per questo furono approntati degli elettrodi che fossero abbastanza vicini al cuore, al contrario di quelli delle derivazioni uni e bipolari che si trovavano lontane. In particolare questi nuovi elettrodi sono utili per identificare e localizzare, in maniera molto più precisa, delle lesioni che potrebbero sfuggire con l'uso delle sole altre derivazioni, e per analizzare il vettore della depolarizzazione cardiaca sul piano trasversale (orizzontale), diverso da quello frontale precedentemente analizzato e disposto perpendicolarmente a esso.
Si usa in questo caso un elettrodo di riferimento, detto di Wilson, ottenuto come media dei potenziali di Einthoven, e sei elettrodi esploranti posti rispettivamente:
V4: nel 5º spazio intercostale sulla linea emiclaveare sinistra, corrispondente alla punta cardiaca;
V6: nel 5º spazio intercostale sulla linea ascellare media sinistra.I sei elettrodi precordiali fungono da poli positivi per le sei derivazioni precordiali corrispondenti. Il terminale centrale di Wilson è usato come polo negativo.Con le precordiali di Wilson, si è arrivati ad avere 12 derivazioni che permettono una completa e particolare analisi dell'attività elettrica del cuore in toto. In realtà si possono identificare altre derivazioni, raramente utilizzate, per situazioni specifiche come la destrocardia (derivazioni destre: V5R) o l'infarto miocardico posteriore (derivazioni precordiali posteriori: V7 - V8).
Il cuore ha diversi assi elettrici (ciascun asse corrisponde alla direzione di un vettore di dipolo), ma il più comune è l'asse del complesso QRS (i riferimenti all'asse cardiaco implicitamente si riferiscono all'asse del QRS, poiché rappresenta la massa ventricolare e quindi la parte maggiore del muscolo cardiaco). Ogni asse può essere determinato con il metodo del parallelogramma per ottenere un numero che rappresenta i gradi di deviazione dall'asse di simmetria del corpo (o asse di riferimento zero). L'asse del QRS rappresenta la direzione del fronte d'onda della depolarizzazione ventricolare (o vettore elettrico medio) nel piano frontale.
È spesso sufficiente classificare l'asse cardiaco in una delle tre varianti: normale, deviato a sinistra (definito anche «deviazione assiale sinistra») o deviato a destra (anche definita «deviazione assiale destra»). I dati sulla popolazione mostrano che il normale asse del QRS è compreso fra -30° e +105° con 0° lungo il DI, positivo in sede inferiore e negativo in superiore (descritto graficamente dal sistema di riferimento esassiale). Oltre +90°/+105° si parla di deviazione assiale destra e oltre -30° di deviazione assiale sinistra (il terzo quadrante compreso tra 90° e 180° è molto raro ed è un asse indeterminato).
Il modo più pratico per usare il sistema esassiale è invertire la polarità della derivazione aVR e presentare i complessi ECG nell'ordine (aVL, DI, -aVR, DII, aVF, DIII); quindi determinare la direzione del QRS: in quella derivazione ci sono le ampiezze positive massime – questa direzione è l'asse elettrico – come si può vedere dallo schema. Esempio: se la derivazione DI ha la massima ampiezza (superiore a aVL o a -aVR), l'asse è di circa 0°. Viceversa, se la derivazione DIII ha l'ampiezza più negativa significa che il vettore si allontana dalla stessa, cioè andrà verso i -60°.
Possiamo utilizzare anche un altro sistema: si individua la derivazione più isoelettrica fra DI, DII, DIII, aVR, aVL e aVF, quindi si individua il raggio corrispondente sul sistema di riferimento esassiale. Il punto che si troverà alla perpendicolare risulterà essere l'asse elettrico del cuore. Esempio: se la derivazione più isoelettrica è aVL, la derivazione perpendicolare sul sistema di riferimento esassiale è il DII. Se DII è positivo sull'ECG, l'asse elettrico sarà di circa +60°.
L'asse del QRS normale è generalmente diretto "in basso e a sinistra", seguendo l'orientamento anatomico del cuore all'interno del torace. La tabella seguente riassume le caratteristiche dell'asse cardiaco.
**Un asse normale può essere compreso tra +90° o +105° a seconda delle classificazioni usate.
Studi sempre più accurati a partire dagli anni quaranta e cinquanta negli Stati Uniti hanno dimostrato che il comportamento elettrico del cuore è più simile a un multipolo che a un dipolo.
Il lavoro pionieristico dei due ricercatori Nelson e Gabor puntò sul fatto che la teoria del dipolo fosse inadeguata e valesse solo come approssimazione per grandi distanze dalle regioni dove sono situati i dipoli. I loro studi permisero un nuovo approccio all'interpretazione dell'ECG.
Le diverse ricerche cliniche portarono alla ricostruzione del cuore attraverso la sua "mappatura elettrica": una mappa è un insieme di «n» componenti, ciascuna delle quali rappresenta il valore del potenziale cardiaco misurato a un certo istante di tempo in un punto preciso della superficie del tronco. Pertanto si può considerare una mappa come un'«istantanea» di come si distribuisce il potenziale elettrico sul torace. Per avere una buona rappresentazione delle mappe ECG gli studiosi ricorsero all'interpolazione con un sistema di armoniche sferiche. In pratica il cosiddetto sviluppo in multipolo consiste in uno sviluppo ortogonale del potenziale di superficie in armoniche sferiche, immaginando il torace come una porzione di cilindro con sezione circolare.Una ricostruzione molto buona delle mappe, tale da preservare un grande numero di dettagli, può essere ottenuta ricorrendo ad almeno 64 armoniche sferiche: questo significherebbe che la mappa del potenziale può essere ricostruita facilmente attraverso 64 segnali ECG da diverse posizioni sul torace. È importante ricordare che la mappatura del cuore viene utilizzata non negli esami di routine, ma solo nei laboratori di emodinamica per procedure di ablazione da utilizzare in determinate aritmie come la fibrillazione atriale o la tachicardia sopraventricolare.
L'elettrocardiogramma a 12 derivazioni (ECG) è la tecnologia più utilizzata nella cardiologia clinica. È fondamentale per la gestione di pazienti con infarto miocardico acuto, sospetta ischemia cardiaca, aritmie cardiache, insufficienza cardiaca e dispositivi cardiaci impiantabili. In contrasto con molte altre tecniche utilizzate in cardiologia, l'ECG è semplice da eseguire, l'apparecchio è piccolo e portatile, facilmente disponibile, e quindi particolarmente utile sotto tutti i punti di vista, anche se considerassimo quelli economici. Nonostante la metodica sia ormai "vetusta", la ricerca non si è mai fermata e anzi nel 2015 una review ne ha sottolineato l'importanza anche associata alla vettorcardiografia a 3 derivazioni. Questo ha facilitato l'utilizzo dell'elettrocardiografia e della vettorcardiografia combinate senza la necessità di un sistema di registrazione differente e speciale.L'interpretazione standard dell'ECG si basa principalmente sulla valutazione visiva diretta, ma progressi nel calcolo biomedico e nell'elaborazione dei segnali (come per gli studi del multipole expansion), uniti alla potenza computazionale disponibile, hanno permesso la ricerca e l'applicazione di nuove e interessanti opzioni per l'analisi ECG pertinenti a tutti i campi della cardiologia. Numerosi indicatori ECG digitali e tecnologie ECG avanzate hanno prodotto risultati interessanti. In questa ricerca la componente chiave del sistema di mappatura è rappresentato dai 252 elettrodi incorporati in un giubbotto che può essere facilmente posizionato sul torace del paziente. Con il giubbotto indossato, una scansione tomografica computerizzata (CT) ottiene la precisa relazione anatomica tra gli elettrodi sul gilet e la superficie epicardica del cuore. Una volta definita l'anatomia, possono essere calcolati sino a 1.500 elettrocardiogrammi unipolari che verranno poi processati dal sistema digitale. Tale metodica necessita di un ulteriore perfezionamento e una più ampia validazione in grandi coorti di pazienti non selezionate, ma la sua utilità sarà tanto maggiore quanto più sarà introdotta nella pratica clinica, sostituendosi, potenzialmente, a esami molto più invasivi e costosi.
Risulta evidente l'utilità dell'ECG nel monitoraggio e nella diagnosi medica sia per quanto riguarda situazioni normali, sia patologiche derivanti da cause fisiche, chimiche, fisiologiche o patologiche. L'obiettivo generale è quello di ottenere informazioni sulla struttura e sulla funzione del cuore. Gli usi medici di queste informazioni sono molteplici e utili nella pratica clinica quotidiana. Si riportano solo alcune delle indicazioni che richiedono l'esecuzione di un elettrocardiogramma:
valutazione del ritmo cardiaco, se le aritmie sono percepite mediante il polso arterioso o sintomi come le palpitazioni,
screening della cardiomiopatia ipertrofica nei soggetti che si accingono a praticare sport a livello agonistico,
monitoraggio degli effetti di un farmaco sul cuore (ad es. prolungamento del QT indotto da farmaci),
valutazione della presenza di eventuali slivellamenti del tratto isoelettrico (ad es. un sopra- o sottoslivellamento del tratto ST potrebbe essere indice di ischemia miocardica),
alterazioni delle varie onde elettriche che possono indicare anomalie morfologiche delle camere cardiache.
Ischemia: produce un sottoslivellamento o un sopraslivellamento del segmento ST, a seconda se la lesione sia intramurale, coinvolga cioè solo la porzione interna del miocardio o transmurale che attraversa l'intero spessore del miocardio. L'ischemia talvolta può non essere associata a una modificazione immediata del tratto ST nelle prime ore dalla insorgenza sintomatologica per cui l'elemento diagnostico deve essere sempre interpretato da specialisti e integrato dal dosaggio enzimatico. Il sovra- o sottoslivellamento di ST è spesso associato all'inversione dell'onda T, che rappresenta la "memoria elettrica" della recente ischemia.
E. Braunwald, Malattie cardiache: un libro di testo di medicina cardiovascolare, 5ª ed., Philadelphia, W.B. Saunders Co., 1997, ISBN 0-7216-5666-8.
 M. Costantini e G. Oreto, Aritmie Cardiache: una diagnosi basata sull'ECG. Casi aritmologici emblematici e dizionario pratico di aritmologia, Ambrosiana / CEA, 2012, ISBN 978-88-08-18267-8.
 M. Costantini, L'elettrocardiogramma - dalle basi fisiologiche alla facile interpretazione, 3ª ed., McGraw-Hill Italia, 2012, ISBN 978-88-386-3649-3.
(EN) L. Favella et al., La rappresentazione del potenziale elettrocardiografico di superficie a partire da 16 sonde, in Communications and computers. Communications and signal processing in medicine, 1977.
 S. Fiocca et al., Fondamenti di anatomia e fisiologia umana, 2ª ed., Napoli, Sorbona, 2000,  pp. 189-277, ISBN 88-7150-024-5.
(EN) D.B. Geselowitz e O.H. Schmidt, Biological Engineering, McGraw-Hill, 1969, ISBN non esistente.
 A.C. Guyton e J.E. Hall, Fisiologia Medica, 12ª ed., Elsevier, 2012, ISBN 88-214-3427-3.
 R.E. Phillips e M.K. Feeney, I ritmi cardiaci - Guida sistematica all'interpretazione, a cura di E. Papini, 2ª ed., Roma, Verduci Editore, 1983, ISBN 978-88-7620-007-6.
 S. Scheidt, Basi teoriche dell'Elettrocardiografia - ECG, traduzione di M. Carnovali, illustrazioni di Frank H. Netter, 5ª ed., Milano, CIBA-GEIGY Italia, 1992  [1991], ISBN non esistente.
 D. Sibilia, L'Elettrocardiogramma. Tecnica - genesi - significato clinico., Roma, Edizioni dell'Ateneo, 1948, ISBN non esistente.
(EN) B. Surawicz e T. Knillans, Chou's electrocardiography in clinical practice : adult and pediatric, 6ª ed., Philadelphia, Saunders/Elsevier, 2008, ISBN 1-4160-3774-8.
(EN) W.J. Turkel, Spark from the Deep, Baltimora, The Johns Hopkins University Press, 2013, ISBN 978-1-4214-0981-8.
 Elettrocardiogramma, su thes.bncf.firenze.sbn.it, Biblioteca Nazionale Centrale di Firenze. 
(EN) Elettrocardiogramma, su Enciclopedia Britannica, Encyclopædia Britannica, Inc.
Gli elettrotreni RAe 1050 delle Ferrovie Federali Svizzere (FFS), noti anche con la denominazione di RAe TEE II, sono dei complessi automotori elettrici policorrente già impiegati per il servizio internazionale sulla rete Trans Europ Express (TEE).
Tali convogli furono i primi elettrotreni in grado di funzionare alimentati da tutti i principali tipi di corrente in uso sulla rete elettrificata europea e fecero servizio sulla rete TEE dal 1961 al 1989. Successivamente vennero modificati aggiungendo la seconda classe e utilizzati per servizi sulla rete Eurocity fino al 1999. Uno di essi, restaurato a cura della Fondazione per il patrimonio storico delle FFS, dal 2003 viene mantenuto in servizio per treni storici e rievocativi.
Quando il 2 giugno 1957 il Raggruppamento TEE iniziò la sua attività la rete ferroviaria europea era ancora in gran parte esercìta con la trazione a vapore, che solo in parte era già stata sostituita per le linee non elettrificate con la trazione Diesel. La rete elettrificata usufruiva di diversi sistemi di alimentazione. Pertanto erano necessari, specialmente per le relazioni internazionali, diversi cambi di locomotiva, con conseguenti perdite di tempo e scadimento della qualità dei servizi.
La necessità di garantire le elevate velocità previste dalle specifiche tecniche e d'esercizio costrinse, quindi, tutte le amministrazioni fondatrici della rete TEE a utilizzare dapprima degli autotreni Diesel.
Le FFS, per poter iniziare subito i nuovi servizi e per ridurre i costi d'acquisto del materiale rotabile, si accordarono con le Ferrovie Statali Olandesi (NS) per adottare gli autotreni Diesel-elettrici RAm 500 e DE 1000 coi quali, dal 1957 al 1964, si effettuarono le relazioni TEE Edelweiss, L'Étoile du Nord e L'Oiseau Bleu.
Il grande favore accordato dalla clientela ai servizi TEE spinse tutte le amministrazioni a estenderne rapidamente la rete, che nei primi anni era squilibrata geograficamente verso il nord Europa e toccava solo marginalmente la Svizzera. Inoltre la crescente estensione delle elettrificazioni delle reti limitrofe, insieme alle difficili caratteristiche planoaltimetriche di diverse linee, indusse le FFS a considerare la possibilità di introdurre, per le nuove relazioni verso la Francia, l'Italia, la Germania, il Lussemburgo e il Belgio e per quelle preesistenti, degli elettrotreni alimentabili con tutti i tipi di corrente in uso in Europa impiegati per il servizio internazionale sulla rete Trans Europ Express (TEE).
Nel 1957 la rete dei servizi TEE gravitanti sulla Svizzera fu inaugurata con le relazioni da Zurigo e Basilea per Parigi (sulla rete della SNCF), per Bruxelles via Strasburgo, Metz e Lussemburgo (sulle reti della SNCF, della CFL e della SNCB) e per Dortmund e Amburgo via Francoforte sul Meno (sulla rete della DB).
La presenza di linee ancora in parte esercite con la trazione a vapore o, se esercite con la trazione elettrica, alimentate con diversi tipi di corrente e di tensione, delle impegnative rampe del Lötschberg (27 mm/m), del San Gottardo (26 mm/m), del Sempione (25 mm/m) ed eventualmente dell'Alberg (33 mm/m), insieme alla necessità di garantire una velocità massima maggiore di quella tipica degli espressi dell'epoca e prevista in almeno 160 km/h se in pianura e di 75 km/h sulle linee di valico, non appena elettrificati i tronchi necessari spinse le FFS a preferire la soluzione migliore per tali servizi, ossia la sostituzione dei complessi Diesel con altri a trazione elettrica.
Poiché inoltre erano già noti i limiti di capienza e di prestazioni delle automotrici TEE FS ALn 442/448, fin dal 1959 le FFS proposero alle FS di unirsi a esse nell'acquisto degli elettrotreni TEE RAe 1050, ma le FS declinarono l'offerta. Tra le ragioni che spinsero le FS al rifiuto va citato il fatto che gli elettrotreni policorrente avrebbero potuto essere utilizzati immediatamente solo per il TEE Lemano (Milano Centrale-Geneve Cornavin), mentre ciò non sarebbe stato possibile per altre relazioni a causa del lento avanzamento del programma di conversione in corrente continua a 3 kV delle linee ancora elettrificate col sistema trifase e per la mancanza dell'elettrificazione su importanti parti della rete francese.
Le relazioni previste si sarebbero svolte sulle reti delle FFS (elettrificata a ca 15 kV, 16 2/3 Hz), delle FS (elettrificata a cc 3 kV) e della SNCF (elettrificata a ca 25 kV, 50 Hz e a cc 1,5 kV), con la complessità aggiuntiva dei diversi tipi di linea di contatto, che avrebbe potuto necessitare di otto tipi diversi di pantografi.
All'epoca del progetto sulla rete europea circolavano solo poche locomotive bicorrente da treno e di carattere ancora sperimentale: le SNCF BB 20101-20104 e le DB E 320 01, 11 e 21. Sussistevano pertanto molti problemi di progetto dei circuiti di trazione e ausiliari, di difficile soluzione in un'epoca in cui l'elettronica di potenza e in particolare la tecnica dei raddrizzatori stava avendo le prime applicazioni trazionistiche (tra il 1948 e il 1961 il numero delle locomotive alimentate in corrente alternata a 50 Hz con conversione a bordo passò, in tutto il mondo, da 34 a 1152) e dei motori di trazione che avrebbero dovuto essere alimentabili con diversi tipi di corrente.
Inoltre i diversi tipi di linee di contatto avrebbero implicato l'uso di sette, e forse otto, tipi diversi di pantografi, con le inevitabili complicazioni d'installazione, circuitali e di manutenzione. Pertanto le FFS decisero, d'intesa col Raggruppamento TEE, di coinvolgere nello studio dei pantografi l'Office de Recherches et d'Essais (ORE) dell'Union Internationale des Chemins de fer (UIC), pervenendo a un accordo che permise di ridurne il numero a quattro, tutti con differenti larghezze degli striscianti: due tipi per la corrente continua e due tipi per la corrente alternata.
Lo studio d'insieme dei nuovi elettrotreni fu affidato dalle FFS per la parte elettrica alla Maschinenfabrik Oerlikon e per la parte meccanica alla Schweizerische Industrie-Gesellschaft (SIG).
Il costo d'acquisto di ogni elettrotreno RAe 1050 fu di 4,25 milioni di franchi svizzeri (equivalenti a 620 milioni di lire italiane).
La configurazione d'insieme e le prestazioni furono stabilite d'intesa con le altre aziende ferroviarie e col Raggruppamento TEE.
In particolare fu definita una "composizione bloccata", comprendente in origine cinque elementi:
una carrozza anteriore, con cabina di guida, dotata di uno scompartimento salone con 42 posti
una carrozza motrice, contenente le apparecchiature elettriche, locali per il personale di bordo, per il servizio di dogana, la dispensa e la cucina
una carrozza posteriore, con cabina di guida, dotata di uno scompartimento salone con 42 postiA seguito del successo di pubblico riscontrato, nel 1965 le FFS decisero di aggiungere una sesta carrozza, prevista in sede di progetto, anch'essa dotata di 42 posti.
Le unità estreme del treno erano dotate di aggancio automatico tipo Scharfenberg, e i circuiti prevedevano la possibilità di comando multiplo dei due complessi consecutivi.
Dato il maggior gradimento da parte dei viaggiatori, determinato con apposite analisi di mercato, fu scelta una configurazione a salone unico (con l'eccezione della carrozza motrice e servizi, che a causa degli ingombri dovette essere con corridoio laterale). Inoltre, per consentire ai viaggiatori di osservare la linea e il panorama furono installate delle pareti divisorie trasparenti fra le cabine di guida e i vestiboli d'entrata.
Tutti i locali destinati ai passeggeri erano dotati di climatizzazione. Inoltre il passaggio tra le carrozze era protetto da mantici a tenuta d'aria e insonorizzati. Furono curati particolarmente l'illuminazione interna, effettuata con lampade fluorescenti, e l'arredamento, con poltrone affacciate con passo fra gli schienali di 2,10 m. Inoltre furono predisposti degli armadi guardaroba e delle grandi bagagliere, collocate in corrispondenza delle entrate.
La climatizzazione comportò la presenza di finestrini con cristallo fisso, con due lastre nella cui intercapedine era montata una tenda alla veneziana comandata elettricamente.
Fu definito un rodiggio (UIC) del tipo 2'2' per tutte le carrozze. Il veicolo motore aveva una massa di ben 102 t, e poiché le norme per la redazione dei progetti emanate dal Raggruppamento TEE imponevano un carico per sala massimo di 18 t per esso si optò per un rodiggio (A1A)(A1A).
I carrelli motori avevano lo stesso rodiggio di quelli degli autotreni Diesel TEE FFS-NS ma se ne differenziavano notevolmente. In particolare, a causa della grande potenza avevano le sale motrici alle estremità e una sala non motrice al centro. I diametri delle ruote motrici erano di 1110 mm e quelli delle ruote portanti erano di 940 mm per consentire l'alloggiamento dei motori alle estremità. Le travi portanti erano a struttura scatolare per utilizzarle quali passaggi dell'aria di ventilazione dei motori.
Dato il tipo di servizi da espletare fu particolarmente curato il sistema delle sospensioni primaria e secondaria, che fu integrato da "silentbloc" connessi ad ammortizzatori idraulici. Il complesso si dimostrò molto efficace nella riduzione delle vibrazioni, assicurando un buon comportamento in marcia dei singoli veicoli e dell'intero treno nonostante le notevoli masse, e un eccellente comfort per i viaggiatori.
Oltre ai consueti freni tramite il reostato del circuito di trazione e meccanici a ceppi e ad aria compressa, il treno fu dotato di freni elettromagnetici agenti per contatto con le rotaie.
Lo studio e la costruzione delle apparecchiature elettriche fu eseguito dall'Oerlikon, con le eccezioni dei raddrizzatori al silicio, sviluppati e costruiti dalla Siemens, e dell'impianto di condizionamento dell'aria, dovuto alla Brown Boveri.
Il circuito di trazione, dopo i pantografi, era costituito da un "circuito di esplorazione" (o "circuito tastatore") in grado di riconoscere il tipo di corrente presente nella linea di contatto e di segnalare al macchinista un eventuale errore d'inserzione dei circuiti. Esso, inoltre, impediva la chiusura dell'interruttore generale se il circuito a valle di esso non corrispondeva a quello alimentabile dalla corrente di linea.
A valle seguivano i due interruttori generali, per i due circuiti in corrente continua e in corrente alternata. A valle di quello per il circuito in corrente alternata c'era il trasformatore principale di trazione, ai cui circuiti secondari si connettevano i raddrizzatori del circuito di trazione e dei circuiti ausiliari.
Per consentire la circolazione sotto tutte le linee di contatto delle reti del "Raggruppamento TEE", a seguito delle ricerche preliminari condotte dall'ORE furono progettati e costruiti dalla Brown Boveri quattro pantografi che, grazie alla particolare geometria embricata dei bracci, poterono essere sistemati sull'imperiale il più vicino possibile all'asse di rotazione dei carrelli, ottimizzando al massimo la loro centratura rispetto alla catenaria. Essi erano posti sulla carrozza motrice ed erano numerati da 1 a 4 partendo da quelli collocati in corrispondenza della porta d'ingresso esterna.
I prototipi dei pantografi furono sottoposti a prove meccaniche ed elettriche da parte dei tecnici dell'ORE con la collaborazione di quelli delle aziende ferroviarie. In particolare quello per l'alimentazione a 3 kV cc fu provato, con la collaborazione dei tecnici delle FS e alla presenza di quelli delle FFS e della SNCF, montandolo sull'automotrice FS ALe 840.065. Le prove si svolsero nel 1959 sulle linee Rho-Domodossola e Monza-Chiasso.
La protezione generale del circuito di trazione era data dall'interruttore principale, progettato dalla Brown Boveri. Esso era azionato dall'aria compressa e distinto per i tipi di alimentazione:
quello per l'alimentazione a corrente continua era un extrarapido del tipo normale per tensioni di 3 kV;
quello per l'alimentazione a corrente alternata era dello stesso tipo di quelli utilizzati sulle locomotive e automotrici delle FFS e della SNCF.
La protezione contro gli errori di alimentazione veniva effettuata in due modi interdipendenti:
con un sistema di blocco che impediva la messa in presa contemporanea di due o più pantografi;
con un "circuito di esplorazione" che individuava il tipo di corrente e di tensione circolante nella linea di contatto e permetteva o impediva a seconda dei casi l'alimentazione dei circuiti di trazione e ausiliari.
Il trasformatore di trazione era unico per i due circuiti in corrente alternata a 15 e 25 kV. Era del tipo a colonne con circuiti magnetici a sezione circolare. La corrente per i motori e per il reostato di avviamento era derivata dall'avvolgimento secondario a bassa tensione. La potenza continua con alimentazione in corrente alternata a 16 2/3 Hz era di 2590 kVA; con alimentazione a 50 Hz era di 3375 kVA.
La necessità di ridurre la massa e l'ingombro fece adottare dei raddrizzatori statici costituiti da diodi al silicio. Essi costituivano i ponti di Graetz che alimentavano i motori di trazione ed erano composti da 168 cellule elementari, con una massa per ognuno dei complessi di 500 kg
I quattro motori di trazione erano del tipo a corrente continua alimentati a 1500 V. Se la marcia con alimentazione a 1,5 o a 3 kV cc non pose particolari problemi di progetto, non fu così per quella con alimentazione a ca monofase. Infatti, la necessità del suo raddrizzamento avrebbe implicato l'uso di "bobine di spianamento" di massa eccessiva. Il problema fu brillantemente risolto studiando dei motori alimentabili con corrente ondulata grazie a caratteristiche costruttive derivate da quelle dei motori monofase a collettore detti "motori diretti".
Grazie a tali accorgimenti fu possibile fare a meno delle bobine di spianamento, contenendo la massa di ognuno dei motori in 3,5 t. La potenza erogata da ognuno, con alimentazione a 1,5 kV e al 56% della velocità massima, si attestò su 568 kW. La tabella seguente riepiloga le prestazioni di ogni treno, nella composizione originale con quattro carrozze oltre la motrice, nelle varie condizioni di funzionamento.
Il funzionamento con i diversi tipi di alimentazione avveniva accoppiando i motori in serie-parallelo o parallelo nella marcia a corrente continua e alimentandoli con corrente raddrizzata nella marcia a corrente monofase; la regolazione della velocità avveniva con modalità diverse a seconda del tipo di corrente.
La frenatura elettrica era possibile con tutti i sistemi di alimentazione facendo funzionare i motori di trazione come generatrici a eccitazione indipendente sulle resistenze di avviamento e su una resistenza supplementare; la configurazione del circuito di frenatura reostatica prevedeva il collegamento in serie dei quattro indotti dei motori con le cinque resistenze e l'alimentazione dei quattro induttori, anch'essi collegati in serie, con la corrente di eccitazione fornita da una generatrice ausiliaria.
Nel funzionamento con alimentazione a corrente continua la marcia sotto la catenaria a 1,5 kV avveniva con le combinazioni dei motori in serie-parallelo o in parallelo, mentre nella marcia sotto la catenaria a 3 kV venivano utilizzate le combinazioni in serie o serie-parallelo.
L'avviamento poteva usufruire di 13 posizioni del controller e di 4 posizioni di shuntaggio (indebolimento di campo), avendosi quindi 10 posizioni di marcia economica (pieno campo più quattro gradi di indebolimento per ciascuna combinazione dei motori) per ognuna delle due tensioni di alimentazione.
Nel funzionamento con alimentazione a corrente monofase la marcia avveniva con i due motori di ciascun carrello collegati permanentemente in parallelo e alimentati da uno dei due gruppi raddrizzatori collegati al circuito secondario del trasformatore.
La regolazione della marcia era ottenuta per mezzo della selezione di prese multiple sull'avvolgimento secondario del trasformatore, com'era prassi comune sulle locomotive elettriche ed elettromotrici alimentate in corrente monofase, tuttavia per ridurre la massa e l'ingombro delle apparecchiature di trazione fu adottato il compromesso di combinare l'uso dei reostati per l'avviamento in corrente continua con il cambio di prese sul secondario del trasformatore, riducendo a 8 il numero di queste ultime.
Il passaggio dall'alimentazione a 15 kV 16⅔ Hz a quella a 25 kV 50 Hz avveniva cambiando un'ulteriore presa sull'avvolgimento secondario del trasformatore, il cui primario, privo di prese intermedie, era collegato direttamente all'interruttore principale.
La marcia sotto la catenaria a 15 kV poteva usufruire di 15 posizioni del controller (limitate a 11 sotto la catenaria a 25 kV), di cui 8 di marcia economica.
Per aumentare la sicurezza, in base alle normative tecniche delle reti su cui avrebbe circolato, il convoglio fu dotato:
del dispositivo vigilante del tipo Oerlikon per l'assicurazione delle presenza attiva del macchinista;
del dispositivo di frenatura automatica del tipo in uso sulla rete delle FFS per il caso di errato avvicinamento o superamento di un segnale disposto a via impedita;
dei sistemi di ripetizione in cabina dell'aspetto dei segnali della via dei tipi della SNCF e della SNCB.
I dispositivi di comando furono studiati in modo da semplificare, per quanto possibile, il lavoro del macchinista (all'epoca quasi tutte le aziende ferroviarie avevano già generalizzata la condotta con un solo agente di macchina). La condotta si effettuava nello stesso modo qualunque fosse il tipo di alimentazione e la manovella principale del controller aveva 5 posizioni di marcia e 1 di frenatura.
L'elevata frequentazione, specialmente sul TEE Cisalpin Milano-Parigi e viceversa, dopo avere costretto per alcuni anni a fare viaggiare due treni alla distanza di blocco l'uno dall'altro (nei primi anni la SNCF non autorizzò la marcia in doppia trazione) spinse la FFS a deliberare l'aggiunta di una sesta carrozza, portando i posti a sedere da 126 a 168 per convoglio. Gli elettrotreni modificati entrarono in servizio entro l'ottobre 1966.
I primi treni vennero consegnati in tempo per iniziare il servizio con l'entrata in vigore dell'orario estivo del 1961, secondo le seguenti cadenze:
il RAe 1054 fu consegnato il 29 giugno 1961.In conseguenza del successo tributato dai viaggiatori, oltre all'aggiunta della sesta carrozza le FFS decisero di ordinare un quinto treno che, numerato RAe 1055, entrò in servizio il 10 novembre 1967.
Il 5 ottobre 1962 il treno RAe 1053, che stava effettuando il Cisalpin, presso Montbard si scontrò con tre carri persi da un treno merci che lo precedeva a causa della rottura del gancio di trazione. La ricostruzione fu compiuta nell'inverno 1962-1963, e le FFS riuscirono a garantire il servizio nonostante la disponibilità di soli tre convogli.
Nel caso di guasti avvenuti durante il servizio e che non avessero compromessa la circolabilità, le norme FS prevedevano la possibilità che i RAe 1050 venissero trainati da locomotive dei gruppi E.428 o E.646, agganciate tramite un'apposita maschera che, di norma, era conservata a bordo degli elettrotreni. Il convoglio così composto poteva circolare senza limitazioni di velocità. Era inoltre prevista, tra l'altro, la possibilità che, in caso di guasto di alcuni dei motori (fino a due), i RAe 1050 potessero continuare la corsa. Di tutte le avarie e delle conseguenti necessità veniva informato il deposito locomotive di Milano Centrale (Greco), la stazione di confine da cui il treno doveva transitare e i competenti organi centrali delle FS, in particolare il Servizio Movimento e il Servizio Materiale e Trazione. Per tali vie venivano poi informate ufficialmente anche le FFS.
il TEE Cisalpin Parigi-Milano e viceversa, dal 1961 al 1974 (dal 1974 fu effettuato con locomotive e carrozze)
il TEE Ticino Zurigo-Milano e viceversa, dal 1961 al 1974 (dal 1974 fu effettuato con locomotive e carrozze)
il TEE Gottardo Zurigo-Milano, dal 1961 al 1988, con prolungamento fino a Genova nelle stagioni estive dal 1974 al 1979.A partire dal 1979 il ruolo degli elettrotreni sulla rete TEE cominciò a ridursi, e dal 1982 essi vennero utilizzati solo per il Gottardo sulla relazione Zurigo-Milano. Poiché per servirla era sufficiente un solo complesso gli altri, dal 1981 al 1983, vennero utilizzati per servizi interni sulla rete svizzera (una relazione fra Basilea e l'aeroporto di Zurigo per conto della Swissair e corse singole chieste da agenzie di viaggi), con due carrozze di prima classe declassate a seconda e mantenendo comunque il servizio di ristorante.
Già dal 1983 le FFS avevano stabilito di trasformare gli ex-TEE per adibirli a servizi interni e sulla rete Eurocity.
A metà del 1984 erano ancora in servizio gli elettrotreni RAe 1051, 1052, 1053. Il 1054 era fermo a causa di un incendio e il 1055, inservibile, era destinato a fornire pezzi di ricambio ai restanti. Questa situazione, che perdurò almeno fino al 1986, subì un'evoluzione negli anni successivi perché, a cavallo tra il 1988 e il 1989, tutti i cinque elettrotreni TEE RAe 1050 furono trasformati nella nuova versione EuroCity RABe 1050.
L'estensione dei servizi internazionali conseguente all'introduzione dei TGV policorrente, avendo permesso l'istituzione di una relazione Parigi-Losanna indusse le FFS a predisporre un collegamento Frasne-Berna per consentire la coincidenza con la nuova relazione. Esso terminò il 31 maggio 1987 in coincidenza coll'inizio di una relazione diretta, esercita dal TGV, tra Parigi e Berna.
Il TEE Gottardo Milano-Zurigo fu trasformato con l'orario invernale 1988-1989 in Eurocity con posti di prima e seconda classe. Il servizio continuò ad essere affidato agli elettrotreni policorrente svizzeri, modificati nell'arredamento interno e ridipinti nella nuova livrea grigia, che assunsero la nuova classificazione RABe 1050, che indicava con l'aggiunta della lettera B la presenza della seconda classe.
Gli ultimi tre elettrotreni policorrente ex TEE RABe 1050 cessarono il servizio regolare il 27 novembre 1999.
La manutenzione "di normale accudienza" (prima dell'inizio del turno, comprendente la pulizia ordinaria) veniva effettuata nei depositi dove i treni si fermavano per la notte, cioè Parigi e Milano (nel periodo di prolungamento del Gottardo a Basilea i treni rientravano comunque a Zurigo per la notte).
Dal 26 maggio 1974 per il Gottardo si passò transitoriamente da Milano a Genova. Alla sede manutentiva di Genova si aggiunsero Bruxelles per l'Iris e Zurigo (durante il pernottamento) per l'Edelweiss.
La manutenzione ordinaria, in officina, veniva eseguita a Zurigo dove il quarto treno, di riserva fuori turno, si fermava un giorno a rotazione (affiancato dal quinto dopo la sua immissione in servizio).
La manutenzione ciclica (grandi interventi con sostituzione o riporto allo stato di nuovo delle parti meccaniche ed elettriche) veniva effettuata dalla Haupt-werkstätte (Officina principale) delle FFS di Zurigo.
In Italia la condotta e la manutenzione furono affidate al personale e agli impianti del deposito locomotive di Milano Centrale.
Alla data della cessazione del servizio regolare (27 novembre 1999) le FFS avevano già in programma di riportare allo stato di origine uno di essi per effettuare treni storici.
Fu prescelto l'elettrotreno RAe 1053, che col concorso della società TEE-Classics venne riparato nell'officina BLS (Bern-Lötschberg-Simplon) di Bönigen da cui uscì nella prima metà del 2003 con la livrea originale rosso e crema, diventando così uno dei "fiori all'occhiello" della flotta dei treni storici FFS. Per il restauro furono utilizzati pezzi di ricambio ricavati dall'unità gemella RAe 1055, che venne successivamente demolita. Non venne però ripristinato l'arredamento originale, modificato al tempo della trasformazione in RABe 1050.
Il RAe 1053 è tuttora atto al servizio ed è assegnato alla Fondazione per il patrimonio storico delle FFS, che gestisce il parco museale delle FFS.
Tra il 2013 e il 2014 la società Stadler Rail, per conto della Fondazione per il patrimonio storico delle FFS, ha compiuto vari lavori di revisione del complesso conservato. Tra l'altro ha ripristinata l'alimentazione a 1,5 e 3 kV cc e 25 kV ca, in aggiunta a quella a 15 kV ca, unica mantenuta dopo la ritrasformazione da RABe a RAe.
I macchinisti e poi il personale d'officina del deposito locomotive di Milano soprannominarono gli elettrotreni RAe 1050 "Jolly", giacché, come la nota carta da gioco, essi erano estremamente versatili, generando l'idea dell'ubiquità.
Il RAe 1050 è stato oggetto di riproduzione da parte di cinque aziende specializzate: in scala HO da parte della Metropolitan nel 1976, della Lima nel 1986, della Märklin nel 2007 e della LS Models nel 2013; e in scala N da parte della Hobbytrain Kato nel 2010.
(DE) Robert Guignard, Klaus von Meyenburg, Die elektrischen Trans-Europ-Express-Züge der SBB, in Schweizerische Bauzeitung, vol. 80, nº 13, 1962,  pp. 205-224. URL consultato il 16 aprile 2014.
 Yves Machefert-Tassin, I diversi tipi di locomotive e di treni automotori policorrente (trad. di un articolo pubblicato in "Le Génie Civil", 15 giugno, 1º luglio e 15 luglio 1962), traduzione di Manlio Perilli, in Ingegneria Ferroviaria, vol. 18, 2, 3, 4, 1962,  pp. 175-185, 291-299, 397-409.
 Mario Cirillo, La rete dei treni "TEE" dopo 20 anni di esistenza ed il contributo essenziale delle ferrovie italiane alla sua creazione ed al suo continuo perfezionamento, in Ingegneria Ferroviaria, vol. 31, nº 4, 1978,  pp. 390-397.
Gli elettrotreni svizzeri TEE, in I treni oggi, vol. 7, nº 63, settembre 1986,  pp. 16-20.
 Lorena Tanel, Il nodo milanese e la decisione di una nuova "Centrale", in Tutto treno, vol. 6, nº 56, 1993,  pp. 22-25.
 Angelo Nascimbene, 60 anni di treni, in Tutto treno, vol. 6, nº 56, 1993,  pp. 52-67.
 Vittorio Mario Cortese, Nasce l'E.412 potentissima, in I treni, vol. 18, nº 182, 1997, 14-25. (pag. 18)
 Erminio Mascherpa, Un progetto di trent'anni fa, in I treni, vol. 18, nº 182, 1997,  pp. 16-17.
 Sergio Pautasso, RAe 1050 FFS. Il TEE policorrente, in Tutto treno, vol. 20, nº 208, 2007,  pp. 18-24.
 Angelo Nascimbene, Se l'ETR 300 chiedeva riserva, in Tutto treno & storia, nº 18, 2007,  pp. 60-65.
 Maurice Mertens, Jean-Pierre Malaspina, TEE. La leggenda dei Trans-Europ-Express, Salò, Editrice Trasporti su Rotaie, 2008, ISBN 978-88-85068-31-5. pp. 60–65
(DE) SBB Historic, su sbbhistoric.ch. URL consultato il 21 agosto 2011 (archiviato dall'url originale il 18 ottobre 2012).
(DE) RAe SBB Historic (PDF), su sbbhistoric.ch. URL consultato il 21 agosto 2011 (archiviato dall'url originale il 13 giugno 2013).

Le elezioni presidenziali nelle Filippine del 1965 si svolsero il 9 novembre. La sfida oppose il Presidente uscente, Diosdado Macapagal, e il senatore Ferdinand Marcos. Macapagal non ottenne la riconferma ed il suo vicepresidente, il Senatore Gerry Roxas, fu sconfitto da Fernando López. Per la massima carica si presentarono dodici persone, evento senza precedenti nella storia filippina, sebbene per nove di esse si trattasse di candidature di disturbo.
Marcos vinse con un margine di quasi un milione di voti. Sarebbe restato in carica ininterrottamente fino al 25 febbraio 1985, giorno del suo esilio forzato per le Hawaii per via della rivoluzione del Rosario.
 The Philippine Presidency Project, su pangulo.ph. URL consultato l'11 settembre 2015 (archiviato dall'url originale il 24 agosto 2007).

Gli elfi della notte (night elves), o kaldorei, sono una razza fittizia dell'universo di Warcraft creato da Blizzard Entertainment. Sono stati introdotti nel videogioco Warcraft III: Reign of Chaos e sono apparsi in tutti i titoli successivi e nel resto del materiale della serie, di cui sono divenuti una delle razze più caratteristiche. Sono una delle razze giocabili di World of Warcraft per la fazione dell'Alleanza fin dall'uscita del gioco.
Le origini degli elfi della notte sono state a lungo non ben definite: inizialmente, le fonti disponibili affermavano solo che una razza primitiva di umanoidi dalle abitudini notturne raggiunse le sponde del Pozzo dell'Eternità e vi si stabilì; solo più avanti è stato confermato che tali creature erano troll oscuri.
Questi vennero poi mutati dalle energie arcane del Pozzo, e si diedero il nome di kaldorei, che significa "figli delle stelle" nella loro lingua nativa. I kaldorei costruirono mano a mano un impero intorno alle rive del Pozzo, respingendo sempre di più i troll dai loro territori, e basando la loro cultura sull'adorazione della dea Elune. Risale proprio a questo periodo la millenaria inimicizia fra le razze degli elfi e dei troll.
Circa 10.000 anni prima della Prima Guerra, gli elfi della notte erano governati dalla regina Azshara: i kaldorei l'amavano alla follia, tanto da rinominare la loro capitale Zin-Azshari, cioè "La Gloria di Azshara". Sempre in quel periodo, assurse al potere una casta di elfi della notte che si diedero il nome di "Eletti" (Highborne) o quel'dorei ("figli di nobili origini" in darnassiano): essi si dedicavano allo studio del Pozzo dell'Eternità e delle sue energie arcane - scoprendo così in breve tempo la magia - e inoltre amministravano il regno in nome della regina; a causa dei poteri e dello status sociale dei quel'dorei, tra questi ultimi e i kaldorei non correva buon sangue.
Fu sotto il regno di Azshara che lo studio del Pozzo e della magia raggiunse il suo massimo, e il suo uso sconsiderato e senza limiti attirò ben presto l'attenzione del Titano Oscuro Sargeras.
Presentandosi come un venerabile dio, Sargeras convinse Azshara e il suo più importante consigliere, lord Xavius, ad aprire un portale su Azeroth affinché lui ed i suoi più fedeli luogotenenti potessero venire nel mondo e renderlo un posto perfetto, privo di qualsivoglia imperfezione, eliminando "tutte le razze inferiori". Gli Eletti aprirono così un portale nel Pozzo per permettere a Sargeras e ai suoi servitori, i demoni della Legione Infuocata, di accedere ad Azeroth. Xavius e molti degli Eletti vennero trasformati da Sargeras in satiri.
Di lì a poco si ebbero le prime vittime dei demoni, e iniziò la Guerra degli Antichi. Gli elfi della notte organizzarono la resistenza, guidata da lord Kur'talos Crinocorvo; alla morte di lui, il comando passò a lord Desdel Stareye, e successivamente a Jarod Cantombroso. Di grande importanza nel corso della guerra furono anche i gemelli Illidan e Malfurion Grantempesta e la sacerdotessa di Elune Tyrande Soffiabrezza.
Salvo una piccolissima minoranza, gli elfi erano ancora convinti che Azshara fosse innocente e prigioniera dei nemici. Nonostante le schiere pressoché infinite dei demoni, grazie all'aiuto dei draghi, dei tauren, dei terrigeni e degli Antichi Guardiani di Azeroth gli elfi della notte riuscirono a distruggere il portale attraverso cui arrivavano i demoni, che vennero così risucchiati nella Distorsione Fatua, e a vincere la guerra. Ciò causò però l'implosione del Pozzo, producendo un cataclisma di proporzioni colossali che causò un'improvvisa deriva dei continenti; tale evento venne ricordato come "la Frattura" (the Sundering). Azshara e buona parte degli Eletti vennero spediti in fondo al Grande Mare che si formò, e trasformati in naga.
Va precisato che questa parte della storia venne leggermente mutata da un viaggio nel tempo, come si narra nella Trilogia della Guerra degli Antichi di Richard A. Knaak.
Alla fine della guerra, Illidan, non volendo perdere la fonte di magia a cui aveva finora attinto, creò un nuovo Pozzo dell'Eternità in cima al Monte Hyjal. Per questo venne condannato ad essere imprigionato per l'eternità, sotto la sorveglianza di Maiev Cantombroso e del corpo appositamente creato delle Guardiane. Non volendo distruggere il secondo Pozzo per paura di ripetere il cataclisma appena avvenuto, gli Aspetti Draconici Alexstrasza, Ysera e Nozdormu piantarono sopra di esso l'Albero del Mondo Nordrassil, che garantì agli elfi della notte l'immortalità e l'immunità a malattie e debilitazioni. Nella società elfica si assistette ad una crescita d'importanza del druidismo, insegnato già precedentemente da Cenarius a Malfurion, e fortificato dal dono che Ysera aveva infuso nell'albero, cioè la connessione al Sogno di Smeraldo.
Gli elfi della notte cominciarono così a ricostruire una nuova società su ciò che restava del continente di Kalimdor, dove la magia arcana era completamente bandita: organizzazioni che avevano a che fare con essa, come le Guardie della Luna, furono sciolte. Un gruppo di quel'dorei che aveva abbandonato Azshara, guidato da Dath'Remar Solealto, rifiutò di cessare l'utilizzo della magia: dopo aver provocato una grande tempesta magica sopra la foresta di Valtetra nel tentativo di dimostrare il loro potere vennero esiliati da Malfurion; raggiunti i Regni Orientali via mare, questi quel'dorei sarebbero poi divenuti gli alti elfi. Non troppo tempo dopo la Guerra degli Antichi, alcune forze restanti della Legione furono riunite dai satiri, che attaccarono nuovamente gli elfi in una violenta guerra, detta Guerra dei Satiri. Gli elfi riuscirono a vincere anche questa guerra, e la minaccia della Legione venne spenta definitivamente, ma di nuovo al costo di molte vite elfiche, alcune delle quali perse anche a causa della follia dei druidi del branco tramutati in worgen; costituendo un grave pericolo, Malfurion fu costretto ad esiliare anche loro, rinchiudendoli nel Sogno di Smeraldo.
In seguito Malfurion si addormentò nel Sogno di Smeraldo e Tyrande rimase sola a governare gli elfi della notte. La Guerra degli Antichi aveva reso evidente il deterioramento dell'esercito elfico, che era guidato da nobili privi di esperienza, e ormai farne parte era più uno status symbol che un vero impegno di difesa del popolo. Tyrande sciolse così ciò che restava della vecchia armata e formò le Sentinelle, un gruppo di guerriere guidato da Shandris Piumaluna.
La Lunga Veglia proseguì ininterrotta per circa 9.000 anni, quando le orde del popolo insettoide qiraji emersero dal sottosuolo di Silitus per invadere Kalimdor, al comando del Dio Antico C'Thun. Gli elfi della notte si prepararono per respingerli con un esercito comandato dal druido Fandral Elmocervo e da suo figlio Valstann, dando il via alla Guerra delle Sabbie Mobili. Nonostante il rifiuto dei draghi di aiutare gli elfi nel conflitto, la guerra volse a loro favore fino a che Valstann, catturato dai comandanti dei qiraji, non venne ucciso di fronte agli occhi del padre. Con Fandral distrutto dal dolore, anche l'esercito degli elfi cominciò a cedere sotto i colpi dei qiraji. Solo con il tardivo aiuto dei draghi, in particolare di quelli bronzei, la guerra venne vinta. Anachronos, figlio ed erede di Nozdormu, diede a Fandral lo Scettro delle Sabbie Mobili, l'unico strumento che avrebbe potuto riaprire i cancelli di Ahn'Qiraj, la dimora di C'Thun e dei qiraji. L'elfo però, furioso, non volendo avere più nulla a che fare con Silithus, i qiraji e soprattutto i draghi, lo spezzò.
Dopo migliaia di anni, le Sentinelle scoprirono che degli intrusi si erano stabiliti nella foresta sacra di Valtetra, e ne stavano abbattendo gli alberi: si trattava degli orchi del clan Cantaguerra, in cerca di risorse per stabilire una nuova nazione a Kalimdor. Le Sentinelle passarono subito all'attacco, supportate da Cenarius e dai suoi figli, ma con il loro sgomento gli orchi, contaminati dai demoni, riuscirono ad uccidere il semidio.
Dopo aver risolto la contaminazione demoniaca, gli orchi guidati da Thrall e gli umani guidati da Jaina Marefiero si stabilirono nuovamente a Valtetra. Le Sentinelle, stavolta guidate da Tyrande stessa, assaltarono e distrussero un accampamento umano ma subito dopo la foresta venne assalita da un'armata di non morti e demoni, ed esse furono costrette alla ritirata. Tyrande scoprì anche che la Legione Infuocata era tornata, guidata dall'eredar Archimonde in persona, portando la Terza Guerra a Kalimdor, e si precipitò così a risvegliare i druidi e Malfurion; decise anche di liberare Illidan, pensando che potesse essere d'aiuto, nonostante l'esplicito divieto di Malfurion e la ferma opposizione delle Guardiane (molte delle quali vennero uccise da Tyrande stessa). Una volta liberato, Illidan consumò il potere del Teschio di Gul'dan, uccidendo il nathrezim Tichondrius ma diventando egli stesso un demone e devastando la regione di Vilbosco, venendo così nuovamente esiliato da suo fratello e anche da Tyrande.
Su consiglio del profeta Medivh, orchi, umani ed elfi della notte unirono allora le loro forze, riuscendo a sconfiggere la Legione durante la battaglia del Monte Hyjal, che tuttavia comportò la distruzione di Nordrassil. Senza l'Albero del Mondo, il dono di Nozdormu agli elfi, l'immortalità, andò perduto, e anche la connessione col Sogno di Smeraldo, garantita dal dono di Ysera, diventò difficoltosa.
La devastazione causata dalla Terza Guerra portò un grande cambiamento nella società elfica, abbandonando la divisione fra i sessi che fino ad allora aveva favorito le donne; ad esempio, l'accesso alla Sorellanza di Elune e alle Sentinelle venne aperto anche agli uomini.
Dopo la guerra, Fandral Elmocervo propose la creazione di un nuovo Albero del Mondo per sostituire Nordrassil, che si stava ancora riprendendo dalla battaglia del Monte Hyjal, così da riguadagnare l'immortalità perduta. Malfurion si oppose, dicendo che la natura non avrebbe mai benedetto un atto così egoista, e che senza la benedizione di Nozdormu l'immortalità non sarebbe ritornata comunque. Poco tempo dopo Malfurion ritornò a dormire nel Sogno di Smeraldo, da cui non fu più in grado di svegliarsi a causa dell'Incubo di Smeraldo: la leadership dei druidi passò quindi a Fandral.
Per prima cosa, egli convinse gli altri druidi a piantare un nuovo Albero del Mondo, Teldrassil, su un'isola al largo delle coste di Rivafosca: come previsto da Malfurion, Teldrassil non ricevette la benedizione degli Aspetti, che lo considerarono un atto d'arroganza, ma gli elfi costruirono comunque fra i suoi rami la città di Darnassus. Tyrande, pur essendo la leader ufficiale degli elfi della notte, doveva spartire buona parte del suo potere politico con Fandral, ma i due non andavano d'accordo, e i litigi erano frequenti; tale animosità era comunque nota solo ai diretti interessati e ad alcuni membri del Circolo Cenariano e della Sorellanza di Elune. In questo periodo, gli elfi della notte entrarono ufficialmente a far parte dell'Alleanza, partecipando alle sue campagne di guerra sia ad Azeroth che nelle Terre Esterne.
Un grande numero di elfi della notte entrò inoltre a far parte del Circolo Cenariano, un'associazione druidica neutrale, viaggiando nei più disparati territori per risanare la terra.
Tempo dopo la fine dei conflitti a Nordania, Fandral decise di convocare i druidi più potenti di Azeroth per risolvere il problema della corruzione di Teldrassil: in realtà Fandral era stato corrotto già da tempo dall'Incubo di Smeraldo, che gli si era presentato sotto le sembianze di suo figlio. Il finto Valstann - illudendolo che questo l'avrebbe riportato in vita - aveva indotto Fandral a fare in modo che Teldrassil venisse corrotto fin dall'inizio e ad avvelenare lentamente il dormiente Malfurion Grantempesta con un'erba chiamata "morrowgrain".
Grazie agli sforzi di Tyrande e Broll Orsomanto, Malfurion riuscì a liberarsi dall'Incubo e a svegliarsi, per poi distruggere il finto Valstann davanti agli occhi di Fandral. La "seconda morte" di suo figlio, insopportabile per l'elfo, lo distrusse psicologicamente; egli venne rinchiuso negli Eremi di Hyajl, ma il grosso della popolazione elfica rimase all'oscuro di questo avvenimento, rimanendo a domandarsi che fine avesse fatto Fandral.
In seguito a ciò, Ysera e Alexstrasza accettarono di benedire Teldrassil, terminando la sua corruzione; non essendo stato benedetto da Nozdormu, tuttavia, gli elfi della notte rimasero mortali.
Nel periodo precedente il Cataclisma, nella società elfica si riaffacciarono gli Shen'dralar, una casta di Eletti rimasta fino ad allora segregata a Maglio Infausto (a Feralas), che aveva continuato a praticare la magia arcana. L'arcimago Mordent Ombrapiatta cercò insistentemente di ottenere un'udienza con Tyrande, cosa molto difficile dato il rigetto degli elfi della notte verso la magia arcana, per tentare una riconciliazione; Mordent riteneva che nell'immediato futuro gli elfi della notte avrebbero avuto bisogno della conoscenza e delle abilità degli Eletti.
Dopo il risveglio di Malfurion, lui e Tyrande accettarono di reintegrare gli Eletti nella società elfica e permisero che gli elfi della notte fossero addestrati alle arti arcane; tale evento non venne percepito positivamente da tutta la società, tanto che alcuni dei suoi membri più radicali, come le Guardiane, cominciarono ad assassinare gli Eletti mietendo diverse vittime prima di essere fermate.
I rapporti già estremamente tesi degli elfi della notte con l'Orda si deteriorarono definitivamente dopo che Garrosh Malogrido divenne Capo di quest'ultima. Con l'apertura ufficiale delle ostilità fra Orda e Alleanza, gli elfi della notte subirono ingenti attacchi in buona parte dei loro territori. Il nord di Rivafosca venne invaso dai troll della tribù Lanciarotta, ma l'attacco venne respinto e la tribù quasi sterminata. Valtetra divenne un vero e proprio campo di battaglia, con assedi da entrambe le parti lungo tutto il territorio; in particolare, l'Orda riuscì ad espugnare e conquistare il Rifugio Vento Argentato. Un conflitto particolarmente cruento prese il via nelle Vette di Petrartiglio, dove un comandante dell'Orda rase al suolo un intero terreno di addestramento di druidi elfi, pacifici e indifesi, con una bomba gigantesca.
Gli elfi della notte accorsero inoltre in aiuto della popolazione di Gilneas, colpita dalla maledizione degli worgen e sotto attacco dai Reietti. Quando Gilneas venne evacuata, gli elfi della notte ospitarono la popolazione nei loro territori, Darnassus inclusa, un fatto eccezionale considerata la loro reclusività.
Oltre agli scontri con l'Orda, gli elfi della notte si trovarono a dover fronteggiare attacchi da parte delle forze degli Dei Antichi (senzavolto, nāga e cultisti del Martello del Crepuscolo) in molti dei loro territori, quali Valtetra, le Vette di Petrartiglio e Rivafosca. In quest'ultima regione venne distrutta la città portuale di Auberdine.
Numerosi elfi della notte furono impegnati fra i ranghi dei Guardiani di Hyjal, nei combattimenti che ebbero luogo poco tempo dopo contro il Martello del Crepuscolo e le forze di Ragnaros sul Monte Hyjal. Al soldo di Ragnaros figurano anche altri elfi della notte, facenti parte dei druidi della fiamma guidati dal corrotto Fandral Elmocervo.
Più avanti venne riscoperta Pandaria, e lo storico Vaeldrin, ritenendo che in quella terra si trovassero le Fonti della Giovinezza con le quali poter restituire l'immortalità agli elfi della notte, chiese a Tyrande di inviarvi una missione. Lei dapprima rifiutò, giudicandola troppo pericolosa e in definitiva non necessaria, ma in seguito ad una visione che le assicurava che una "grande luce" sarebbe stata trovata in quel viaggio, inviò nella Giungla di Krasarang un intero battaglione di Sentinelle; le Fonti della Giovinezza vennero poi effettivamente trovate, tuttavia avevano il potere di trasferire la vita da una persona all'altra, non di concedere l'immortalità.
A Pandaria venne anche rinvenuta la Campana Divina, un potente artefatto che gli elfi della notte riuscirono a recuperare e portare a Darnassus, da dove venne però trafugata da agenti dell'Orda. Successivamente, durante l'assedio di Orgrimmar (che avrebbe segnato la fine del conflitto fra le due fazioni), la stessa Tyrande guidò un'armata di elfi della notte per tenere impegnati i kor'kron davanti alle porte della città, permettendo alle forze dell'Alleanza e ai ribelli dell'Orda di proseguire al suo interno. In seguito al patto di non belligeranza tra la nuova Orda di Vol'jin e l'Alleanza, firmato dopo la sconfitta di Garrosh, Valtetra torna completamente sotto il controllo degli Elfi della Notte, i quali tuttavia promettono di cessare ogni tentativo di riconquista di Azshara.
Gli elfi della notte sono una razza umanoide, chiaramente basata sugli elfi classici presenti in molte altre ambientazioni fantasy. Sono alti in media 2,15 metri, molto più degli umani. La loro razza è contraddistinta da sopracciglia ed orecchie molto lunghe; il colore della pelle può variare in diverse tonalità di viola e blu, mentre i capelli hanno colorazioni viola, blu, bianche, verdi o, raramente, nere: molti elfi della notte hanno dei tatuaggi sul viso i quali hanno il significato di rito di passaggio e rappresenta il loro stretto legame con la natura. In caso d'imbarazzo, la pelle assume una colorazione nera. Essendo guerrieri per natura, gli elfi della notte mettono in risalto una muscolatura asciuttaː i maschi hanno torace e spalle larghe mentre le femmine sono agili e sinuose ma sempre forti.
I sensi degli elfi della notte sono molto acuti, e sono in grado di vedere perfettamente anche in condizioni di bassa luminosità; da dopo la perdita dell'immortalità, la durata media della vita degli elfi della notte è ancora di diverse migliaia di anni.
Gli occhi degli elfi della notte brillano di una luce argentata o dorata, caratteristica data dall'esposizione alla magia del Pozzo dell'Eternità; lo splendore degli occhi può rendere difficile, soprattutto da alcune angolazioni o sotto particolari condizione di luce, distinguere le loro pupille, che però sono presenti. In origine, occhi dorati erano molto rari e considerati segno che l'individuo avrebbe fatto grandi cose: sia Azshara che Illidan avevano occhi dorati, e il destino di questi due personaggi rivelò ben presto quanto questa teoria fosse falsa, e si comprese più tardi che gli occhi dorati erano un segno di grandi potenzialità druidiche, sebbene ciò non volesse dire che tali potenzialità fossero comprese o accettate; molti druidi nati con occhi argentati, inoltre, se li videro cambiare di colore dopo un lungo addestramento.
Un altro segno analogo è la crescita di corna da cervo sulla fronte, anche queste segno di un futuro grandioso. Alcuni elfi della notte nascono già con le corna (come Broll Orsomanto), mentre ad altri crescono successivamente (come a Malfurion Grantempesta).
Gli elfi della notte presentano alcune somiglianze con la razza dei troll, come le orecchie lunghe o il colore della pelle simile. Fin dall'inizio molti troll sostenevano la teoria che gli elfi della notte fossero in origine membri della loro razza, supportata anche dal fatto che essi stessi, prima dell'ascesa degli elfi della notte, dominavano gran parte del mondo. Gli elfi della notte comunque hanno sempre rigettato questa teoria, considerandola assurda e aberrante, originatasi solo perché i troll non sarebbero in grado di accettare di essere stati sconfitti da una razza diversa dalla loro. L'esploratore nano Brann Barbabronzea ha infine scoperto la verità da parte del risorto Cenarius, di Freya e del Tribunale delle Ere, rivelando che gli elfi della notte si sono evoluti dai troll oscuri grazie alle energie del Pozzo dell'Eternità.  Gli elfi della notte hanno la peculiarità di trasformarsi in fuochi fatui dopo la morte; tuttavia, esistono anche casi di elfi della notte che, dopo il decesso, sono diventati fantasmi "normali".
Anticamente, il governo elfico era una monarchia, che aveva come centro principale la città di Zin-Azshari. Il popolo era principalmente diviso in due caste: la gente comune e gli Eletti, o quel'dorei. Dopo la Guerra degli Antichi il vecchio sistema venne rigettato: tutte le organizzazioni che avevano a che fare con la magia arcana, come le Guardie della Luna, vennero sciolte. Molte delle ex Guardie della Luna aderirono al druidismo: dato che solo i maschi potevano entrare a far parte del corpo delle Guardie della Luna, la stragrande maggioranza dei primi druidi fu di sesso maschile, e di conseguenza le arti druidiche furono considerate per lungo tempo appannaggio esclusivamente maschile. La rigidissima divisione dei ruoli di genere (che impediva d'altro canto ai maschi di entrare nell'esercito o nel clero) era intrisa nella società elfica e, quando venne alleggerita, il cambiamento sociale fu tumultuoso; la separazione fra i ruoli, ad ogni modo, permase anche nel periodo successivo, e solo dopo la Terza Guerra la situazione cominciò a cambiare visibilmente.
In seguito alla Guerra degli Antichi, il governo degli elfi della notte si trasformò in una teocrazia, con la Sorellanza di Elune a detenere la maggior parte del potere: essendo stata una delle poche organizzazioni degli elfi della notte a sopravvivere al conflitto, fu ampiamente coinvolta nella ricostruzione della società dopo la guerra. Chi è a capo della Sorellanza di Elune è a capo degli elfi della notte: il ruolo è ricoperto da Tyrande Soffiabrezza sin dalla fine della Guerra degli Antichi. I druidi fanno parte di un'organizzazione neutrale, il Circolo Cenariano, tuttavia l'arcidruido degli elfi della notte è una figura importante nella loro società, ed è molto influente nelle scelte governative.
Prima della Guerra degli Antichi gli elfi della notte disponevano di un esercito regolare, guidato perlopiù da nobili. Esso era affiancato da altri gruppi militari: tra questi si ricordano le Guardie Lunari, che erano un corpo di incantatori volto alla difesa della capitale Zin-Azshari (esistevano corpi analoghi che proteggevano altre città, ma non erano ufficialmente riconosciuti dal governo), e i Cavalieri di Drago di Loreth'Aran, guerrieri che operavano assieme ai draghi verdi. Questi ultimi vennero distrutti completamente durante la Guerra degli Antichi, mentre l'esercito venne sciolto in seguito, così come le Guardie Lunari e tutte le organizzazioni simili.
Da dopo la Guerra degli Antichi gli elfi della notte dispongono di due forze militari: le Sentinelle e le Guardiane, entrambe nate in seno alla Sorellanza di Elune. Tali corpi militari hanno un proprio leader, che è però a sua volta sotto l'autorità del capo del governo elfico, cioè Tyrande.
Le Sentinelle (Sentinels) costituiscono il vero e proprio esercito degli elfi della notte, e sono sotto il controllo di Shandris Piumaluna. Sebbene i membri siano quasi tutti femmine elfe della notte, sono presenti anche maschi e, in alcuni casi, anche membri di altre razze, ad esempio worgen. I membri delle Sentinelle hanno come unico scopo la difesa del popolo e dei territori degli elfi della notte; l'addestramento è lungo, e aumenta ancora per le guerriere più esperte. Nonostante molte Sentinelle siano cadute durante la Terza Guerra, l'organizzazione conta ancora un buon numero di veterane.
Le Guardiane (Wardens) sono un corpo militare di élite molto più ridotto, che si occupa della sorveglianza delle prigioni come anche di dare la caccia ai criminali. Si formarono sotto la guida di Maiev Cantombroso dopo la Guerra degli Antichi, ed erano originariamente composte da volontarie della Sorellanza di Elune. Si aprirono successivamente anche a membri provenienti da altri ambiti (comunque rigorosamente donne), ma il gruppo non fu mai molto ampio. Esse vennero pressoché sterminate in parte dalla stessa Tyrande durante la liberazione di Illidan e in parte da quest'ultimo durante il suo inseguimento. Dopo la morte di Illidan nelle Terre Esterne Maiev fece ritorno a Darnassus, dove prese ad addestrare altre Guardiane; tuttavia lei e alcune sue luogotenenti si resero responsabili di alcuni delitti, così il gruppo venne nuovamente sciolto e riformato sotto il controllo di Jarod Cantombroso. Un'altra branca di Guardiane, guidata da Saynna Calcatuono e chiamata Custodi dell'Ombra (Shadow Wardens), è stata formata per sorvegliare la prigione di Elmocervo sul Monte Hyjal; tale gruppo ha partecipato attivamente durante la battaglia nelle Terre del Fuoco, schierandosi con i Guardiani di Hyjal.
Gli elfi della notte sono un popolo con una profonda affinità verso la natura, come i tauren; tra di loro è dunque molto importante la pratica del druidismo, ovvero l'arte di usare la magia legata alla natura, e i druidi sono dunque molto considerati.
L'architettura degli elfi della notte prende spunto da quella giapponese, come evidenziato da diversi edifici a torre estremamente simili al tempio di Yakushi-ji e a strutture chiaramente ispirate ai torii. Le rovine elfiche sparse un po' ovunque nel pianeta (specie a Kalimdor) e risalenti al periodo precedente la Guerra degli Antichi, invece, sono di chiara ispirazione greca classica.
Gli elfi della notte parlano il darnassiano (darnassian), lingua conosciuta anche da altre razze fra cui le driadi, i custodi della selva, le arpie e gli alberi arcani. Dal darnassiano si sono sviluppate altre lingue, il thalassiano (thalassian, parlato da alti elfi ed elfi del sangue) e il nazja (parlato dai naga); tuttavia, dati i pessimi rapporti con queste razze, gli elfi della notte ritengono offensive le comparazioni fra il darnassiano e le lingue da esso derivate. Molti elfi della notte conoscono inoltre la lingua comune (common).
Da tempo immemore fra gli elfi della notte è diffuso l'addestramento delle fiere, possenti creature feline che fungono sia da compagni per i cacciatori che da cavalcature, in special modo per le Sentinelle, costituendo un tassello importante della cultura degli elfi della notte.
Gli elfi della notte venerano diverse divinità ma una sopra a tutte, Elune; essa è riverita in particolare dalla Sorellanza di Elune, ma anche da tutta la popolazione, compresi i molti che seguono il druidismo. La loro cultura è talmente intrisa del culto di Elune che Elune-adore ("Che Elune sia con te") è un saluto comune non solo fra il clero, ma anche nel resto della popolazione.  Sono comunque diffusi un sentito rispetto ed una profonda venerazione per gli Antichi Guardiani, in particolare Malorne e Cenarius.
La Sorellanza di Elune è l'organizzazione più importante della società elfica, avendo anche il controllo sulle Sentinelle e sulle Guardiane. Dalla sua fondazione, essa accettava solamente membri di sesso femminile, e solo dopo la devastazione portata dalla Terza Guerra ha subìto una riforma, consentendo anche ai maschi di divenire sacerdoti (sebbene le sacerdotesse restino comunque la maggioranza). I membri della sorellanza, oltre alle arti sacerdotali, vengono anche addestrati al combattimento e alla tattica, e seguono e assistono l'esercito elfico durante le battaglie. Le sacerdotesse possono anche essere poste alla guida di un esercito.
Gli elfi della notte sono un popolo schivo: sebbene amichevoli verso i loro alleati, la loro intrinseca diffidenza verso le altre razze danneggia i loro rapporti; non mancano nella società elfica persone che disprezzano apertamente quelle che considerano "le razze inferiori", in alcuni casi anche personalità di rilievo, come Desdel Stareye, Fandral Elmocervo e Maiev Cantombroso. La società elfica tende inoltre alla seclusione, e atti di generosità come l'asilo dato agli worgen sono assai rari; non mancano comunque dimostrazioni di altruismo, come l'aiuto dato ai tauren per la riconquista di un loro avamposto nei Millepicchi. Costituiscono un caso particolare, inoltre, i Cavalieri di Drago di Loreth'Aran, un gruppo militare che era basato sull'attuale Isola di Brumacremisi, cooperante con lo stormo dei draghi verdi e che aveva ricevuto la benedizione della stessa Ysera; essi vennero però distrutti dallo stormo nero durante la Guerra degli Antichi.
Nonostante siano loro diretti discendenti, gli elfi della notte hanno un rapporto teso, quando non pessimo o addirittura ostile, verso gli alti elfi e gli elfi del sangue, a causa delle inconciliabili differente culturali. Sono pessimi anche i rapporti con la razza dei troll, fin dalla nascita della civiltà elfica, per non parlare dell'odio viscerale che serpeggia fra gli elfi della notte e i naga.
Nonostante abbiano lottato fianco a fianco con i guerrieri dell'Orda durante la Battaglia del Monte Hyjal, dopo la fine del conflitto gli elfi della notte tagliarono tutti i ponti con gli orchi a causa della precedente uccisione di Cenarius da parte di Grom Malogrido; molti elfi della notte, anzi, cominciarono a una vera e propria "caccia all'orco". L'odio verso gli orchi fu proprio uno dei fattori che spinse gli elfi della notte a supportare gli sforzi militari dell'Alleanza. La situazione con l'Orda passò da piccole scaramucce alla guerra aperta dopo che gli orchi, non più in grado di sostenersi con le risorse delle Savane e di Durotar, invasero Valtetra.
In Warcraft III: Reign of Chaos, dove sono introdotti per la prima volta, gli elfi della notte sono una delle quattro razze giocabili, assieme a umani, orchi e non morti; analogamente a umani ed orchi, di fatto gli elfi della notte sono una fazione più che una razza, dato che comprendono anche unità di razze differenti (nello specifico driadi, custodi della selva, giganti della montagna, fuochi fatui, alberi arcani, ippogrifi, chimere e draghi immaginari).
Mentre orchi e umani hanno mantenuto una giocabilità più simile a quella dei titoli precedenti, gli elfi della notte e i non morti hanno introdotto alcune caratteristiche di gioco nuove: ad esempio, gli elfi della notte necessitano di "intrappolare" la miniera con le radici di un Albero della Vita per poterne estrarre l'oro, operazione che i fuochi fatui effettuano sul posto; anche la legna viene immagazzinata direttamente dagli alberi, che non vengono consumati nel processo. Una buona metà edifici degli elfi della notte sono alberi arcani: il fuoco fatuo viene consumato nel processo di costruzione dell'albero, che può però attaccare i nemici e anche sradicarsi, spostarsi e ripiantarsi in un altro luogo.
Rispetto alle altre razze, le torri difensive degli elfi della notte (anch'esse alberi arcani) sono più lente e meno efficaci; ciò è compensato dalla capacità degli alberi arcani di attaccare, nonché dai poteri curativi dei pozzi lunari (strutture il cui scopo primario è fornire il cibo). Gli elfi della notte sono anche l'unica razza la cui unità difensiva di base (l'arciere) attacca a distanza anziché corpo a corpo; gli arcieri, insieme alle cacciatrici e agli eroi Sacerdotessa della Luna e Guardiana, possiedono la capacità di diventare invisibili, stando fermi, durante la notte.
I giocatori che utilizzano gli elfi della notte in World of Warcraft hanno a disposizione le classi di ladro, druido, cacciatore, sacerdote e guerriero. Con Wrath of the Lich King si è aggiunta anche la nuova classe del cavaliere della morte, con Cataclysm quella del mago, prima non accessibile ai personaggi elfi della notte, con Mists of Pandaria quella nuova del monaco e con Legion quella del Cacciatore di demoni.
La zona da cui partono i personaggi di questa razza è Teldrassil, per poi proseguire nella regione di Rivafosca, mentre la cavalcatura standard è la fiera. Gli elfi della notte conoscono i linguaggi comune e darnassiano, e dispongono dei seguenti tratti razziali:
Elusività (Elusiveness): riduce le possibilità di essere individuati quando Occultamento è attivo e aumenta la velocità di movimento quando occultati del 5%.
Occultamento (Concealment): quando attivata rende il personaggio occultato, diminuendo le probabilità di essere individuati da mob o giocatori avversari.
Rapidità (Quickness): riduce del 2% le possibilità di essere colpiti da attacchi in mischia o a distanza.
Resistenza alla Natura (Nature resistance): riduce del 2% le possibilità di essere colpiti da attacchi di tipo nature.
Spirito di Fuoco Fatuo (Wisp spirit): quando il personaggio muore, il suo spirito assume la forma di un fuoco fatuo, aumentando del 75% la velocità di movimento.
Tocco di Elune (Touch of Elune): il giorno offre 1% di critico e la notte 1% di celerità.
Gli elfi della notte erano originariamente basati sui drow, la nota razza di elfi dalla pelle scura tipica delle ambientazioni di Dungeons & Dragons. Ciò era più evidente in Warcraft III, dove la separazione dei ruoli di genere era simile a quella dei drow (donne al comando, guerriere e sacerdotesse, uomini incantatori).
Sebbene siano stati introdotti in Warcraft III (uscito nel 2002), riferimenti agli elfi della notte sono riscontrabili in altro materiale della serie ad esso precedente. Si fa riferimento a degli "elfi scuri" già in Day of the Dragon, edito nel 2001, e ai "kaldorei" in Lord of the Clans; la citazione più evidente è tuttavia ne L'ultimo Guardiano di Jeff Grubb, anch'esso datato 2001, dove Medivh racconta l'intera storia della Guerra degli Antichi.
Dalla loro comparsa in Warcraft III, gli elfi della notte sono divenuti una delle razze simbolo dell'universo di Warcraft. GameSpot riportò una critica positiva, riguardante il fatto che le razze degli elfi della notte e dei non morti introducevano alcune nuove ed interessanti meccaniche non presenti nei precedenti titoli della serie, riprendendo alcune caratteristiche da StarCraft.
Dall'uscita di World of Warcraft, la razza è divenuta particolarmente nota a causa dell'animazione di danza delle femmine, decisamente sensuale e ripresa dal video di J'en ai marre!, un singolo della cantante francese Alizée. A tal riguardo, una delle frasi scherzose ottenibili dagli stessi personaggi elfi della notte femmina è "*tono sarcastico*Oh, guarda, sto ballando di nuovo! *tono cupo*Spero che i tuoi amici stiano apprezzando lo spettacolo". In seguito ad una pubblicità di World of Warcraft dove l'attore Mr. T asseriva di essere un "night elf mohawk", un PNG elfo della notte con le sue fattezze è stato aggiunto nel gioco per un certo periodo e quel tipo di pettinatura è stato reso disponibile per i PG elfi della notte.
Jeff Grubb, L'ultimo Guardiano, Vivendi Universal Games Italia, 2001, ISSN 1724-2762.
 Richard A. Knaak, Il Pozzo dell'Eternità, Cles, Oscar Mondadori, 2007a, ISBN 978-88-04-56800-1.
 Richard A. Knaak, L'Anima dei Demoni, Cles, Oscar Mondadori, 2007b, ISBN 978-88-04-56886-5.
 Richard A. Knaak, L'Abisso, Cles, Oscar Mondadori, 2007c, ISBN 978-88-04-56887-2.
 Richard A. Knaak, Cuore di lupo, Borgaro Torinese, Panini Comics, 2011, ISBN 978-88-6589-337-1.
