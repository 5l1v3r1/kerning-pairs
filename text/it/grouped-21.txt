
Il Parma Perm' in russo: Парма Пермь? è una società cestistica avente sede nella città di Perm', in Russia. Fondata nel 2012, gioca nel campionato russo.
Disputa le partite interne nello Universal Sports Palace Molot, che ha una capacità di 7.000 spettatori.

Il termine è utilizzato a volte anche per indicare chi suona il contrabbasso prevalentemente in ambito jazz, rock o pop. Il bassista è da ritenersi l'equivalente del contrabbassista nelle formazioni classiche benché la tecnica sullo strumento e il repertorio si distacchino in maniera piuttosto rilevante tra bassisti e contrabbassisti.
Il bassista svolge, insieme al batterista, la funzione di cellula ritmica del gruppo. È infatti necessario uno spiccato senso del ritmo per suonare questo strumento. Il bassista si occupa dell'accompagnamento ritmico-melodico all'interno della band, ciò non preclude tuttavia esecuzione di un assolo o di intraprendere la carriera di solista come hanno fatto bassisti come Jaco Pastorius, Stanley Clarke, Marcus Miller, John Patitucci.
Il bassista dispone di diverse versioni dello strumento da utilizzare a seconda del genere o del brano specifico. Oltre al basso a 4 corde (la versione classica dello strumento, diretto discendente del contrabbasso) che può essere elettrico o acustico (o anche elettroacustico), esiste il basso a 5 corde (con una corda di Si più grave rispetto a quello a 4 corde) e il basso a 6 corde (che aggiunge una corda di Do più acuta oltre alla corda di Sol); all'interno della gamma dei bassi a 4,5 o 6 corde troviamo le versioni Jazz Bass, Rock Bass, ecc.
Una menzione particolare spetta alla versione fretless, un basso con il manico senza tasti analogo quindi a quello del contrabbasso, il cui utilizzo è frequente nella musica fusion.
Dizionario enciclopedico universale della musica e dei musicisti, Torino, UTET, 1983

Batasuna (pronuncia: batásuná, in basco unità) è stato un partito politico attivo nelle regioni spagnole di Navarra e dei Paesi Baschi e nel dipartimento francese dei Pirenei Atlantici (territori noti come Euskal Herria). Si denominava indipendentista, socialista, femminista e ambientalista. Tra i suoi obiettivi prioritari c'era la creazione di uno stato socialista che portasse prima all'autodeterminazione e poi all'indipendenza del Paese basco dallo Stato spagnolo e da quello francese.
Considerato dalla magistratura spagnola il braccio politico dell'organizzazione armata ETA, ha goduto, fin quando non è stato dichiarato illegale, di circa il 10% dei voti nelle aree basche spagnole. Nel corso degli anni ha cambiato più volte il suo nome (Herri Batasuna, Euskal Herritarrok, Batasuna), per aggirare i divieti posti dallo Stato spagnolo. Nelle elezioni regionali del 2005 Batasuna ha invitato i propri elettori a votare per il Partido Comunista de las Tierras Vascas (EHAK, la sua sigla in lingua basca o euskera vuol dire Euskal Herrialdeetako Alderdi Komunista), che molti considerano un mero prestanome dello stesso Batasuna.Il suo status politico è sempre stato molto controverso. Il parlamento spagnolo aveva iniziato nell'agosto 2002, sia pure in assenza di un totale consenso, un processo per giungere alla dichiarazione di illegalità del Batasuna.
Contestualmente, in un procedimento parallelo, il giudice Baltasar Garzón ne aveva disposto la sospensione dopo che l'attività di intelligence aveva accertato gli stretti rapporti intercorrenti fra il partito stesso e l'ETA. Infine, il Tribunal Constitucional - in virtù degli accertati legami con almeno una parte dell'ETA - ha dichiarato Batasuna illegale il 18 marzo 2003. In Francia, invece, Batasuna fu ancora un partito legale.
Gli Stati Uniti considerarono Batasuna a tutti gli effetti una organizzazione terroristica dal maggio dello stesso 2003 e a questa risoluzione giunsero anche un mese dopo i paesi dell'Unione europea.
Il 3 gennaio 2013 due suoi membri, Maite Goyenetxe e Jean Claude Aguerre annunciano la dissoluzione a Bayonne (Francia).
I membri di Batasuna, o comunque gli aderenti a movimenti o partiti politici nazionalisti baschi, si definivano col termine abertzale.

La battaglia del fiume Bzura (anche conosciuta come battaglia di Kutno o controffensiva della Bzura) fu un importante combattimento avvenuto durante l'invasione tedesca della Polonia, tra il 9 ed il 19 settembre 1939, tra l'esercito polacco e la Wehrmacht tedesca, durante la seconda guerra mondiale.
Fu la battaglia più grande tra quelle combattute durante la campagna di Polonia ed ebbe luogo ad ovest di Varsavia, presso il fiume Bzura. Dopo un primo iniziale successo il contrattacco polacco fallì di fronte alla superiorità della Wehrmacht, dotata di moderne divisioni corazzate (Panzer-Division) che le garantirono una maggiore potenza di fuoco ed una mobilità fino a quel momento sconosciuta agli eserciti di tutto il mondo.
L'esito della battaglia consentì alle truppe tedesche di fare un grande numero di prigionieri e di rivolgere nuovamente l'attenzione alla capitale polacca.
Il piano tedesco di invasione della Polonia, il cosiddetto "Fall Weiß", o "Caso bianco", che sarebbe dovuto iniziare il 26 agosto 1939, venne attuato alle ore 04.45 del 1º settembre 1939; tale piano prevedeva lo schieramento di due gruppi di armate: l'Heeresgruppe Nord, comandato dal generale Fedor von Bock, il quale comprendeva la 3ª armata, comandata dal generale Georg von Küchler e la 4ª armata, comandata dal generale Günther von Kluge, per un totale di circa 630.000 uomini, con il compito di invadere il corridoio di Danzica per piegare quindi a sud verso Varsavia, e l'Heeresgruppe Süd, comandato dal generale Gerd von Rundstedt, che comprendeva l'8ª armata, comandata dal generale Johannes Blaskowitz, la 10ª armata, comandata dal generale Walter von Reichenau e la 14ª armata, comandata dal generale Wilhelm List, per un totale di 886.000 uomini, con l'incarico di occupare la regione della Slesia, puntando anch'esso verso la capitale.
Nel settore sud dello schieramento tedesco l'8ª armata avanzò in direzione di Łódź, con il duplice compito di contribuire ad accerchiare le forze polacche presenti nel settore di Poznań e di proteggere il fianco sinistro della 10ª armata che puntava verso Varsavia, mentre la 14ª armata si dirigeva in direzione di Cracovia; la 1ª divisione corazzata il 2 settembre travolse la 7ª divisione di fanteria polacca superando il fiume Warta ed il 5 settembre la 10ª armata aveva già percorso metà della distanza che la separava da Varsavia; sul suo fianco sinistro l'8ª armata si stava approssimando a Łódź e la 14ª armata aveva già raggiunto i sobborghi di Cracovia. Sul fianco sinistro dell'8ª armata tuttavia si stavano raggruppando le truppe polacche dell'armata di Poznań, che si stava ritirando verso est, e ciò che restava dell'armata della Pomerania, in ripiegamento dal corridoio verso sud, le quali, ricevuta l'autorizzazione dal maresciallo Edward Rydz-Śmigły, il 9 settembre la attaccarono nei pressi di Kutno.
Rydz-Śmigły sperava di alleggerire la pressione sull'armata Łódź dando inoltre tempo ai reparti di ritirarsi con più ordine verso la capitale e la Vistola. Gerd von Rundstedt, comandante del gruppo d'armate Sud tedesco, mise in guardia Blaskowitz da un possibile contrattacco polacco sul suo fianco settentrionale, ma questi, anche ascoltando il servizio di spionaggio che riferì, erroneamente, che l'armata Poznań era stata spostata ad est via treno, non prestò molta attenzione al pericolo e spinse la 24ª e 30ª divisione fanteria verso est.Il 9 settembre la 14ª, 17ª e 25ª divisione fanteria polacche, protette ai fianchi dalle brigate di cavalleria Podolska e Wielkopolska, attaccarono a sud di Kutno sfondando, non senza difficoltà, le linee tedesche a Piątek e Łęczyca ed obbligando la 30ª divisione fanteria tedesca alla ritirata lasciando indietro 1.500 prigionieri. Von Runstedt sfruttò la situazione a suo vantaggio e cercò di circondare le concentrate forze polacche richiamando la 1ª e la 4ª divisione corazzata dai sobborghi di Varsavia, ordinando loro di sbarrare ogni accesso alla capitale all'armata Poznań. Nel giro di due giorni la Wehrmacht ristabilì la superiorità numerica e l'offensiva polacca era ormai terminata. Il comando supremo di Rydz-Śmigły, vista la situazione, chiese a Kutrzeba di aprirsi una strada per Radom e ripiegare in Romania, ma Kutrzeba, in netta inferiorità numerica, ritenne più saggio spingersi ad est, verso Varsavia, passando per il poco difeso varco di Sochaczew assieme ad alcuni reparti dell'armata della Pomerania.Kutrzeba venne però anticipato dal XVI corpo d'armata tedesco che, con l'appoggio in forze della Luftwaffe, continuò a stringere la sacca in cui erano rimase bloccate le divisioni polacche. Kutrzeba, il 16 settembre, diede disposizioni per evacuare la zona attraverso Sochaczew, ma solo due divisioni di fanteria (la 15ª e la 25ª) e i superstiti delle brigate di cavalleria Podolska e Wielkopolska riuscirono a trovare rifugio nella foresta di Kampinos. Chi rimase nella morsa tedesca si arrese definitivamente il 18 settembre, anche se reparti isolati continuarono a combattere fino al 21 settembre. I tedeschi fecero più di 100.000 prigionieri e annientarono praticamente le armate Poznań e Pomerania.
La battaglia del fiume Bzura, pur registrando l'unica breve crisi nel dispositivo tedesco, dovuta all'inaspettato attacco sul fianco dell'8ª armata, si concluse con la sconfitta di 19 divisione polacche, le quali costituivano la prima linea di difesa del paese, ed inoltre fu la prima grande battaglia di accerchiamento della seconda guerra mondiale; da parte polacca è da rilevare che l'impegno delle truppe tedesche, durato circa una settimana, consentì alle armate di Varsavia e Lublino di guadagnare tempo per approntare le difese della capitale, in attesa di un intervento da parte degli Alleati che tuttavia non arrivò.
La battaglia, al pari di tutta la campagna di Polonia, mise in evidenza il nuovo concetto tedesco di "guerra mobile", o guerra di movimento, basato sull'attività congiunta delle forze corazzate ed aeree, che consentiva rapide avanzate ed azioni in profondità alle spalle dello schieramento nemico, mentre la fanteria sarebbe intervenuta successivamente per completarne l'accerchiamento e la distruzione; di contro essa dimostrò la staticità polacca, basata sul concetto di difesa utilizzato durante la prima guerra mondiale, unito alla frammentarietà delle linee di comunicazione, che limitarono fortemente i contatti tra il comando e le truppe in linea..
 AA.VV., La Storia, La Biblioteca di Repubblica, L'età dei totalitarismi e la seconda guerra mondiale, vol. 13, De Agostini, 2004.
 Basil H. Liddell Hart, Storia militare della seconda guerra mondiale, 2009ª ed., Milano, Oscar Storia, Mondadori, 1970, ISBN 978-88-04-42151-1.
 Steven J. Zaloga, L'invasione della Polonia - la guerra lampo, Rzeczpospolita, 2008, ISSN 1974-9414.

La battaglia del Golfo di Leyte fu uno scontro aeronavale del teatro del Pacifico della seconda guerra mondiale che, fra il 23 e il 26 ottobre 1944, vide fronteggiarsi le forze alleate e quelle dell'Impero giapponese. Si svolse circa 200 miglia al largo dell'omonima isola filippina in quattro scontri principali (la battaglia per il Mar di Sibuyan e quelle dello Stretto di Surigao, dell'isola di Samar e di Capo Engaño) oltre a diversi scontri minori.
Citata talvolta come battaglia per il Golfo di Leyte e negli Stati Uniti anche come seconda battaglia del mare delle Filippine, è generalmente considerata la più grande battaglia navale della seconda guerra mondiale ed anche, secondo alcune stime, la più grande battaglia navale della storia moderna, in termini di stazza totale delle navi coinvolte. La battaglia è inoltre la prima in cui aerei giapponesi attaccarono i nemici impiegando la tattica kamikaze.
Il 20 ottobre 1944 le truppe statunitensi invasero l'isola di Leyte con l'obiettivo strategico di isolare il Giappone dai territori del Sud-est asiatico sottoposte al suo dominio, sottraendogli in tal modo essenziali rifornimenti industriali, in particolare la gomma e il petrolio provenienti dalle Indie orientali olandesi. In risposta all'invasione statunitense dell'isola, la Marina imperiale giapponese mobilitò la quasi totalità delle sue rimanenti unità navali maggiori, nel tentativo di ribaltare l'esito dello scontro, ma fu respinta dalla Terza e dalla Settima Flotta della Marina degli Stati Uniti. La marina imperiale giapponese fallì quindi il proprio obiettivo e subì perdite molto ingenti, precludendosi la possibilità di disporre nelle fasi successive della guerra di una flotta in grado di affrontare una nuova battaglia contro le forze aeronavali alleate. La maggior parte delle più grandi unità sopravvissute, a causa della scarsità di carburante disponibile e di equipaggi aerei, finì per rimanere inattiva presso le proprie basi fino al termine della guerra nel Pacifico.
Le campagne alleate condotte dall'agosto 1942 al marzo del 1944 avevano respinto le forze giapponesi da molte delle loro posizioni insulari del Pacifico meridionale e centrale, isolando al contempo diverse basi (soprattutto quella aeronavale di Rabaul). Nel giugno 1944 una serie di sbarchi anfibi appoggiati dalla Fast Carrier Task Force della Quinta Flotta statunitense riuscì a occupare le Isole Marianne Settentrionali. In questo modo fu infranto il più interno degli anelli strategici di difesa del Giappone e gli Alleati conquistarono una base, da cui i bombardieri statunitensi a lungo raggio B-29 Superfortress avrebbero potuto operare contro il territorio metropolitano nipponico. I giapponesi contrattaccarono poco dopo la riuscita degli sbarchi, impegnando gran parte della loro flotta da combattimento ma nella battaglia del Mare delle Filippine la marina statunitense distrusse tre portaerei nipponiche e circa quattrocento aerei, lasciando la Marina imperiale giapponese (Dai-Nippon Teikoku Kaigun) con una forza aeronavale molto indebolita e priva di equipaggi esperti.
Per le operazioni successive il capo delle operazioni navali, ammiraglio Ernest King, e altri membri dello stato maggiore congiunto suggerirono l'isolamento delle forze giapponesi nelle Filippine ed un attacco principale a Formosa, per dare agli alleati il controllo delle rotte marittime tra il Giappone e l'Asia meridionale. Il generale Douglas MacArthur preferiva tuttavia un'invasione delle Filippine, poiché anch'esse si trovavano lungo le rotte di rifornimento verso il Giappone, inoltre lasciarle in mano alle truppe d'occupazione sarebbe stato un colpo al prestigio statunitense, visto che l'arcipelago era stato sotto il dominio statunitense dal 1898 e l'invasione nipponica era avvenuta nonostante un accordo di difesa e assistenza militare che impegnava gli Stati Uniti con le Filippine. Nel marzo 1942 poi lo stesso MacArthur era stato obbligato a lasciare il comando dell'arcipelago davanti all'avanzata giapponese, formulando però l'intenzione di ritornare: il generale riteneva perciò un punto d'onore adempiere il suo impegno e riconquistare le Filippine con una campagna terrestre.
Infine, la considerevole potenza aerea che i giapponesi avevano accumulato nelle Filippine, sia come aviazione basata a terra che come aviazione navale, era ritenuta un pericolo per i movimenti navali alleati da molti alti gradi esterni allo Stato maggiore congiunto (compreso il comandante in capo della Flotta del Pacifico ammiraglio Chester Nimitz) e impossibile da ignorare. Tuttavia, i piani iniziali di Nimitz e MacArthur erano contrastanti: l'ammiraglio propendeva per l'invasione di Formosa, dato che ciò poteva tagliare le linee di rifornimento verso il sud-est asiatico; l'isola poteva anche servire da base per un'invasione della Cina, che MacArthur però reputava non necessaria. Un incontro tra i due alti ufficiali e il presidente Roosevelt servì a confermare le Filippine come obiettivo strategico, ma ebbe meno influenza di quanto si sia talvolta sostenuto nella decisione finale d'invadere l'arcipelago. Nimitz alla fine cambiò idea e concordò con il piano di MacArthur.
Forse la considerazione più decisiva contro il piano Cina-Formosa, come ipotizzato dall'ammiraglio Ernest King e da altri, fu che l'invasione di Formosa avrebbe richiesto una quantità di forze terrestri molto più grande di quelle disponibili nel Pacifico alla fine del 1944, e non sarebbe stata praticabile fin quando la sconfitta della Germania non avesse reso disponibili ulteriori divisioni alleate che potessero essere trasferite in Estremo Oriente.
In ogni caso, nell'area Formosa-Filippine-isole Ryūkyū-Giappone meridionale erano presenti oltre 1 200 aerei da combattimento della marina e dell'esercito imperiale (l'aviazione nipponica non esisteva come forza armata indipendente) che costituivano una seria minaccia per le forze navali alleate; pertanto venne deciso dallo stato maggiore statunitense di eliminare o comunque ridimensionare questa minaccia, attuando dal 10 al 20 ottobre una serie di attacchi contro le basi aeree di Formosa e delle Filippine utilizzando le portaerei di squadra della Task Force 38 (il braccio operativo della Terza Flotta USA), in quella che prese il nome di battaglia aerea di Formosa.
Come testa di ponte per la riconquista delle Filippine venne quindi scelta l'isola di Leyte, nella parte centrale dell'arcipelago: il trasporto della forza d'invasione e l'appoggio navale ravvicinato sarebbero stati forniti dalla Settima Flotta, comandata dal viceammiraglio Thomas Kinkaid e comprendente anche unità della Royal Australian Navy. La Terza Flotta dell'ammiraglio William Halsey, con le portaerei della Task Force 38 (la "Fast Carrier Task Force" del viceammiraglio Marc Mitscher) come componente principale, avrebbe invece fornito una copertura a distanza alla Settima Flotta e appoggio all'invasione, attaccando le basi aeree nemiche e qualsiasi forza navale che avesse cercato di ostacolare gli sbarchi.
Nel quadro degli attacchi preventivi, e per sviare l'attenzione giapponese dalle Filippine, il 12 ottobre 1944 la Terza Flotta statunitense dell'ammiraglio Halsey iniziò una serie d'incursioni lanciate dalle portaerei contro Formosa e le isole Ryūkyū, con l'idea di assicurarsi che gli aerei di base in loco non potessero intervenire negli sbarchi a Leyte; il comando nipponico rispose lanciando ondate di attacchi aerei contro le portaerei della Terza Flotta, e in quella che Morison riporta come una «lotta dura ed estenuante tra aerei basati sulle portaerei e aerei di base a terra» i giapponesi furono sconfitti perdendo oltre 500 velivoli in tre giorni, quasi l'intera forza aerea della regione. Altre azioni diversive videro un bombardamento dell'Isola Marcus il 9 ottobre ed incursioni delle portaerei britanniche contro le isole Nicobare tra il 17 ed il 21 ottobre.
Un grave e fondamentale difetto di questo piano fu che gli Alleati non avrebbero avuto un comandante navale in capo dell'operazione: la Settima Flotta era posta sotto l'autorità del generale MacArthur, mentre l'ammiraglio Halsey dipendeva da Nimitz. Questa mancanza di un comando unificato, assieme a problemi di comunicazione, avrebbe prodotto una crisi e rischiato di provocare un disastro strategico per le forze alleate.
Le opzioni Alleate erano chiare anche alla Marina imperiale giapponese. Il comandante della Flotta combinata Soemu Toyoda preparò quattro "piani vittoriosi" (捷１号作戦, Shō ichigō sakusen): Shō-Gō 1 era un'importante operazione navale nelle Filippine, mentre Shō-Gō 2, Shō-Gō 3 e Shō-Gō 4 erano, rispettivamente, risposte agli attacchi aerei portati dagli statunitensi su Formosa, le isole Ryūkyū e le isole Curili. L'alto comando nipponico riteneva più probabile un'invasione delle Filippine, con Leyte come primo obiettivo, ma senza averne la certezza non potevano essere prese misure preventive e quindi in ogni caso il contrattacco giapponese sarebbe arrivato a sbarchi ultimati. La velocità di reazione giapponese era compromessa anche dalla dispersione delle sue risorse navali: gli attacchi dei sommergibili Alleati alle rotte commerciali nipponiche avevano pregiudicato a tal punto i rifornimenti di carburante diretti in Giappone, da obbligare il grosso della Flotta combinata a trasferirsi nella base di Singapore, più vicina ai pozzi petroliferi del Borneo; solo la squadra delle portaerei era rimasta nelle acque giapponesi, onde permettere l'addestramento dei piloti di rimpiazzo.
Con l'inizio dell'invasione statunitense delle Filippine, la marina giapponese passò al piano Shō-Gō 1; le gravi perdite di velivoli patite negli scontri su Formosa obbligarono i giapponesi a rivedere il piano originario: sebbene si facesse comunque molto affidamento sugli aerei di base a terra per indebolire le forze statunitensi, la flotta d'invasione doveva essere attaccata e distrutta da una squadra navale di superficie, cosa difficile da realizzare finché le portaerei di Halsey incrociavano in zona. Si decise quindi di attirare la Terza Flotta lontano da Leyte con uno stratagemma: la squadra portaerei del vice ammiraglio Jisaburō Ozawa (3ª Flotta o Forza settentrionale) avrebbe incrociato al largo di Luzon, facendo da esca per indurre Halsey a muovere verso nord. Una volta che questi si fosse allontanato, la Flotta combinata proveniente da Singapore sarebbe piombata nell'area degli sbarchi con una manovra a tenaglia: la 2ª Flotta o Forza centrale dell'ammiraglio Takeo Kurita, comprendente le unità principali della flotta, avrebbe percorso lo Stretto di San Bernardino arrivando da nord, mentre la più piccola Forza meridionale dell'ammiraglio Shōji Nishimura (distaccata dal grosso agli ordini di Kurita) sarebbe arrivata da sud attraverso lo stretto di Surigao; poiché l'unità di Nishimura era piuttosto debole, prima dell'azione sarebbe stata rinforzata da una quarta squadra navale proveniente dal Giappone, la 5ª Flotta guidata dall'ammiraglio Kiyohide Shima.
Gli adattamenti dell'ultimo minuto causarono diversi problemi: non c'era un comandante unico, ciascun ammiraglio giapponese aveva un'idea vaga dei movimenti degli altri gruppi, Nishimura e Shima non avevano istruzioni su come collaborare, e gli aerei di base a terra non erano in grado di fornire protezione alle navi nipponiche perché inviati ad attaccare quelle statunitensi. Era altamente probabile che si arrivasse alla distruzione di una o più delle forze attaccanti, ma Toyoda spiegò in seguito la cosa nel seguente modo:
All'alba del 17 ottobre 1944 unità speciali dei Ranger statunitensi iniziarono ad attaccare le postazioni di artiglieria costiera giapponese che presidiavano l'accesso al Golfo di Leyte: a Tokyo l'ammiraglio Toyoda interpretò queste azioni come il preludio agli sbarchi Alleati a Leyte e alle 8:09 emanò l'allerta per il piano Shō-Gō 1 a tutte le unità giapponesi, anche se l'ordine esecutivo finale fu emesso alle 11:00 del 18 ottobre; all'1:00 del 18 ottobre la Flotta combinata lasciò Singapore alla volta della baia del Brunei, dove si rifornì ed attese gli ordini definitivi. All'alba del 20 ottobre le forze statunitensi diedero il via agli sbarchi a Leyte, stabilendo rapidamente una solida testa di ponte; contemporaneamente, quello stesso pomeriggio, le portaerei di Ozawa lasciarono il Giappone alla volta di Luzon, passando inosservate attraverso la linea di rilevamento dei sommergibili Alleati. Alle 8:00 del 22 ottobre Kurita e la sua Forza centrale salparono alla volta dello Stretto di san Bernardino, lasciandosi dietro l'unità di Nishimura che, dovendo percorrere una distanza minore, rimase in porto per altre 24 ore; la squadra di rinforzo di Shima salpò dal Giappone la mattina del 22, mantenendosi ad ovest delle Filippine durante il suo lungo viaggio per ricongiungersi con Nishimura.
Salpata dalla sua base nel Brunei, la Forza centrale di Kurita disponeva delle due supercorazzate Yamato e Musashi, della più vecchia corazzata Nagato, delle due navi da battaglia veloci Kongo e Haruna, di dieci incrociatori pesanti (Atago, Maya, Takao, Chokai, Myoko, Haguro, Kumano, Suzuya, Tone e Chikuma), due incrociatori leggeri (Noshiro e Yahagi) e quindici cacciatorpediniere.
Le navi di Kurita passarono l'isola Palawan attorno alla mezzanotte tra il 22 e il 23 ottobre, dove i sommergibili statunitensi USS Darter e USS Dace erano posizionati in superficie. Alle 00:16 del 23 ottobre il radar del Darter individuò la formazione giapponese a circa 27 km di distanza e il capitano ottenne rapidamente un contatto visivo. I due sommergibili si mossero velocemente a caccia delle navi, mentre il Darter fece il primo di tre rapporti di contatto: almeno uno di questi venne captato da un operatore radio della Yamato, ma Kurita non prese le appropriate contromisure anti-sommergibile.
Il Darter e il Dace, viaggiando in superficie a pieno regime, dopo diverse ore ottennero una posizione di lancio davanti alla formazione di Kurita, con l'intenzione di compiere un attacco in immersione alle prime luci dell'alba. Alle 06:34 il Darter scaricò una salva di sei siluri, di cui almeno quattro centrarono l'ammiraglia di Kurita, l'incrociatore Atago; dieci minuti dopo il Darter, con un'altra serie di ordigni, fece due centri sul gemello dell'Atago, il Takao, mentre alle 06:56 quattro siluri del Dace colpirono l'incrociatore Maya, appartenente alla stessa classe delle altre due unità.
L'Atago e il Maya affondarono rapidamente, tanto che Kurita fu costretto a nuotare per salvarsi prima di essere soccorso da uno dei cacciatorpediniere, il Kishinami, e trasferito sulla Yamato; il danneggiato Takao tornò verso il Brunei, scortato da due cacciatorpediniere ed inseguito dai due sommergibili. Il 24 ottobre alle 01:05, mentre seguiva l'incrociatore danneggiato, il Darter s'incagliò sulla secca di Bombay, nello stretto di Palawan: tutti i tentativi di liberarlo fallirono e venne quindi abbandonato dopo un infruttuoso tentativo di sabotaggio alle 05:55, per essere poi affondato dal sommergibile USS Nautilus; l'intero equipaggio venne comunque messo in salvo dal Dace. Il Takao fece ritorno a Singapore, dove rimase per il resto della guerra in riparazione.
La Terza Flotta aveva in quel momento nella Task Force 38 il suo braccio operativo, diviso in quattro Task Group di portaerei di forza diseguale. Il 22 ottobre Halsey ne aveva inviati due alla base della flotta a Ulithi per rifornirsi e riarmarsi: quando arrivò il rapporto sul contatto del Darter, Halsey richiamò il gruppo del retroammiraglio R. E. Davison (Task Group 38.4 – TG 38.4), composto da due portaerei di squadra (Franklin ed Enterprise) e una leggera, ma permise a quello del viceammiraglio John S. McCain (TG 38.1), forte di tre portaerei di squadra (Wasp, Hornet ed Hancock) e due di scorta, di continuare verso Ulithi; Halsey richiamò infine McCain il 24 ottobre, ma il ritardo fece sì che il più potente gruppo di portaerei statunitensi avrebbe giocato un ruolo marginale nella battaglia che andava profilandosi e la Terza Flotta si trovò in effetti priva di quasi il 40% della sua forza aerea per gran parte dello scontro. Il mattino del 24 ottobre solo tre gruppi erano disponibili per colpire eventuali forze nemiche in avvicinamento a Leyte: davanti allo Stretto di san Bernardino era posizionato il TG 38.2 del retroammiraglio Gerald F. Bogan, che era però anche il più debole, disponendo di una sola grande portaerei (la Intrepid, visto che la Bunker Hill era stata distaccata per lavori di manutenzione il giorno prima) e di due portaerei leggere; il TG 38.4 di Davison era a sud davanti al Golfo di Leyte mentre l'ultimo raggruppamento, il TG 38.3 del contrammiraglio Frederick Sherman, con due portaerei di squadra (la Essex e la Lexington) e due leggere, era a nord al largo di Luzon.
Durante la notte le navi dei Task Group della Terza Flotta si erano avvicinate alla costa, pronte a lanciare attacchi aerei sulla squadra di Kurita; la mattina del 24 tutti i Task Group lanciarono voli di ricognizione per rilevare la posizione delle unità avvistate dal Darter: alle 08:12 un velivolo della Intrepid localizzò quasi per caso le navi di Kurita intente a doppiare la punta meridionale di Mindoro ed entranti nel Mare di Sibuyan; intuendo che l'obiettivo dei giapponesi era percorrere lo Stretto di san Bernardino per piombare sulla zona degli sbarchi a Leyte, Halsey ordinò ai TG di Sherman e Davison di avvicinarsi a quello di Bogan per attaccare il nemico. Mentre erano in corso questi spostamenti, alle 9:05 uno dei ricognitori di Davison avvistò la Forza meridionale di Nishimura intenta ad attraversare il Mare di Sulu: Halsey indovinò ancora una volta le intenzioni dei giapponesi, diretti verso lo stretto di Surigao, ma ritenne che la Settima Flotta di Kinkaid avesse forze sufficienti per far fronte a questa minaccia e tornò a concentrare la sua attenzione su Kurita.
Aerei della Intrepid e della Cabot, appartenenti al gruppo di Bogan, attaccarono attorno alle 10:30 la flotta nipponica, centrando le corazzate Nagato, Yamato, Musashi e danneggiando gravemente l'incrociatore pesante Myoko. Una seconda ondata proveniente dalle portaerei Intrepid, Essex e Lexington attaccò in seguito: dei vari gruppi aerei, il 15º della Essex centrò altre dieci volte la Musashi; mentre quest'ultima si ritirava, virando a babordo, una terza ondata dalla Enterprise e dalla Franklin la colpì con undici bombe e otto siluri.
Kurita fece tornare indietro la sua flotta per uscire dal raggio d'azione degli aerei, superando la danneggiata Musashi, che aveva già rimandato indietro alle 14:52 verso le isole Pescadores sotto la scorta dei cacciatorpediniere Kiyoshimo e Hamakaze, e attese fino alle 17:15 prima di invertire nuovamente la marcia e dirigersi verso lo Stretto di san Bernardino; la Musashi, gravemente danneggiata, si capovolse e affondò attorno alle 19:30, nonostante i tentativi del suo comandante di farla incagliare.
Nel frattempo, il viceammiraglio Takijirō Ōnishi aveva diretto tre ondate della 1ª Flotta Aerea di stanza a Luzon contro le portaerei del TG 38.3 del contrammiraglio Sherman (i cui velivoli erano impegnati a colpire i campi aerei filippini per impedire simili attacchi giapponesi ai danni delle navi nel Golfo di Leyte); ciascuna delle ondate di attacco di Ōnishi era composta da 50 o 60 aerei per 199 aerei complessivi. Anche l'esercito imperiale lanciò la sua 2ª Divisione aerea contro la flotta statunitense con tre ondate di 80, 38 e 29 aerei, dalle 08:00 fino al tramonto, ma con scarsi risultati: una nave appoggio idrovolanti ed un mezzo da sbarco vennero ritenuti affondati, due incrociatori e cinque trasporti danneggiati.
Gran parte degli aerei nipponici decollati venne intercettata, abbattuta o messa in fuga dagli F6F Hellcat delle pattuglie aeree di Sherman, soprattutto dalle due sezioni di caccia della Essex, guidate dal capitano di fregata David McCampbell (cui venne accreditato l'abbattimento di nove aerei nemici in questa sola azione); le perdite dell'aviazione di marina nipponica furono di 67 aerei contro 32 statunitensi. Comunque, un bombardiere Yokosuka D4Y "Judy" passò oltre le difese e alle 09:38 colpì la portaerei leggera Princeton con una bomba perforante da 250 kg, provocando un grave incendio nell'hangar della nave: il sistema antincendio di emergenza non funzionò e il fuoco si diffuse rapidamente, causando in poco tempo una serie di forti scoppi. Le fiamme vennero gradualmente portate sotto controllo e alcune navi della scorta vennero inviate a prestare assistenza: il cacciatorpediniere Irwin, non potendo affiancare la portaerei a causa delle alte ondate, stese lungo la fiancata delle reti per permettere ai marinai che si buttavano in mare di salire a bordo, mentre con raffiche di mitragliatrice si tenevano a bada gli squali; il solo Irwin recuperò 646 marinai e l'episodio fruttò alla nave una Navy Unit Commendation. Il cacciatorpediniere Morrison, che aveva tentato di avvicinarsi dopo aver recuperato 460 marinai, venne sbattuto contro la fiancata della Princeton perdendo l'albero militare e il fumaiolo anteriore. Mentre proseguivano le operazioni di salvataggio arrivò una nuova incursione aerea nipponica: alle 15:23 ci fu un'enorme esplosione (probabilmente nel deposito delle bombe), provocando altre vittime sulla Princeton e perdite anche più pesanti (oltre 300) a bordo dell'incrociatore Birmingham, affiancatosi per aiutare a domare l'incendio e costretto a ritirarsi per i danni subiti; vennero danneggiati anche altri vascelli nelle vicinanze. Tutti i tentativi di salvare la Princeton fallirono ed essa venne alla fine affondata con i siluri dall'incrociatore leggero Reno alle 17:50, mentre i superstiti furono riportati dal Birmingham, dallo Irwin e dal Morrison a Ulithi il 27 ottobre.
Il 24 ottobre, complessivamente, la Terza Flotta lanciò 259 sortite contro la Forza Centrale giapponese, in gran parte composte da cacciabombardieri F6F Hellcat, ma questa mole di attacchi non fu sufficiente a neutralizzare la minaccia portata da Kurita: gran parte degli attacchi nel mare di Sibuyan vennero diretti contro una sola nave, la Musashi, colpita con un totale di 17 bombe e 19 siluri dagli aerei provenienti dalle portaerei Essex, Intrepid e Franklin, e ciò lasciò relativamente indenni le altre unità di Kurita, con solo l'incrociatore pesante Myoko costretto ad abbandonare la formazione dopo essere stato danneggiato alle 10:29 da un siluro lanciato da un aereo della Intrepid; altre navi furono danneggiate, compreso il Tone colpito da una bomba, ma poterono tutte continuare la missione.
In questa fase, le navi da battaglia statunitensi erano ancora inquadrate nei Task Group della TF 38, precisamente nei TG 38.2 e 38.3. Come risultato dell'importante decisione che verrà presa in seguito dall'ammiraglio Halsey, Kurita fu in grado di procedere attraverso lo Stretto di san Bernardino nel corso della notte e di fare una comparsa inattesa al largo della costa di Samar il mattino seguente.
Dopo che le Forze centrale e meridionale dei giapponesi vennero individuate, ma prima che fossero localizzate anche le portaerei di Ozawa, Halsey e lo stato maggiore della Terza Flotta, a bordo della corazzata New Jersey, prepararono un piano di emergenza per affrontare la minaccia proveniente dalla squadra di Kurita: il loro intento era di coprire lo Stretto di san Bernardino con una potente task force di navi da guerra veloci appoggiate da due dei gruppi di portaerei della Terza Flotta; tale forza sarebbe stata designata Task Force 34 e doveva consistere in 4 corazzate, 5 incrociatori e 14 cacciatorpediniere, sotto il comando del vice ammiraglio Willis Lee. Il contrammiraglio Davison, del Task Group 38.4, sarebbe stato al comando dei gruppi di portaerei di appoggio.
Alle 15:12 del 24 ottobre Halsey inviò un messaggio radio ai comandanti dei gruppi a lui subordinati, fornendo i dettagli del piano di emergenza: le due corazzate veloci da 31 nodi della 7ª Divisione, la New Jersey e la Iowa, assieme all'Alabama e alla Washington (entrambe da 27/28 nodi), coadiuvate da una robusta scorta, avrebbero formato il nerbo della TF 34 e combattuto materialmente lo scontro, mentre le portaerei dei due Task Group 38.2 e 38.4 dovevano tenersi "lontano dai combattimenti di superficie"; le istruzioni agli altri due Task Group 38.1 (forte di 5 incrociatori pesanti e 3 leggeri) e 38.3 (che comprendeva anche le altre due corazzate South Dakota e Massachusetts e i quattro incrociatori leggeri della 13ª Divisione incrociatori) sarebbero state fornite in seguito. Quindi, nonostante che il TG 38.1 si trovasse ancora ad Ulithi per il rifornimento, il TG 38.3, lasciato libero, avrebbe avuto comunque una potenza di fuoco paragonabile a quella delle navi di scorta alle portaerei di Ozawa.
Questo messaggio fu spedito in copia a Nimitz, al quartier generale della Flotta del Pacifico, ma non al comandante della Settima Flotta Thomas Kinkaid, che tuttavia lo apprese "origliando" le comunicazioni radio; la Task Force 34 comunque, non venne immediatamente formata al largo dello Stretto di san Bernardino come previsto. Questo messaggio avrebbe portato poi ad una disastrosa incomprensione e avrebbe avuto una profonda influenza sul successivo corso della battaglia. Lee aveva comunque chiesto ripetutamente ad Halsey di distaccare una forza di copertura e predisporre un piano di battaglia, ma si sentiva in grado di affrontare la squadra da battaglia giapponese facendo affidamento sull'artiglieria delle sue unità oltreché sulle due portaerei leggere con un totale di circa 60 velivoli.
A dispetto del suo ruolo di esca per le forze Alleate, la Forza settentrionale di Ozawa aveva continuato a navigare incontrastata al largo di Luzon senza ancora essere stata avvistata dal nemico; per attirare l'attenzione su di sé, alle 8:20 del 24 ottobre l'ammiraglio lanciò 76 dei soli 100 aerei di cui disponeva contro le portaerei del TG 38.3 di Sherman: i velivoli arrivarono però in concomitanza con gli assalti delle forze giapponesi basate a terra e Sherman, impegnato anche con le complesse manovre di salvataggio della Princeton, non si avvide che il nuovo attacco proveniva dalle portaerei nemiche. La mancanza d'interesse degli statunitensi per la sua formazione spinse Ozawa a essere più deciso ed alle 14:30 distaccò le corazzate Ise e Hyuga inviandole a sud, più vicino alla Terza Flotta; la mossa diede il risultato sperato ed alle 15:40 due aerei del gruppo di Davison, in rientro verso le loro portaerei, avvistarono le corazzate giapponesi: la diminuzione degli attacchi nemici consentì a Sherman di dare seguito all'avvistamento e alle 16:40 i suoi ricognitori individuarono il resto della forza di Ozawa. Ottenuta l'attenzione degli statunitensi, Ozawa richiamò le corazzate, ma quella sera intercettò una (erronea) comunicazione statunitense che descriveva il ritiro di Kurita e decise quindi di ritirarsi anch'egli; la sua mossa fu però fermata da Toyoda alle 20:00, il quale ordinò a tutte le forze di attaccare "confidando nell'assistenza divina": Ozawa invertì la rotta e si diresse a sud verso Leyte.
Halsey si convinse che la Forza settentrionale costituisse la principale minaccia giapponese ed era determinato ad afferrare quella che sembrava un'occasione d'oro per distruggere le restanti portaerei giapponesi. Credendo agli erronei rapporti dei suoi piloti, i quali, esagerando, rivendicavano molti centri sulle navi giapponesi, l'ammiraglio si convinse che la Forza centrale fosse stata neutralizzata dagli attacchi aerei portati a inizio giornata nel Mare di Sibuyan e che il resto si stesse ritirando; Halsey comunicò quindi via radio a Nimitz e Kinkaid, le navi del quale doveva proteggere:
Le parole with three groups ("con tre gruppi") si sarebbero rivelate fuorvianti. Alla luce del messaggio di Halsey del 24 ottobre alle 15:12, l'ammiraglio Kinkaid e il suo stato maggiore compresero, così come Nimitz al quartier generale del Pacifico, che la Task Force 34 comandata da Lee fosse già stata formata: supposero che Halsey stesse lasciando questa potente forza di superficie a guardia dello Stretto di san Bernardino (e a copertura del fianco settentrionale della Settima Flotta) e che stesse portando solo i tre gruppi di portaerei a sua disposizione verso nord, all'inseguimento delle navi di Ozawa. Ma la Task Force 34, benché formata più tardi quella notte, non era realmente stata distaccata e le navi da guerra di Lee erano rimaste aggregate alle portaerei della Terza Flotta: Halsey lasciò consciamente e deliberatamente lo Stretto di san Bernardino senza la minima protezione. Come scrisse Woodward: «Tutto venne portato via dallo Stretto di san Bernardino. Non venne lasciato nemmeno un dragamine».
Halsey e i suoi ufficiali di stato maggiore ignorarono le informazioni provenienti da un aereo per la ricognizione notturna che operava dalla portaerei leggera Independence, secondo cui la potente forza di superficie di Kurita stava tornando verso lo Stretto di san Bernardino, e che dopo un lungo oscuramento le luci di navigazione nello stretto erano state accese: quando il contrammiraglio Bogan, al comando del TG 38.2, inviò per radio questa informazione all'ammiraglia di Halsey, venne congedato da un ufficiale dello stato maggiore che replicò concisamente «Sì, sì, abbiamo quella informazione». Il viceammiraglio Lee aveva nel frattempo correttamente dedotto che la forza di Ozawa fungeva da esca, ma quando comunicò la cosa ad Halsey venne allo stesso modo ignorato. Il commodoro Arleigh Burke e il comandante James Flatley, dello stato maggiore del viceammiraglio Marc Mitscher (comandante della Task Force 38 e subordinato di Halsey, che era il comandante della Terza Flotta), erano giunti alla stessa conclusione: essi erano così preoccupati per la situazione che svegliarono Mitscher, il quale chiese «L'ammiraglio Halsey ha questo rapporto?»; quando gli venne risposto che Halsey era informato, Mitscher, conoscendo fin troppo bene il temperamento di Halsey, commentò «Se vuole il mio consiglio me lo chiederà» e tornò a dormire.
L'intera forza della Terza Flotta continuò dunque a procedere in direzione nord, allontanandosi dallo Stretto di san Bernardino a 25 nodi.
Dopo essere stata avvistata alle 9:05 del 24 ottobre, l'unità di Nishimura aveva subito un attacco degli aerei della Terza Flotta, riportando però solo danni minori: una volta che il TG di Davison fu richiamato a nord da Halsey, le navi giapponesi furono lasciate indisturbate a continuare la navigazione verso lo Stretto di Surigao. La forza di Nishimura comprendeva le corazzate Yamashiro e Fuso, l'incrociatore pesante Mogami e quattro cacciatorpediniere. Circa 40 km più indietro si trovava l'unità di rinforzo di Shima: dopo aver distaccato molte unità per compiere missioni secondarie, la sua forza era ridotta ai due incrociatori pesanti Nachi e Ashigara, all'incrociatore leggero Abukuma e a sette cacciatorpediniere; avvistata da un bombardiere dell'esercito statunitense intorno alle 12:00, era stata attaccata dagli aerei della Franklin, che avevano affondato il cacciatorpediniere Wakaba, ma per il resto era stata lasciata indisturbata. Il silenzio radio e il fatto che non esistessero istruzioni su come collaborare fecero sì che le due unità della Forza meridionale agissero di fatto in modo indipendente e non coordinato; ma anche a Nishimura l'obbligo del silenzio radio impedì di venire a conoscenza dei ritardi patiti da Kurita a causa degli attacchi aerei subiti e quando la Forza meridionale si avvicinò allo Stretto di Surigao, la Forza centrale era molte ore indietro sulla tabella di marcia.
La Settima Flotta di Kinkaid stava nel frattempo preparando una trappola mortale per le navi giapponesi. Benché concepita come unità d'appoggio alle operazioni anfibie dell'esercito, la flotta di Kinkaid disponeva di un buon numero di unità da guerra, seppur piuttosto datate: il contrammiraglio Jesse Oldendorf con il Task Group 77.2 disponeva delle sei corazzate West Virginia, Maryland, Mississippi, Tennessee, California e Pennsylvania, tutte eccetto la Mississippi affondate o danneggiate nell'attacco di Pearl Harbor e poi riparate; esse erano coadiuvate dai quattro incrociatori pesanti Louisville (nave ammiraglia), Portland, Minneapolis e HMAS Shropshire, dai quattro incrociatori leggeri Denver, Columbia, Phoenix e Boise e da 28 cacciatorpediniere, oltre a 39 motosiluranti (PT boat). Tre di questi incrociatori, il Boise, il Shropshire e il Phoenix, costituivano il Task Group 77.3 al comando del contrammiraglio Berkey insieme ai cacciatorpediniere del Destroyer Squadron 54 e altri: il gruppo era stato inviato a Oldendorf come rinforzo e costituivano il fianco destro.
Presupponendo che Halsey stesse continuando a presidiare il fianco nord della Settima Flotta, tutte le unità da guerra di questa furono concentrate a sud contro Nishimura: mancando di aerei da ricognizione, Oldendorf dispose le sue PT boat in sezioni di tre lungo tutta l'imboccatura dello stretto, perché segnalassero il passaggio delle navi giapponesi e lanciassero un primo attacco con i loro siluri; a seguire sarebbero stati i cacciatorpediniere ad attaccare, divisi in sezioni disposte sui due lati della parte centrale e terminale dello stretto, sempre facendo uso dei siluri. Da ultimo le navi giapponesi sarebbero state bersagliate dalle corazzate e dagli incrociatori, disposti in linea di fila di traverso all'uscita dello stretto.
Alle 22:36 del 24 ottobre una delle motosiluranti, la PT-131, ottenne il primo contatto con le navi giapponesi in avvicinamento, dando il via alla battaglia; alle 00:25 del 25 ottobre Oldendorf iniziò a ricevere i rapporti sul contatto, le prime indicazioni accurate sulla posizione della Forza meridionale da oltre quattordici ore. Fino alle 2:13, sezione dopo sezione, le PT boat statunitensi si lanciarono contro le unità giapponesi solo per venire respinte dall'intenso fuoco di risposta del nemico; delle trenta motosiluranti impiegate nell'azione, nessuna riuscì a mettere a segno colpi sulle unità nemiche, mentre una (la PT-493) fu affondata e dieci danneggiate dai giapponesi.
Mano a mano che i rapporti delle PT raggiungevano Oldendorf, questi li girava ai comandanti dei distaccamenti di cacciatorpediniere dislocati più a nord; alle 2:40 la McGowan del 54º Squadrone cacciatorpediniere (DesRon 54) fu la prima ad avvistare le unità di Nishimura, ormai al centro dello stretto. Alle 3:00 tre unità dello squadrone lanciarono i loro siluri contro le navi giapponesi dal lato di dritta mentre nove minuti più tardi altre due facevano altrettanto dal lato di babordo: la Yamashiro incassò un siluro senza problemi, ma il cacciatorpediniere Yamagumo fu colpito in pieno e affondò rapidamente entro le 3:19, il Michishio venne immobilizzato e lo Asagumo perse la prua, anche se, muovendo lentamente, fu in grado di ritirarsi; colpita da uno o due siluri e in preda alle fiamme, la corazzata Fuso uscì dalla formazione e alle 3:38 esplose fragorosamente spezzandosi in due tronconi, che andarono alla deriva giù per lo stretto. Oldendorf riportò nel suo rapporto preliminare che « [...] alle 03:20 il ComDesRon54 (comandante della 54ª squadriglia cacciatorpediniere) notificava un colpo a segno e una grossa esplosione su una nave, visti dalla ammiraglia». Fu poi la volta del DesRon 24, che tra le 3:23 e le 3:26 riuscì a piazzare un secondo siluro sulla Yamashiro e a finire il Michishio; l'ultimo attacco dei cacciatorpediniere si ebbe tra le 3:54 e le 4:14, ma non ottenne risultati, anche perché la linea da battaglia statunitense aveva iniziato a fare fuoco: il cacciatorpediniere Albert W. Grant finì preso in mezzo dal fuoco incrociato, incassando sette proiettili giapponesi ed undici statunitensi che provocarono un totale di 34 morti e 94 feriti.
Alle 3:16 i radar della West Virginia individuarono le navi sopravvissute della forza di Nishimura a una distanza di 38 km nel buio più fondo e ottennero una soluzione di tiro a 27 km. Alle 03:51 Oldendorf ordinò agli incrociatori di aprire il fuoco con i pezzi principali da 150 mm: le unità Alleate scatenarono un elevato volume di fuoco sul nemico, con il solo Columbia che sparò 1.147 colpi in diciotto minuti. Due minuti dopo la West Virginia aprì il fuoco con gli otto cannoni da 406 mm delle sue batterie principali a una distanza di 21 km, colpendo la Yamashiro con la sua prima salva; proseguì quindi sparando in totale 93 proiettili. Alle 3:55 si unirono la California e la Tennessee, che spararono un totale di 69 e 63 proiettili da 355 mm: il sistema di tiro controllato dal radar permise a queste navi di colpire bersagli a una distanza tale da tenersi fuori dalla portata di tiro dei giapponesi, i cui sistemi di controllo del tiro erano meno avanzati. Le altre tre navi statunitensi, equipaggiate con radar di controllo dell'artiglieria meno evoluti, ebbero difficoltà ad ottenere una soluzione di tiro: la Maryland alla fine riuscì a ottenere un contatto visivo grazie agli spruzzi prodotti dai proiettili delle altre navi e sparò un totale di 48 proiettili da 400 mm; la Pennsylvania non riuscì a trovare un bersaglio e i suoi cannoni rimasero muti, mentre la Mississippi ottenne una soluzione di tiro alla fine della battaglia e sparò solo una salva completa di dodici colpi da 360 mm. Questa fu l'ultima salva mai sparata da una nave da battaglia contro un'altra nave della stessa categoria.
Le unità giapponesi incassarono un gran numero di colpi senza quasi avere la possibilità di rispondere: allagata oltre ogni controllo, la Yamashiro si capovolse lentamente e affondò alle 4:19, portando con sé Nishimura e gran parte dell'equipaggio, mentre l'incrociatore Mogami, sebbene incendiato e con il ponte di comando distrutto, riuscì a virare e a ritirarsi lentamente giù per lo stretto; sopravvissuto alla tempesta di fuoco statunitense, il cacciatorpediniere Shigure, l'ultimo rimasto del gruppo di Nishimura, riuscì a virare, ma un colpo danneggiò il suo timone obbligandolo ad andare alla deriva verso sud.
Circa 65 km dietro a Nishimura, la forza dell'ammiraglio Shima stava in quel momento entrando nello Stretto di Surigao: il gruppo fu immediatamente preso di mira dalle motosiluranti statunitensi ed alle 3:25 la PT-137 riuscì a centrare con un siluro l'incrociatore leggero Abukuma, obbligandolo a lasciare la formazione. Proseguendo su per lo stretto, alle 4:10 Shima avvistò le due metà della Fuso, da lui scambiate per i resti di entrambe le corazzate di Nishimura: convinto che l'avanguardia della Forza sud fosse stata spazzata via, alle 4:24 diede ordine di virare e ritirarsi. Mentre era in corso questa manovra, il relitto alla deriva del Mogami comparve sulla scena e finì per entrare in collisione con l'incrociatore Nachi: per alcuni minuti le due navi rimasero incastrate finché il Nachi non riuscì a svincolarsi, continuando la ritirata verso sud a velocità ridotta; al gruppo di Shima riuscì ad aggregarsi anche lo Shigure, che era riuscito a riparare i danni al timone.
Benché iniziato subito, l'inseguimento del nemico sconfitto da parte di Oldendorf si dimostrò poco convinto: alle 5:20 i suoi incrociatori avvistarono ed aprirono il fuoco sul relitto del Mogami, ma temendo un contrattacco giapponese nell'incerta luce dell'alba Oldendorf ordinò loro di ritirarsi alle 5:37, richiedendo invece alle portaerei di Kinkaid di lanciare attacchi aerei sulle unità nemiche in fuga; sopravvissuto ancora una volta, il Mogami continuò la sua lenta ritirata, riuscendo anche a respingere altri attacchi delle PT tra le 6:00 e le 6:45. Alle 6:17 Oldendorf riconsiderò la sua decisione e riportò gli incrociatori a caccia dei giapponesi: il cacciatorpediniere Asagumo fu intercettato mentre cercava di proseguire verso sud senza la sua parte prodiera, finendo infine affondato dai cannoni del Denver e del Columbia alle 7:30; due minuti dopo arrivò la notizia dell'inizio della battaglia al largo di Samar e Oldendorf si affrettò a riportare le sue navi in appoggio a Kinkaid. Il relitto del Mogami fu infine intercettato da aerei della formazione Taffy 1 (Settima Flotta) e immobilizzato alle 9:10 al largo di Mindanao; alle 12:30 il cacciatorpediniere Akebono affondò la nave con un siluro dopo aver salvato i superstiti. L'ultima perdita della Forza sud fu l'incrociatore leggero Abukuma: scortata dal cacciatorpediniere Kasumi, l'unità era giunta al porto di Dapitan, da dove ripartì la mattina del 27 ottobre provvisoriamente riparata; fu però individuata da bombardieri delle Air Force 5ª e 13ª che l'attaccarono alle 10:06 facendola infine affondare alle 12:42 al largo dell'isola di Negros.
La battaglia dello Stretto di Surigao fu l'ultimo scontro fra navi da battaglia della storia. Se la Yamashiro fu affondata solo dal fuoco delle corazzate statunitensi (il che è improbabile), si trattò di uno dei due casi in cui questo avvenne durante la seconda guerra mondiale, l'altro caso essendo quello della corazzata Kirishima, durante la battaglia navale di Guadalcanal. Tuttavia, la Yamashiro fu colpita da quattro siluri lanciati dai cacciatorpediniere statunitensi e la Kirishima fu affondata perché la corazzata Washington aveva distrutto il suo timone, lasciandola così senza possibilità di manovrare. La battaglia fu anche l'ultimo scontro in cui a una delle due forze in campo (gli statunitensi) riuscì il taglio del T, tuttavia quando questo avvenne la formazione giapponese era già stata scompaginata e privata di alcune unità e la manovra quindi non ebbe effetti sul risultato della battaglia.
Kinkaid non aveva esitato ad inviare tutte le sue unità da battaglia a sud a coprire lo stretto di Surigao, visto che era assolutamente convinto che la Terza Flotta stesse continuando a presidiare lo Stretto di san Bernardino a nord con le corazzate della Task Force 34: ma tutte le navi di Halsey erano in rotta per intercettare le portaerei di Ozawa al largo di Luzon, quindi niente sbarrava il cammino della Forza centrale di Kurita.
La TF 34 fu infine formata alle 2:40 del 25 ottobre: Halsey decise di distaccare le corazzate di Lee davanti ai suoi gruppi di portaerei, per paura di cozzare contro i giapponesi prima del sorgere del sole. L'ammiraglio comunicò la sua decisione a Nimitz e a King, informando così indirettamente anche Kinkaid, che continuava a monitorare il traffico radio: la comunicazione di Halsey, che dopo aver confermato la formazione della TF 34 terminava con un "mia forza concentrata in tre gruppi", mise nell'incertezza Kinkaid, che alle 3:12 domandò esplicitamente alla Terza Flotta: «La TF 34 sta controllando lo Stretto di san Bernardino?»; poiché le due flotte, ubbidendo a comandi diversi, non potevano comunicare direttamente tra loro, la risposta di Halsey arrivò solo alle 7:04: «Negativo. La TF 34 è con i gruppi portaerei che stanno ingaggiando ora le portaerei nemiche». Sei minuti prima, la Forza centrale aveva iniziato ad attaccare le unità della Settima Flotta.Alle 23:20 del 24 ottobre l'ultimo ricognitore notturno statunitense aveva lasciato le navi di Kurita, ormai in vista dello Stretto di san Bernardino: alle 00:35 l'intera Forza centrale emerse dallo stretto senza che nessuno tentasse di ostacolarla; sorpreso per la mancanza di opposizione, Kurita si buttò a tutta velocità verso sud costeggiando l'isola di Samar, nel tentativo di recuperare il grave ritardo accumulato. A mano a mano che le ore passavano, Kurita era sempre più preoccupato per la mancanza di opposizione da parte del nemico, arrivando a sospettare che la Terza Flotta stesse per tendergli un'imboscata da un momento all'altro. Alle 6:27, mentre il sole stava sorgendo, i radar giapponesi segnalarono attività aerea davanti alle navi di Kurita: l'ammiraglio ordinò di passare dalla formazione per la navigazione notturna alla formazione contraerea, ma mentre era in corso questa manovra le vedette segnalarono la comparsa di alberi all'orizzonte, alberi identificati poi come quelli di navi portaerei; convinto di essere andato a cozzare contro il nucleo della Terza Flotta, Kurita diede ordine di "attacco generale" alle sue navi, che si lanciarono a tutta velocità verso il nemico abbandonando ogni formazione.
Le unità avvistate da Kurita non erano le portaerei di linea della Terza Flotta, ma le più piccole portaerei di scorta (Carrier Vessel Escort o CVE) della Settima Flotta, sedici unità suddivise in tre formazioni (Taffy 1, Taffy 2 e Taffy 3, dai rispettivi identificativi radio): spesso ottenute dalla riconversione di mercantili, si trattava di unità lente, poco corazzate e armate di un unico cannone da 127 mm, praticamente poco più di una base aerea galleggiante e del tutto inadatte a sostenere un combattimento navale di superficie; gli aerei che imbarcavano (circa due dozzine a testa) erano destinati in gran parte all'appoggio dei reparti a terra o ai pattugliamenti antisommergibile e di conseguenza nelle stive delle CVE erano presenti soprattutto proiettili da 12,7 mm per mitragliatrici, bombe di profondità, razzi e piccole bombe a frammentazione, ma pochi siluri. Ogni "Taffy" aveva come scorta tre cacciatorpediniere e quattro cacciatorpediniere di scorta, versione semplificata e meno potente dei precedenti e scherzosamente chiamati "bidoni di latta" (tin cans) nella marina statunitense. Contro questa forza erano dirette le unità di Kurita, 4 corazzate, 6 incrociatori pesanti, 2 leggeri e una dozzina di cacciatorpediniere: la gigantesca Yamato da sola dislocava quanto tutte le navi della Taffy 3 messe insieme.
La mattina del 25 le CVE erano impegnate nei loro normali compiti di routine: la Taffy 1 dell'ammiraglio Thomas Sprague era molto a sud, al largo della punta settentrionale di Mindanao, mentre la Taffy 2 di Felix Stump era esattamente a est del Golfo di Leyte; piazzata al largo della costa di Samar, 80 chilometri a nord della Taffy 2, la Taffy 3 dell'ammiraglio Clifton Sprague si trovava esattamente sulla rotta della forza di Kurita. La sorpresa fu assoluta: alle 6:30 un Grumman TBF Avenger, in perlustrazione verso nord e pilotato dal guardiamarina W. Brooks, avvistò « [...] forze nemiche di superficie composte da quattro corazzate, quattro incrociatori pesanti, due incrociatori leggeri e da dieci a dodici cacciatorpediniere» venti miglia a nord-ovest della Taffy 3, in avanzata alla velocità di 30 nodi. Si pensò che il pilota avesse scambiato la Task Force 34 per il nemico e fu quindi chiesto al guardiamarina Brooks di controllare la sua identificazione; egli scese a una quota più bassa e alle 06:47 trasmise: «Riesco a vedere gli alberi a forma di pagoda». In pochi minuti anche gli equipaggi della Taffy 3 poterono osservare queste caratteristiche strutture delle grandi navi giapponesi stagliarsi all'orizzonte; subito dopo videro dei lampi provenienti dalle corazzate giapponesi che aprivano il fuoco al limite della loro portata di tiro.
Sprague fece subito virare le sue CVE e lanciare i loro aeroplani, poi fece rotta verso est per approfittare della copertura di una tempesta di pioggia; anche le altre Taffy si affrettarono a lanciare quanti più velivoli possibili contro i giapponesi, anche se ben pochi erano armati con i più efficaci siluri. Sprague ordinò inoltre ai cacciatorpediniere e ai cacciatorpediniere scorta di emettere cortine fumogene per nascondere la ritirata delle sue unità: ubbidendo agli ordini, le fragili navi di scorta furono oggetto delle bordate delle unità nipponiche.
Preoccupato per il fuoco nemico, il capitano di corvetta Ernest E. Evans, comandante del cacciatorpediniere Johnston, la nave più vicina alla formazione giapponese, improvvisamente decise di attaccare le forze avversarie: il Johnston era armato con cinque cannoni da 127 mm e cannoncini antiaerei da 40 e 20 mm, ma solo con i dieci siluri Mark 15 che imbarcava aveva una qualche possibilità di infliggere seri danni alle navi da battaglia nipponiche. Muovendosi in continuazione per evitare le bordate nemiche, il Johnston fece rotta verso l'incrociatore pesante Kumano, nave ammiraglia della 7ª Divisione incrociatori del viceammiraglio Shiraishi, per colpirlo con i siluri: arrivata a una distanza di 17 km dal Kumano, la nave americana sparò i suoi proiettili da 127 mm in direzione dell'incrociatore e avvicinatasi ulteriormente le lanciò contro tutti e dieci i suoi siluri sventrandone la prua. L'incrociatore Suzuya, gemello del Kumano, dovette ritirarsi dalla battaglia per prestare soccorso alla nave colpita.
Dalla distanza di 11 km, la nave da battaglia veloce Kongo colpì con una salva da 356 mm il ponte del Johnston e la sala macchine; la velocità di questa dovette essere ridotta di più della metà e le torri non furono più in grado di sparare. Poco dopo tre proiettili da 155 mm, forse provenienti dalle batterie secondarie della Yamato, colpirono nuovamente il Johnston, uccidendo molti membri dell'equipaggio e ferendo lo stesso comandante. Il ponte dovette essere abbandonato ed Evans dovette manovrare la nave con il timone di poppa.
Incoraggiati dall'attacco del Johnston, gli altri cacciatorpediniere della Taffy 3 si lanciarono all'assalto. I cacciatorpediniere Hoel e Heermann attaccarono con determinazione la formazione giapponese, che fu costretta a rompersi per evitare i siluri lanciatile contro; la stessa Yamato evitò di stretta misura due raffiche di siluri lanciati probabilmente dallo Heermann: invece di far virare la nave e di metterla parallela alle tracce dei siluri in modo da cercare di passarci in mezzo, essa fu fatta allontanare dalla battaglia per dieci minuti su ordine impartito da Kurita al suo comandante, contrammiraglio Ugaki. Lo Heermann, nel frattempo, si era talmente avvicinato alle altre corazzate giapponesi che esse non poterono fare fuoco, sia per l'impossibilità di puntare così in basso i loro cannoni, sia per la possibilità di colpire le navi amiche.
Frattanto lo Hoel si era diretto verso la più vicina nave da battaglia nemica, la Kongo, e lanciò una raffica di siluri dalla distanza di 8,2 km; la Kongo, come la Yamato, fu costretta ad allontanarsi dal campo di battaglia per parecchi minuti. Lo Hoel fu però presto colpito e messo fuori uso, ma esso riuscì ugualmente a dare battaglia a un gruppo di incrociatori pesanti, lanciando i rimanenti siluri contro l'unità di testa, lo Haguro: probabilmente uno di questi andò a segno prima che il cacciatorpediniere fosse circondato e sopraffatto dal fuoco della nuovamente sopraggiunta Kongo e degli incrociatori pesanti, affondando alle 08:55 con la perdita di 253 uomini.
Alle 07:35 il cacciatorpediniere scorta Samuel B. Roberts virò e fece rotta verso le navi giapponesi: disponeva solo di due cannoni da 127 mm e di tre siluri, al posto dei cinque cannoni e dei dieci siluri dei normali cacciatorpediniere, ma ciononostante attaccò con determinazione l'incrociatore pesante Chokai. Protetto dal fumo, il Roberts riuscì ad arrivare a 4 km dall'incrociatore, quindi lanciò i suoi tre siluri di cui uno andò a segno. Allontanatosi dal bersaglio iniziale, combatté con le navi giapponesi per un'ora, sparando 600 proiettili da 127 mm e sventagliando con le proprie batterie antiaeree l'opera morta delle navi nemiche. Alle 08:51 il Roberts fu colpito due volte e uno dei suoi cannoni fu messo fuori uso, ma con l'altro tuttavia riuscì a colpire il ponte dell'incrociatore Chikuma, che andò in fiamme, prima di essere ulteriormente colpito con tre proiettili da 356 mm della Kongo. Alle 09:35 fu dato l'ordine di abbandonare la nave e il Roberts affondò mezz'ora dopo con la perdita di 89 membri dell'equipaggio.
Nel frattempo le tre Taffy avevano continuato a lanciare i propri apparecchi equipaggiandoli con tutte le armi disponibili, fossero anche mitragliatrici o bombe di profondità; dopo avere esaurito le munizioni, molti aerei fecero ugualmente dei passaggi intorno alle navi per distrarre i giapponesi. Benché disordinati, i contrattacchi aerei furono incessanti e alcuni, specialmente quelli lanciati dall'unità di Stump, furono abbastanza pesanti. Molte navi giapponesi furono danneggiate in modo serio e gli incrociatori pesanti Chikuma e Suzuya furono affondati dai siluri caricati sui TBM Avengers entro le 9:35; i superstiti del Chikuma furono raccolti dal cacciatorpediniere Nowaki. Bombe da 500 libbre sganciate dagli aerei dettero un importante contributo nella distruzione di un terzo incrociatore pesante, il Chokai, intorno alle 9:05.
Le portaerei del Taffy 3 continuarono a far rotta verso sud-ovest per sottrarsi al nemico; l'alzarsi del vento, oltre a ostacolare i decolli e gli atterraggi dei velivoli, disperse parte della cortina fumogena protettiva e le CVE si trovarono a far fuoco con il loro unico cannone di 127 mm montato a poppa contro le unità giapponesi. Le navi di Kurita stavano sparando proiettili perforanti anti-corazza, che in molti casi trapassarono i fragili scafi delle CVE senza esplodere: la Kalinin Bay sopravvisse a un colpo da 356 mm e non meno di tredici da 203 mm, mentre l'ammiraglia di Sprague, la Fanshaw Bay, fu centrata da tre proietti da 203 mm; procedendo a zig-zag la Gambier Bay evitò diversi colpi, ma quando la distanza dal nemico scese a 9 km fu colpita più volte e affondò intorno alle 9:05.
A due ore dall'inizio dello scontro il comandante Evans, a bordo del Johnston, notando una formazione di quattro cacciatorpediniere guidati dall'incrociatore leggero Yahagi che attaccavano con siluri le CVE, fece rotta per intercettarli: il fuoco continuo del Johnston costrinse le unità giapponesi a lanciare i loro siluri prematuramente, mancando così i loro obiettivi. Essi si rivolsero allora contro il Johnston: alle 09:10 i giapponesi colpirono le torri di prua, facendo saltare molti dei proiettili da 127 mm. I motori, danneggiati, si fermarono, cosicché la nave diventò un facile bersaglio delle unità nemiche che la colpirono così tante volte che, come ricordò un sopravvissuto, « [...] non era possibile cercare di tappare le falle in modo da tenerla a galla». Alle 09:45 il comandante Evans diede l'ordine di abbandonare la nave: il Johnston affondò 25 minuti più tardi con la perdita di 186 membri dell'equipaggio. Il comandante Evans abbandonò la nave con il suo equipaggio, ma non fu più rivisto: ricevette postuma una Medal of Honor alla memoria.
Alle 9:20 Kurita interruppe improvvisamente l'attacco ordinando a tutte le unità di piegare a nord per raggrupparsi. La confusa azione aveva notevolmente sparpagliato le navi della Forza centrale e le perdite causate dagli attacchi aerei e dei cacciatorpediniere andavano aumentando: tre incrociatori (Chikuma, Suzuya e Chokai) erano affondati e degli altri il Kumano aveva perso la prua a causa del siluro del Johnston, il Tone era stato danneggiato dagli aerei della Taffy 2 e lo Haguro aveva incassato un siluro dallo Heermann; anche le corazzate stavano iniziando ad accumulare danni da parte delle bombe sganciate dagli aerei, anche se tutte erano ancora efficienti.
Kurita manovrò per tre ore le sue navi su una rotta priva di senso al largo di Samar, mentre meditava sul da farsi: le sue vedette avevano avvistato all'orizzonte gli scafi della Taffy 2, ma poco avvezze a riconoscere le sagome delle CVE le avevano scambiate per "portaerei di squadra della classe Ranger"; ancora convinto di stare affrontando la Terza Flotta, l'ammiraglio ritenne che portare avanti l'azione sarebbe servito a poco: anche se fosse riuscito a superare la resistenza nemica, gli Alleati avrebbero avuto tutto il tempo per sgomberare il Golfo di Leyte dai trasporti della forza d'invasione, il vero obiettivo dell'azione, mentre l'accumularsi di navi "azzoppate" avrebbe impedito un rapido ripiegamento della Forza centrale. Convinto dell'inutilità di ogni altro attacco, alle 13:10 Kurita diede ordine alle sue navi di ritirarsi passando per lo Stretto di san Bernardino.
Mentre Kurita incrociava incerto sul da farsi, le CVE della Settima Flotta si trovarono a sperimentare una nuova tattica militare. Mentre era impegnata ad inviare i suoi apparecchi in supporto alle unità di Clifton Sprague, alle 7:40 la Taffy 1 fu avvicinata al largo di Mindanao da sei aerei giapponesi: uno si buttò in picchiata verso la CVE Santee, schiantandosi deliberatamente contro il suo ponte di volo ed innescando vasti incendi; la CVE fu colpita alle 7:56 anche da un siluro lanciato da un sommergibile giapponese, ma sopravvisse grazie alla sua eccellente compartimentazione interna. Un'altra CVE, la Suwannee, abbatté due aerei giapponesi prima che un terzo si schiantasse deliberatamente verso la parte poppiera dello scafo: la nave non affondò ma i danni riportati la resero inutilizzabile. La Taffy 1 fu la prima vittima della "Forza speciale d'attacco" del viceammiraglio Takijirō Ōnishi, la prima unità giapponese addestrata a mettere in atto tattiche d'attacco di tipo kamikaze.
Anche la Taffy 3 fu vittima dei kamikaze di Onishi. Alle 10:40, mentre ancora erano intente a riprendersi dall'attacco di Kurita, cinque aerei nemici si avventarono contro le CVE: uno mancò di poco la Kitkun Bay, schiantandosi in acqua a poca distanza e provocando danni all'opera morta, mentre altri due furono abbattuti mentre si lanciavano sulla Fanshaw Bay. L'ultima coppia cercò di attaccare la White Plains, ma l'intenso fuoco antiaereo ne abbatté uno e convinse l'altro a virare e schiantarsi sulla vicina St. Lo alle 10:51: penetrato fino al livello degli hangar l'aereo diede inizio ad una serie di detonazioni, provocando infine l'affondamento della nave alle 11:25, la prima unità ad essere affondata da un attacco suicida.
Preceduti dalle navi da battaglia della TF 34, i gruppi portaerei della Terza Flotta avevano continuato a navigare verso nord a caccia dei giapponesi: Halsey aveva ai suoi ordini cinque grandi portaerei (Intrepid, Franklin, Lexington, Enterprise, Essex), cinque portaerei leggere (Independence, Belleau Wood, Langley, Cabot, San Jacinto), sei corazzate (Alabama, Iowa, Massachusetts, New Jersey, South Dakota, Washington), otto incrociatori (due pesanti e sei leggeri) e più di 40 cacciatorpediniere, appoggiati da oltre 600 velivoli imbarcati. A questo schieramento di forze Ozawa poteva opporre la portaerei Zuikaku e tre portaerei leggere (Zuiho, Chitose, Chiyoda), che in totale imbarcavano solo 108 apparecchi; la scorta comprendeva tre incrociatori leggeri (Oyodo, Tama, Isuzu), nove cacciatorpediniere e due navi da battaglia della prima guerra mondiale parzialmente convertite in portaerei (Hyuga e Ise, le cui torri di poppa erano state infatti sostituite da un hangar, da un piccolo ponte di volo e da due catapulte) che tuttavia non trasportavano velivoli.
La prima ondata di aerei statunitensi, forte di 60 caccia Hellcat, 65 bombardieri Helldiver e 55 aerosiluranti Avenger, si levò in volo alle 5:40 del 25 ottobre, mentre i ricognitori andavano a caccia della posizione dei giapponesi; alle prime luci dell'alba Ozawa lanciò 75 apparecchi contro la Terza Flotta, ma molti di essi furono abbattuti dalle pattuglie aeree statunitensi senza riuscire ad infliggere alcun danno e la manciata di velivoli giapponesi superstiti atterrò a Luzon. Ozawa fu infine localizzato dai ricognitori statunitensi alle 7:10, 320 km ad est di Capo Engaño e 240 km a nord di Halsey; la prima ondata d'attacco arrivò alle 8:00: i circa 30 caccia giapponesi rimasti ad Ozawa erano semplicemente troppo pochi per poter ostacolare l'attacco nemico ed i velivoli statunitensi ebbero l'opportunità di scegliere con cura i bersagli. La portaerei Chitose fu centrata in pieno da un certo numero di bombe, uscì dalla formazione ed affondò lentamente alle 9:37, mentre la più grande Zuikaku fu colpita da un siluro verso la fine dell'attacco e dovette procedere fortemente inclinata, obbligando Ozawa ad abbandonarla per trasferirsi sull'incrociatore Oyodo; l'incrociatore Tama fu colpito da un siluro ma rimase a galla e mantenne una certa velocità, mentre il cacciatorpediniere Akizuki fu silurato e affondò poco prima delle 9:00.
Alle 9:45 arrivò un secondo gruppo aereo statunitense composto da 14 Hellcat, 6 Helldiver e 16 Avenger, che si concentrò sulla Chiyoda: colpita da diverse bombe e da un siluro nella sala macchine, la nave s'inclinò notevolmente e Ozawa distaccò la Hyuga ed il cacciatorpediniere Maki per portarle assistenza. Un terzo attacco arrivò alle 11:10: la già colpita Zuikaku fu centrata quasi simultaneamente da tre siluri, lasciò la formazione e affondò alle 14:15, mentre la Zuiho riportò gravi danni a causa di tre bombe giunte a segno, pur riuscendo a rimanere ancora a galla. Una quarta formazione fu lanciata alle 11:45 e raggiunse verso le 13 la dispersa flotta nipponica; i velivoli statunitensi finirono la Zuiho, che affondò infine alle 15:26, e presero di mira la Hyuga e la Ise, che tuttavia non riportarono danni; l'attacco impedì alla Hyuga di recuperare i superstiti della Chiyoda e Ozawa le ordinò di ritirarsi e di lasciare la portaerei al suo destino. Un quinto attacco aereo arrivò alle 16:10, seguito da un sesto alle 18:00: le due corazzate furono ancora una volta prese di mira, ma subirono solo dei colpi di striscio.
Poco dopo le 8:00, mentre gli aerei della Terza Flotta avevano iniziato a martellare Ozawa, Halsey ricevette un messaggio diretto dalla Settima Flotta: da più di un'ora e mezzo la Taffy 3 stava affrontando le unità di Kurita e Kinkaid richiese in maniera pressante l'invio di aiuti sotto forma di "navi da battaglia veloci". Halsey rimase sorpreso dall'attacco giapponese e dal fatto che Kinkaid e Sprague si fossero lasciati cogliere impreparati, ma ritenne che tra le CVE e le corazzate di Oldendorf, la Settima Flotta avesse la sufficiente potenza di fuoco per far fronte al nemico: questo nonostante il fatto che Kinkaid lo avesse aggiornato sul coinvolgimento di Oldendorf nella zona di Surigao, molto più a sud; l'ammiraglio continuava a ritenere che compito della sua Terza Flotta fosse quello di neutralizzare la minaccia delle portaerei nemiche e non di limitarsi a guardare le spalle a Kinkaid. Tra i due ammiragli continuò fitto lo scambio di messaggi in chiaro: se Kinkaid continuava a chiedere l'aiuto di Halsey, questi si limitò ad ordinare al TG 38.1 di McCain, sulla via del rientro da Ulithi, di dirigere a tutta forza verso la posizione di Taffy 3, ben sapendo che avrebbe impiegato molte ore per arrivare; per il momento, la TF 34 di Lee fu mantenuta con la Terza Flotta.
Le richieste d'aiuto di Kinkaid furono captate anche da Nimitz, nel suo quartier generale di Pearl Harbor a 5 000 chilometri di distanza; alle 10:00 egli mandò un conciso messaggio ad Halsey: Le prime quattro parole e le ultime tre erano un "riempitivo" per confondere gli operatori radio nemici; l'inizio e la fine del vero messaggio erano segnalati da due doppie consonanti. Gli addetti alle comunicazioni di Halsey cancellarono le prime parole del messaggio, ma mantennero le ultime tre parole: queste, probabilmente, erano state selezionate dagli ufficiali addetti alle comunicazioni del quartier generale di Nimitz come una libera citazione del poema di Tennyson La carica della brigata leggera, ma non dovevano intendersi come un commento alla crisi in corso a Leyte. Tuttavia Halsey, leggendo il messaggio, pensò che le ultime tre parole -the world wonders- fossero una severa critica da parte di Nimitz; pare che l'ammiraglio allora avesse scagliato il suo berretto sul ponte prorompendo in "singhiozzi di rabbia".
Alle 10:55, quando ormai i resti sparpagliati della squadra di Ozawa si trovavano ad appena 65 km dai cannoni della Terza Flotta, Halsey divise le sue forze: la TF 34 di Lee (con la nave ammiraglia dello stesso Halsey) ed il gruppo portaerei di Bogan virarono a sud procedendo a tutta forza verso lo Stretto di san Bernardino, mentre i TG di Sherman e Davison furono incaricati di completare l'eliminazione dell'unità di Ozawa; Halsey era fermamente convinto che correre in aiuto di Kinkaid fosse uno spreco di risorse, visto che le sue forze non sarebbero arrivate allo Stretto di san Bernardino prima dell'1:00 del 26 ottobre, anche perché la sua scorta di cacciatorpediniere era a corto di carburante e non poteva procedere alla massima velocità possibile. In un estremo tentativo di intervenire nella battaglia al largo di Samar, Halsey ordinò a McCain di lanciare un attacco aereo dalla massima distanza possibile: dopo aver percorso 530 km (uno dei più distanti attacchi lanciati da una portaerei della guerra) gli aerei del TG 38.1 arrivarono sulle navi di Kurita alle 13:15, ma non riuscirono ad infliggere danni significativi.
Alle 16:22, nel tentativo di affrettarsi alla volta di Samar, Halsey formò un nuovo Task Group (il 34.5) al comando del contrammiraglio Badger, costituito dalle due corazzate più veloci (la Iowa e la New Jersey), da 3 incrociatori e 8 cacciatorpediniere distaccati dalla Task Force 34; questo gruppo si diresse a tutta velocità verso sud seguito dalle altre forze di Lee e Bogan. Le unità di Badger arrivarono all'imboccatura dello Stretto di san Bernardino intorno alle 00:40, troppo tardi: tre ore prima Kurita era riuscito a transitare per l'imboccatura dello stretto, lasciando incontrastato la zona dello scontro; l'unica vittima del TG 34.5 fu il cacciatorpediniere Nowaki, lasciato indietro da Kurita per recuperare i naufraghi giapponesi e rapidamente colato a picco con la perdita di tutto l'equipaggio.
Quando alle 11:15 Halsey fece virare verso sud la Task Force 34, distaccò da essa un gruppo di 4 incrociatori e 9 cacciatorpediniere agli ordini del contrammiraglio Laurance T. DuBose (Task Group 30.3), inviandolo a finire i relitti delle unità di Ozawa già colpite: le navi di DuBose trovarono lo scafo immobile della portaerei Chiyoda e lo colarono a picco alle 16:25 con la perdita di tutto l'equipaggio; intorno alle 19:00 le unità statunitensi agganciarono un gruppo di tre cacciatorpediniere giapponesi, ma dopo una lunga lotta riuscirono ad affondarne solo uno, lo Hatsuzuki, alle 20:59. Queste azioni ritardarono a sufficienza le forze statunitensi da permettere ad Ozawa di ritirarsi verso nord, anche se l'ammiraglio valutò per un certo tempo la possibilità di affrontare DuBose con le sue due corazzate; l'ultima perdita della Forza settentrionale fu l'incrociatore giapponese Tama: già danneggiato e rimasto isolato, fu individuato e affondato dal sommergibile Jallao alle 23:10 del 25 ottobre. A parte alcuni attacchi aerei senza danni il 27 ottobre, l'unità di Ozawa rientrò indisturbata in Giappone.
La mattina del 26 ottobre i ricognitori di Halsey furono in grado di localizzare la squadra di Kurita intenta a ritirarsi verso ovest ed a partire dalle 8:10 le navi giapponesi furono sottoposte a nuovi raid aerei: l'incrociatore leggero Noshiro fu colpito più volte ed infine affondò al largo di Panay alle 11:13, mentre il cacciatorpediniere Hayashimo, danneggiato da attacchi aerei il 25 ottobre e rimasto indietro, fu colpito nuovamente e fatto arenare al largo di Caluya. L'incrociatore pesante Kumano, privo della prua, fu colpito da una bomba ma riuscì a rifugiarsi nel porto di Manila; gravemente danneggiato, non fu in grado di lasciare le Filippine e fu infine affondato in un attacco aereo il 25 novembre nella baia della cittadina di Santa Cruz, a nord-ovest di Manila.
A causa delle notevoli dimensioni dello scontro e della sua lunga durata esistono varie stime sul numero delle unità perdute nella battaglia vera e propria, distinte da quelle affondate in azioni diverse immediatamente prima o immediatamente dopo la stessa. La lista seguente è tratta da varie fonti:
19 altre navi furono danneggiate: le CVE Kalinin Bay, Fanshaw Bay, White Plains, Santee e Suwannee, i cacciatorpediniere Albert W. Grant e Heerman, i cacciatorpediniere scorta Raymond, Dennis e 10 motosiluranti.Il tonnellaggio totale delle navi affondate ammontava a circa 37 000 tonnellate.
3 corazzate: Musashi (ex ammiraglia della Flotta combinata nipponica), Yamashiro e Fuso
8 cacciatorpediniere: Nowaki, Hayashimo, Yamagumo, Asagumo, Michishio, Akizuki, Hatsuzuki e Wakaba
Gravi danni riportarono anche tre corazzate (Nagato, Haruna e Kongo), sei incrociatori pesanti (Kumano, Haguro, Myoko, Nachi, Takao e Tone) e un cacciatorpediniere (Shigure), mentre danni minori furono riportati dall'incrociatore leggero Oyodo.Il tonnellaggio totale delle navi affondate ammontava a circa 303 000 tonnellate.
Halsey subì delle critiche a causa della sua decisione di lanciarsi verso nord con l'intera Terza Flotta all'inseguimento di Ozawa piuttosto che rimanere a presidiare il fianco della Settima Flotta, come pure per essere corso in soccorso di Kinkaid con grave ritardo, dopo che costui aveva chiesto aiuto; nella marina statunitense fu coniato il nomignolo "la corsa del toro" (in inglese Bull's Run) per le azioni di Halsey, alludendo al soprannome "Bull" con il quale era noto negli ambienti della US Navy.
Halsey rispose alle critiche sostenendo la priorità della distruzione della forza di portaerei della flotta giapponese, indirettamente riconosciuta anche nelle istruzioni che aveva ricevuto prima della battaglia: dopo aver ordinato alla Terza Flotta di coprire e dare sostegno alla Settima, Nimitz aggiungeva: « [...] nel caso in cui si offra o si possa determinare la possibilità di distruggere grandi porzioni della flotta nemica, tale distruzione diventa la missione prioritaria». Le gravi perdite di velivoli patite nei mesi precedenti diminuivano il potenziale bellico delle navi di Ozawa, ma gli statunitensi non potevano saperlo: le portaerei erano unanimemente riconosciute come il principale strumento bellico per la guerra nel Pacifico e la loro distruzione era un obiettivo primario; già il 15 ottobre Halsey aveva informato MacArthur della possibilità di spostare la Terza Flotta a nord delle Filippine a caccia delle unità giapponesi e che di conseguenza nessun appoggio alle operazioni di sbarco a Leyte doveva essere atteso fino al "chiarificarsi della situazione".
Halsey attribuiva alla sua Terza Flotta un ruolo preminentemente offensivo e, come lui stesso ammise nel suo rapporto dopo la battaglia, trovava «puerile rimanere staticamente a sorvegliare lo Stretto di san Bernardino»: quando i ricognitori avvistarono Ozawa, l'ammiraglio non esitò ad inviare tutte le sue forze a nord per distruggerle; Halsey preferì credere ai rapporti dei suoi piloti che riferivano, esagerando notevolmente, di aver semidistrutto la Forza centrale giapponese, e quindi ritenne che nessuna seria minaccia gravasse più sul fianco della Settima Flotta. Col senno di poi si sostenne che Halsey avrebbe potuto distaccare le navi da battaglia della TF 34 ed un gruppo di portaerei a presidio dello Stretto di san Bernardino e procedere verso nord solo con gli altri due gruppi di portaerei, una forza più che sufficiente per avere ragione di Ozawa: Halsey scartò questa possibilità perché ritenne che due gruppi di portaerei sarebbero stati insufficienti per avere ragione di una forza nemica le cui dimensioni non erano ancora certe, mentre lasciare la TF 34 senza supporto aereo l'avrebbe esposta agli attacchi dei velivoli giapponesi di base a terra. La decisione di trattenere la TF 34 presso la Terza Flotta non fece altro che escludere questo raggruppamento da qualsiasi azione importante della battaglia: la potenza di fuoco della navi da battaglia della Terza Flotta non entrò mai in azione se non per finire una o due navi leggere già danneggiate; come Lee commentò laconicamente, "i vascelli operanti nella TF 34 non hanno subito né hanno inflitto alcun danno".
Fu avanzato il sospetto che nella decisione sia di muovere a nord sia di trattenere la TF 34 con le portaerei vi fossero delle motivazioni personali di Halsey: l'ammiraglio aveva avuto una carriera esemplare nella US Navy ma ancora non aveva ottenuto personalmente una vittoria in un importante scontro navale e la distruzione delle portaerei di Ozawa avrebbe potuto rappresentare il successo da lui cercato; se la TF 34 fosse rimasta a guardia dello Stretto di san Bernardino, la nave su cui era imbarcato Halsey (la corazzata New Jersey) sarebbe stata lasciata indietro piuttosto che ingaggiare lo scontro "definitivo" con le portaerei nemiche, come Halsey desiderava.
Halsey criticò i seri problemi che affliggevano la catena di comando statunitense, primo fra tutti la mancanza di un comandante superiore in mare, dato che i comandanti della Terza e della Settima Flotta non erano in alcun modo gerarchicamente subordinati l'uno all'altro: Kinkaid, comandante della Settima, era subordinato a MacArthur in quanto comandante dell'area del sud-est Pacifico, pur essendo amministrativamente subordinato a Nimitz in quanto CINCPAC (Commander IN Chief PACific), mentre Halsey riferiva direttamente a Nimitz, che però si trovava a Honolulu; le comunicazioni disorganizzate tra le due flotte non favorirono uno svolgimento ordinato e tanto meno coordinato delle azioni statunitensi: fu a causa della loro frammentarietà che Kinkaid si convinse che il fianco nord della Settima Flotta era saldamente presidiato da Halsey, anche se non fece nulla per accertarlo se non quando era troppo tardi.
La battaglia del Golfo di Leyte mise al sicuro le teste di ponte della 6ª Armata statunitense a Leyte da attacchi marittimi. In ogni caso, sarebbero occorsi ancora aspri combattimenti perché l'isola cadesse completamente nelle mani degli Alleati alla fine di dicembre del 1944: la battaglia di Leyte fu combattuta in parallelo a una serie di azioni aeree e marine durante le quali i giapponesi cercavano di rinforzare e rifornire le loro truppe; gli Alleati risposero sia intensificando le incursioni aeree per tagliare tali aiuti esterni, sia operando una serie di sbarchi nella Baia di Ormoc, protetti dall'aviazione imbarcata, in una serie di azioni passate alla storia come battaglia della Baia di Ormoc.
La Marina imperiale giapponese aveva subito le perdite più pesanti fino ad allora sofferte. Il non essere riuscita a scacciare le truppe sbarcate a Leyte significò l'inevitabile perdita delle Filippine, che a sua volta provocò un disastro per il Giappone, che venne tagliato fuori dai territori del sud-est asiatico: essi procuravano risorse vitali alla macchina bellica nipponica, in particolare erano ricchi di petrolio, di cui abbisognavano le forze aeronavali; il problema era che serviva una vera e propria arteria marittima per portare le risorse necessarie alla guerra in Giappone, dove si trovavano i cantieri navali e le fabbriche d'armi. Perdute le Filippine, le petroliere e le navi mercantili furono ancor più falcidiate dai sommergibili e dai velivoli statunitensi. Infine la perdita di Leyte aprì la strada all'invasione delle isole Ryūkyū nel 1945.
Le maggiori unità navali giapponesi sarebbero ritornate alle loro basi, languendovi quasi inutilizzate per il resto del conflitto. L'unica operazione di superficie di una qualche rilevanza, che la marina imperiale condusse in seguito, fu la disastrosa sortita dell'aprile 1945 (parte dell'operazione Ten-Go), in cui la nave da battaglia Yamato fu affondata dalle forze aeree statunitensi imbarcate, insieme a metà della sua scorta.
J.F.C. Fuller, nel suo libro Le battaglie decisive del mondo occidentale, scrive a proposito delle conseguenze della battaglia del Golfo di Leyte:
La US Navy ha dedicato alla battaglia la portaerei della classe Essex USS Leyte (CV-32) e l'incrociatore lanciamissili USS Leyte Gulf (CG-55), della classe Ticonderoga. Anche il diciannovesimo episodio della serie statunitense Victory At Sea del 1952 è stato dedicato alla battaglia. Nel corso del sessantesimo anniversario dello scontro, il presidente delle Filippine Gloria Macapagal-Arroyo ha commemorato lo scontro presso il memoriale che celebra lo sbarco del generale MacArthur sulle coste dell'isola.
Claude Bertin, La lotta per il Pacifico, vol. 5, Hiroshima, Ginevra, Edizioni Ferni, 1972, ISBN non esistente.
(EN) Thomas Cutler, The Battle of Leyte Gulf: 23-26 October 1944, Annapolis, Maryland, U.S., Naval Institute Press, 2001, ISBN 1-55750-243-9.
(EN) J.F.C. Fuller, The Decisive Battles of the Western World - Volume III, Londra, Eyre & Spottiswoode, 1956, ISBN 1-135-31790-9.
(EN) G. Hermon Gill, Chapter 17 – Leyte, in Volume II – Royal Australian Navy, 1942–1945 (PDF), Australia in the War of 1939–1945, Canberra, Australian War Memorial, 1957. URL consultato il 9 novembre 2011.
(EN) James D. Hornfischer, The Last Stand of the Tin Can Sailors, Bantam, 2004, ISBN 0-553-80257-7.
 Bernard Ireland, La più grande battaglia aeronavale della storia, Osprey Publishing, 2009, ISSN 1974-9414.
 Douglas MacArthur, XIII. Struggle For Leyte, in Reports of General MacArthur, Japanese Demobilization Bureaux Records, 1994, ISBN non esistente.
 Bernard Millot, La Guerra del Pacifico, Milano, Biblioteca Universale Rizzoli, 2002, ISBN 88-17-12881-3.
(EN) Samuel Eliot Morison, The Naval Battle of Guadalcanal, 12–15 November 1942, in The Struggle for Guadalcanal, August 1942 – February 1943, vol. 5 of History of United States Naval Operations in World War II, Boston, Little, Brown and Company, 1958, ISBN 0-316-58305-7.
(EN) Samuel Eliot Morison, Leyte, June 1944-January 1945, vol. 12 of History of United States Naval Operations in World War II, Champaign, Illinois, U.S.A., University of Illinois Press; Reprint edition, 1956 (reissue 2004), ISBN 0-252-07063-1.
 Kenneth Poolman, Sottomarini Alleati della seconda guerra mondiale, La Spezia, Fratelli Melita Editori, 1993, ISBN 88-403-7387-X.
(EN) Howard Sauer, The Last Big-Gun Naval Battle: The Battle of Surigao Strait, Glencannon Press, 1999, ISBN 1-889901-08-3.
(EN) C. Vann Woodward, The Battle for Leyte Gulf, Skyhorse Publishing, 1947 (reissue 2007), ISBN 1-60239-194-7.Tradotto da Antonangelo Pinna per Arnoldo Mondadori Editore: La battaglia del golfo di Leyte, I edizione italiana, aprile 1967
(EN) U.S. Army Center of Military History, Japanese Operations in the Southwest Pacific Area, Volume II - Part II, Reports of General MacArthur. URL consultato il 9 novembre 2011. Traduzione in inglese dei documenti ufficiali dell'Ufficio di smobilitazione giapponese, che espongono nel dettaglio la partecipazione dell'Esercito e della Marina giapponesi alle operazioni nell'Area del Pacifico sud-occidentale durante la guerra.
Wikimedia Commons contiene immagini o altri file su battaglia del Golfo di Leyte
(EN)  United States Strategic Bombing Survey (Pacific) - Interrogatorio di ufficiali giapponesi, 13-14 novembre 1945
(EN)  Battle Experience: Battle for Leyte Gulf [Cominch Secret Information Bulletin No. 22]
(EN) Task Force 34 Action Report: 6 October 1944 - 3 November 1944 (VAdm Lee), su ibiblio.org.
(EN) Task Force 77 Action Report: Battle of Leyte Gulf (VAdm Kinkaid), su ibiblio.org.
(EN)  Return to the Philippines: documenti di pubblico dominio tratti da ibiblio.org
(EN) "Loss of the USS Princeton (CVL-23), 24 October 1944" - United States Naval Historical Center, su history.navy.mil.
(EN)  Lost Evidence of the Pacific: The Battle of Leyte Gulf. History Channel TV

La battaglia del Mediterraneo fu il complesso delle operazioni aeronavali intercorse nel bacino del Mediterraneo durante la seconda guerra mondiale, dal giugno 1940 al maggio 1945. Gli scontri videro confrontarsi, fino al settembre del 1943, principalmente la Regia Marina italiana (sostenuta da unità aeree e sottomarine inviate dalla Germania nazista) e la Royal Navy, appoggiata dalle marine militari dei paesi del Commonwealth e soprattutto, dal novembre 1942, dalle forze aeronavali degli Stati Uniti d'America. Dopo la stipula dell'armistizio di Cassibile da parte dell'Italia, la Kriegsmarine continuò a portare avanti l'opposizione alle forze degli Alleati nel Mediterraneo, anche se il ritmo delle operazioni calò drasticamente a causa della schiacciante superiorità anglo-statunitense.
Le operazioni navali nel Mediterraneo si strutturarono come delle grandi battaglie di convogli navali. Entrambi i contendenti erano impegnati a proteggere le proprie linee di rifornimento navale e insidiare al contempo quelle avversarie: i convogli italo-tedeschi seguivano principalmente la rotta nord-sud, diretti a rifornire le truppe dell'Asse schierate in Libia e poi Tunisia, mentre la Royal Navy allestì un sistema di rifornimento per sostenere la strategica isola di Malta (esposta ai bombardamenti dell'Asse per gran parte della lotta) a partire dalle sue basi di Gibilterra e Alessandria d'Egitto, seguendo quindi una rotta ovest-est. I combattimenti più importanti si svolsero quindi nel punto di incontro tra le rotte opposte, nell'area del Mediterraneo centrale compresa tra la Sardegna e Creta.
Entrambi i contendenti fecero largo ricorso agli attacchi di sommergibili, aerei e di forze navali leggere per disturbare il traffico dell'avversario, e la Regia Marina fu molto attiva anche nel campo delle incursioni di sabotatori direttamente all'interno dei porti nemici tramite il suo reparto scelto della Xª Flottiglia MAS; per contro, i combattimenti tra navi maggiori furono eventi relativamente rari, legati spesso a circostanze fortuite e quasi mai dall'esito decisivo.
Lo scontro rimase sostanzialmente in equilibrio fin verso il novembre 1942: la flotta italiana assicurò un flusso costante di rifornimenti al fronte libico ma logorò pesantemente le sue forze (in particolare il naviglio leggero), mentre la dura opposizione delle forze dell'Asse ai convogli britannici per Malta fece quasi temere una resa per fame dell'isola. Lo sbarco dei reparti anglo-statunitensi in Marocco e Algeria nel corso dell'operazione Torch e soprattutto l'ingresso nel Mediterraneo di preponderanti forze aeree e navali statunitensi fecero pendere definitivamente l'ago della bilancia dalla parte degli Alleati, rendendo insostenibile il sistema di rifornimento delle forze dell'Asse in Nordafrica. L'invasione della penisola italiana, con gli imponenti sbarchi anfibi in Sicilia e a Salerno, sancì infine l'assoluto predominio navale assunto dagli Alleati nel Mediterraneo.
Quando il 10 giugno 1940 l'Italia entrò nella seconda guerra mondiale, la Regia Marina era numericamente la quinta al mondo dopo la United States Navy, la Royal Navy, la Marina imperiale giapponese e la Marine nationale; tenendo conto del teatro e dei compiti operativi più limitati, poteva essere considerata alla pari con le altre principali nazioni che operavano nel teatro del Mediterraneo, gravate da compiti ben più estesi. La marina italiana aveva però carenze tattico-strategiche, tecniche e costruttive che sarebbero emerse durante le operazioni belliche; la resa della Francia portò comunque la flotta italiana ad essere la principale del Mediterraneo.
Allo scoppio della guerra la Regia Marina aveva appena immesso in servizio, anche se non erano ancora pienamente operative, due moderne navi da battaglia della classe Littorio, la Littorio e la Vittorio Veneto, dal dislocamento di 40 000 tonnellate, capaci di raggiungere i 30 nodi di velocità e armate con nove cannoni da 381 mm; altre due unità di questa classe erano in cantiere, ma solo la Roma fu completata mentre la Impero non fu mai del tutto allestita. Erano poi disponibili quattro corazzate risalenti alla prima guerra mondiale (Giulio Cesare, Conte di Cavour, Caio Duilio, Andrea Doria) rimodernate nel corso degli anni 1930, con un dislocamento di 29 000 tonnellate e dieci pezzi da 320 mm; completavano l'organico sette incrociatori pesanti da 10 000 tonnellate dotati di cannoni da 203 mm, il vecchio incrociatore corazzato San Giorgio trasformato in pontone contraereo, dodici incrociatori leggeri, 53 cacciatorpediniere, 71 torpediniere (molte delle quali cacciatorpediniere della prima guerra mondiale obsoleti e riclassificati), 50 MAS e 115 sommergibili.
Il nucleo centrale della flotta era costituito da unità di costruzione relativamente moderna, varate dopo il 1925, e che al giugno del 1940 risultavano al 90% perfettamente operative. Le navi erano competitive sul piano internazionale, ma la scelta di privilegiare la velocità portò a unità dalla scarsa protezione e con qualità nautiche non sempre ottimali (svariati cacciatorpediniere riportarono danni e alcuni fecero naufragio a causa di tempeste). La politica di potenza del regime fascista giocò a favore di una grande espansione numerica della Regia Marina, ma comportò grossi cedimenti sul piano industriale: l'aver troncato negli anni 1920 ogni rapporto con aziende estere per la fornitura di equipaggiamenti bellici, una scelta protezionistica dell'industria italiana più che politica, obbligò la Marina ad avviare programmi nazionali in particolare per la realizzazione di artiglierie di grosso calibro, le quali non erano ancora messe a punto al momento dell'entrata in guerra e che registrarono risultati mediocri. La Marina dovette accettare i limiti di modernità e gli alti prezzi imposti dai grandi gruppi industriali italiani (cosa resa ancora più critica dai vari accordi di cartello stipulati tra questi) e i tempi lunghi per la realizzazione di nuove costruzioni che rendevano di fatto insostituibili le unità già in servizio: fino al settembre 1943 presero servizio appena una nuova corazzata, tre incrociatori leggeri, cinque cacciatorpediniere, 39 sommergibili e alcune decine di unità per la protezione dei mercantili (torpediniere di scorta e corvette).
Critica era la mancanza di una componente aeronavale. L'assenza negli organici della Regia Marina di portaerei si rivelò un grave problema, che tuttavia non poteva essere evitato: una media potenza come l'Italia non poteva permettersi di portare avanti in parallelo la costruzione tanto di portaerei quanto di navi da battaglia (per costruire due portaerei negli anni 1930 la Regia Marina avrebbe dovuto rinunciare all'ammodernamento delle quattro corazzate della prima guerra mondiale) e, ancora ai primi anni 1940, la cultura navale mondiale assegnava un ruolo di netta preminenza alle corazzate nelle battaglie in mare: nel 1939 erano in servizio nel mondo 80 corazzate a fronte di sole 17 portaerei. Solo a guerra inoltrata si decise di impostare due portaerei, l'Aquila e la Sparviero, trasformando due transatlantici preesistenti mediante l'aggiunta di un ponte e sistemi di lancio degli apparecchi; con l'aiuto tedesco furono inoltre messi a punto addestramento dei piloti e modelli da imbarcare, ma i lavori su entrambe le unità, sebbene giunti a buon punto, furono bloccati nel clima di tensione precedente la resa italiana del settembre 1943. Molto più grave fu la rinuncia a istituire una componente aerea basata a terra: pesarono l'opposizione della Regia Aeronautica, che si ostinò a mantenere il comando di tutti i velivoli, la mancanza di un coordinamento tra le varie forze armate e l'indifferenza per la questione tanto del potere politico quanto del comando della stessa Marina. Figlia di questi atteggiamenti fu anche la decisione di non sviluppare minimamente la specialità degli aerosiluranti: malgrado la sperimentazione italiana a metà degli anni 1930 fosse a uno stadio assai più avanzato rispetto alle altre nazioni (nel 1937 il silurificio Whitehead di Fiume aveva messo a punto un siluro capace di funzionare con lancio da 80 metri – altezza per i tempi notevole – che fu poi acquistato dalla Germania), tanto l'Aeronautica quanto la Marina dettero prova di ampio disinteresse, salvo tornare sui loro passi e improvvisare dopo le prime negative esperienze di guerra. L'aereo prescelto per la specialità fu il vecchio Savoia-Marchetti S.M.79, non più adatto al suo ruolo originario di bombardiere: benché robusto e maneggevole, risultò troppo grande e lento per questo nuovo impiego.
Vi erano molteplici altre deficienze, fondamentalmente riscontrabili anche in altre marine militari ma che, sommate insieme, risultavano un impedimento importante al corretto funzionamento dell'arma: la struttura di comando accentrava troppo potere al quartier generale Supermarina a scapito dell'autonomia decisionale dei comandanti in mare; l'addestramento degli equipaggi era insufficiente (negli anni 1930 meno del 4% del bilancio annuale della Marina era riservato a questo compito) e ignorava quasi completamente il combattimento notturno; la progettazione e sviluppo di un apparato radar, pur a fronte di sperimentazioni nazionali, fu ignorata: mancarono fondi, fiducia e interesse, e la scelta aggravò la scarsa dimestichezza alla battaglia notturna; ancora, la flotta subacquea italiana era nel 1940 la prima al mondo per dimensioni (solo l'Unione Sovietica la superava numericamente, ma era costretta a suddividere i battelli in quattro bacini marini diversi), eppure le dottrine d'impiego erano ferme alla guerra precedente (attacchi statici in immersione contro navi isolate) e le unità rivelarono vari inconvenienti tecnici e di progettazione quali torrette troppo grandi e vistose o eccessivi tempi di immersione. La Regia Marina era invece in vantaggio nell'ambito dei mezzi d'assalto subacquei, gestiti dalla Xª Flottiglia MAS: unità di volontari eccellentemente addestrati, operanti macchine artigianali ma che si rivelarono efficaci per la mancanza iniziale di strategie atte a contrastarle, la Xª MAS riuscì a ottenere diversi importanti successi contro la flotta britannica nel Mediterraneo.
La presenza della Royal Navy nel Mediterraneo risaliva fino al XVIII secolo, agevolata dal possesso da parte del Regno Unito di poche ma strategiche posizioni nel bacino: erano possedimenti britannici l'isola di Malta, sita in posizione strategica al centro del Mediterraneo, l'isola di Cipro più a est, la rocca di Gibilterra che controllava l'accesso occidentale al bacino; dalla fine della prima guerra mondiale si aggiunse il mandato britannico della Palestina, dove il porto di Haifa fungeva da terminale per diversi oleodotti del Medio Oriente. L'Egitto, benché formalmente indipendente dal 1922, era ancora tenuto sotto stretto controllo britannico a causa dello strategico canale di Suez.
La difesa degli interessi britannici nel Mediterraneo era affidata alla Mediterranean Fleet: inizialmente di base a Malta, con il peggiorare delle relazioni tra Regno Unito e Italia alla metà degli anni 1930 si trasferì nella nuova base di Alessandria d'Egitto. Tenuta a organico minimo durante il periodo della "strana guerra", a partire dall'aprile 1940 era stata accresciuta in numero in vista di un possibile intervento dell'Italia nel conflitto: agli ordini dell'ammiraglio Andrew Cunningham furono concentrate quattro navi da battaglia (Warspite e Malaya della classe Queen Elizabeth, Ramillies e Royal Sovereign della classe Revenge), la portaerei Eagle, il monitore Terror, nove incrociatori, ventisei cacciatorpediniere, dodici sommergibili e varie unità da appoggio, mentre a Malta rimasero solo poche forze leggere. Le navi da battaglia di Cunningham erano tutte risalenti alla prima guerra mondiale, ma la Warspite era stata rimodernata negli anni 1930 e a ostilità iniziate fu raggiunta dalle sue pari classe Queen Elizabeth e Barham, parimenti ricostruite. Infine a Gibilterra si trovavano la portaerei Argus, due incrociatori e nove cacciatorpediniere, dipendenti non dalla Mediterranean Fleet ma dal comando per il Nord Atlantico; in generale, all'inizio della guerra il Regno Unito era impegnato su vari fronti e, ritenendo che la flotta francese fosse quantitativamente pari a quella italiana e potesse validamente fronteggiarla, preferì limitare l'invio di forze nel bacino.
Benché con risorse limitate, nel Mediterraneo i britannici potevano contare su diversi punti di forza: da vari anni la Royal Navy aveva istituito una politica di rotazione molto lenta tra gli equipaggi, per cui la permanenza di ufficiali e marinai nel Mediterraneo era stata accresciuta a due anni e mezzo e affiancata da un duro addestramento; inoltre le unità erano tenute sempre in elevata prontezza operativa. Nel periodo immediatamente precedente lo scoppio del conflitto si era aggiunto un serrato addestramento notturno, frutto di varie riflessioni ad alto livello tra il 1929 e il 1932, cui aveva concorso il comandante della Mediterranean Station Lord Ernle Chatfield che fece dell'efficienza nel combattimento notturno un punto di forza delle sue unità. Il suo successore, ammiraglio William Wordsworth Fisher, proseguì sulla stessa linea incentivandola con l'inizio della guerra d'Etiopia e della guerra civile spagnola: in queste occasioni la flotta fu messa praticamente sul piede di guerra. La disponibilità di portaerei e unità della Fleet Air Arm garantiva una solida copertura delle formazioni britanniche, le quali a loro volta potevano contare sull'importante ausilio del radar, divenuto ben presto uno strumento indispensabile; rilevante fu anche il sistema di decrittazione delle comunicazioni radio dell'Asse, denominato "Ultra": anche se non in grado di decifrare tutte le comunicazioni del nemico, Ultra garantì il successo di diverse azioni, in particolare durante la lotta ai convogli dell'Asse in rotta verso la Libia italiana.
La Marine nationale si assunse la responsabilità di sorvegliare il Mediterraneo occidentale, mantenendo forze navali minori nei mandati di Siria e Libano e nel Mar Egeo. La marina francese era numerosa ma accusava una certa obsolescenza di svariate unità: ad esempio la linea da battaglia annoverava le tre vecchie corazzate della classe Bretagne cui si affiancavano quelle più recenti della classe Dunkerque, mentre le moderne unità della classe Richelieu erano ancora in allestimento. Importante era inoltre la squadra di incrociatori, che allineava i quattro incrociatori pesanti della classe Suffren, i due della classe Duquesne e l'esemplare singolo Algérie; erano poi disponibili sei incrociatori leggeri della classe La Galissonnière, i due esemplari unici Jeanne d'Arc ed Émile Bertin e i tre componenti della classe Duguay-Trouin risalenti agli anni 1920. I cacciatorpediniere erano ventisette, compresi quelli delle classi Chacal e Le Fantasque, base progettuale per gli innovativi "cacciatorpediniere pesanti" classe Mogador che erano più assimilabili a incrociatori leggeri. Infine si aggiungevano parecchie unità di scorta e leggere e una consistente componente di sommergibili (32 battelli): una parte era comunque di stanza in Estremo Oriente, Caraibi e Africa.
In generale la Marine nationale era in grado di affrontare la flotta italiana, presupposto sul quale era stato pianificato l'intero processo di costruzione e varo delle unità da battaglia; tuttavia le forze navali francesi incisero ben poco sulla parte iniziale del conflitto e dopo l'armistizio di Compiègne la Marine nationale fu neutralizzata: in buona parte rimase all'àncora nella base di Tolone, ma un consistente nucleo fu dislocato nei porti africani (Dakar, Mers-el-Kébir e altri); un gruppo di navi, guidato dalla nave da battaglia Lorraine e formato dai tre incrociatori pesanti Suffren, Duquesne e Tourville, da quello leggero Duguay-Trouin, da tre cacciatorpediniere e sette sommergibili, fu sorpreso dall'armistizio nella base britannica di Alessandria.
L'ambigua posizione del governo di Vichy, sorto dalla disfatta della Francia, destò subito ampie preoccupazioni nel Primo ministro britannico Winston Churchill e nei suoi collaboratori, che temevano un voltafaccia della Marine nationale in favore dell'Asse e un peggioramento del quadro strategico soprattutto nel Mediterraneo. Allo scopo di evitare una simile eventualità e di dimostrare drammaticamente la ferrea volontà britannica di continuare la lotta, Churchill impose l'esecuzione dell'operazione Catapult: alle navi francesi fu posto l'ultimatum di lasciarsi disarmare dai britannici o di essere attaccate. La squadra di Alessandria si lasciò internare senza opporre resistenza, ma la flotta ammassata a Mers-el-Kébir rifiutò di cedere e fu per questo pesantemente attaccata dalla Royal Navy: la vecchia nave da battaglia Bretagne esplose con gravissime perdite in vite umane, pesanti danni subì anche l'incrociatore da battaglia Dunkerque e alcune altre unità furono catturate. La durezza dell'operato britannico accese il risentimento e il rancore dei francesi, sì che la grande maggioranza del personale della Marine nationale internato fu, in seguito, assai riluttante a schierarsi con la forza navale della Francia libera.
Concentrata nella guerra continentale contro le potenze occidentali e l'Unione Sovietica, la Germania considerò a lungo il settore del Mediterraneo come un fronte secondario, cui destinare fondamentalmente poche risorse; cionondimeno, su esplicita richiesta di Adolf Hitler, la Kriegsmarine fu chiamata a sostenere lo sforzo bellico italiano. Il 26 agosto 1941 Hitler ordinò l'invio di un primo contingente di sommergibili (U-Boot), mettendo a tacere le obiezioni del comandante delle forze subacquee tedesche ammiraglio Karl Dönitz che considerava questo impiego un'inutile dispersione di forze dal teatro principale dell'Oceano Atlantico; i primi battelli arrivarono a fine settembre 1941, iniziando subito a mietere notevoli successi contro le forze navali britanniche. Tra il 1941 e il 1944 furono in totale 62 gli U-boot tedeschi (tutti appartenenti alla numerosa classe Tipo VIIC) inviati nel Mediterraneo, con circa una ventina di unità contemporaneamente presenti nel medesimo momento divise tra la 23ª Flottiglia di base a Salamina e la 29ª Flottiglia a La Spezia, poi a Tolone; buone caratteristiche tecniche delle unità, eccellente addestramento degli equipaggi e ben sperimentate tattiche fecero sì che ai sommergibili tedeschi andasse ascritto il grosso dei risultati ottenuti dalle forze subacquee dell'Asse nel Mediterraneo.
La Kriegsmarine contribuì alle operazioni nel Mediterraneo anche con naviglio di superficie: furono attivate flottiglie di motosiluranti (S-Boot), dragamine e mezzi da trasporto come traghetti e motozattere, integrate da alcuni mezzi catturati al nemico (il cacciatorpediniere ZG3 Hermes, già unità greca Vasilefs Georgios catturata nel maggio 1941, fu a lungo l'unità di superficie tedesca di maggior tonnellaggio nel Mediterraneo). Dopo la resa dell'Italia nel settembre 1943 i tedeschi si impossessarono di un gran numero di navi della Regia Marina e svariate unità di scorta (cacciatorpediniere, torpediniere e corvette) furono integrate nella Kriegsmarine come Torpedoboote Ausland; i tedeschi arrivarono a disporre di varie decine di unità di superficie, capaci però di garantire solo un certo traffico costiero e a condurre qualche azione di minamento offensivo. Impressionati dai notevoli successi dei mezzi d'assalto italiani, i tedeschi si dedicarono a progettare mezzi simili (barchini esplosivi, minisommergibili, siluri pilotati) e li utilizzarono in gran numero nel Mediterraneo, in particolare durante gli sbarchi ad Anzio e in Provenza, ma ottenendo in definitiva pochi risultati.
Un contributo allo sforzo bellico britannico nel Mediterraneo fu offerto da varie nazioni alleate. Paesi del Commonwealth inviarono unità navali: l'Australia fornì una squadriglia di cacciatorpediniere reduci della prima guerra mondiale, trasferiti alla Royal Australian Navy verso il 1930 e riattivati allo scoppio delle ostilità, denominata dalla propaganda nazista "Flottiglia di rottami di ferro"; inoltre a due riprese fu assegnato alla Mediterranean Fleet anche un incrociatore leggero (prima lo HMAS Sydney e poi lo HMAS Perth), ma quasi tutte le unità australiane furono richiamate in patria dopo l'attacco di Pearl Harbor e l'ingresso in guerra del Giappone. Il Canada fornì cacciatorpediniere e unità di scorta in particolare dopo gli sbarchi dell'operazione Torch in Nordafrica, mentre contingenti simbolici furono inviati anche da Nuova Zelanda (incrociatore leggero HMNZS Leander), Sudafrica e India britannica. Nazioni occupate dai tedeschi come Polonia e Paesi Bassi misero a disposizione dei cacciatorpediniere, che furono accorpati alle squadriglie o ai gruppi di scorta britannici.
Al momento dell'invasione italiana dell'ottobre 1940, la Grecia poteva disporre solo dell'incrociatore corazzato Georgios Averof (ormai obsoleto e impiegato come nave scuola), di due vecchie navi da difesa costiera (pre-dreadnought classe Kilkis, non più bellicamente efficienti), dieci cacciatorpediniere, tredici torpediniere, sei sommergibili e altre unità ausiliarie; un certo numero di navi elleniche riuscì a riparare in Egitto dopo l'invasione tedesca della Grecia e, integrate con alcune unità cedute dalla Royal Navy, continuarono a operare a fianco dei britannici nel Mediterraneo. La quasi totalità delle unità della marina del Regno di Jugoslavia (un vecchio incrociatore leggero, cinque cacciatorpediniere e quattro sommergibili) cadde in mano agli italiani dopo l'occupazione del paese da parte dell'Asse, ma equipaggi jugoslavi operarono nel Mediterraneo su un pugno di unità leggere cedute dai britannici.
Decisivo fu il massiccio contributo della United States Navy in particolare a partire dall'operazione Torch, che fece pendere definitivamente la bilancia dalla parte degli Alleati. Con il grosso delle unità statunitensi impegnato nel teatro del Pacifico contro i giapponesi o nella battaglia dell'Atlantico contro i tedeschi, nel Mediterraneo la United States Eighth Fleet, creata nel marzo 1943, ebbe inizialmente una forza da combattimento relativamente ridotta, composta per lo più da cacciatorpediniere sostenuti da alcuni incrociatori leggeri; al momento dell'operazione Dragoon, tuttavia, fu corposamente rinforzata dall'arrivo di tre navi da battaglia, risalenti alla prima guerra mondiale ma più che adeguate per il supporto dei reparti a terra, più due portaerei di scorta e tre incrociatori pesanti. Il maggior contributo degli Stati Uniti alle operazioni navali nel Mediterraneo si concretizzò piuttosto nella fornitura di ampi quantitativi di mezzi da sbarco di vario tipo, di navi trasporto truppe e di mercantili della prolifica classe Liberty.
Nel giugno 1940 l'Italia entrò in guerra senza una chiara strategia per combattere il conflitto. La Regia Marina era tradizionalmente sostenitrice della "politica adriatica", volta ad acquisire il controllo del Mare Adriatico e delle coste della Dalmazia e perciò, in ragione dell'alleanza tra Regno di Jugoslavia e Francia, la Marine nationale era stata sempre considerata come la più plausibile rivale in caso di conflitto. Uno scontro con la Mediterranean Fleet britannica fu sempre escluso in via di principio almeno fino alla metà degli anni 1930, quando la crisi generata dalla guerra d'Etiopia fece palesare per la prima volta la possibilità di una guerra tra Italia e Regno Unito.
La prospettiva di affrontare contemporaneamente le flotte francese e britannica era giudicata in maniera fortemente negativa dal comando della Regia Marina. Al promemoria di Mussolini del 31 marzo 1940, che prescriveva per la Regia Marina «offensiva su tutta la linea del Mediterraneo e fuori», rispose il 14 aprile un lungo documento del capo di stato maggiore ammiraglio Domenico Cavagnari: vista l'assoluta prevalenza numerica degli anglo-francesi e la possibilità per il nemico di ripianare le proprie perdite, si imponeva per le forze navali un atteggiamento sostanzialmente difensivo, senza rischiare la flotta da battaglia in scontri diretti e agendo secondo la dottrina della "flotta in potenza". La marina italiana puntò a instaurare un sicuro controllo del canale di Sicilia, ma escluse esplicitamente la possibilità di proteggere il traffico mercantile nazionale e soprattutto i convogli di rifornimento per le truppe italiane stanziate in Libia, problema operativo ritenuto irresolubile. La critica di Cavagnari all'entrata nel conflitto, con la paradossale situazione di una forza che dichiara la guerra ma è costretta sin da subito a un atteggiamento difensivo, si univa alle proteste per una decisione che avveniva con almeno due anni di anticipo rispetto a quanto preventivato al momento della stipula del Patto d'Acciaio tra Italia e Germania: un conflitto iniziato nel 1942 avrebbe permesso alla Marina di schierare in linea otto navi da battaglia invece delle due subito disponibili nel giugno 1940.
La rapida uscita di scena della Francia e della sua flotta rappresentò un grosso colpo di fortuna per la Regia Marina, che vide migliorare le sue prospettive strategiche: se la cacciata delle forze aeronavali britanniche dal bacino del Mediterraneo, con la conquista di Gibilterra e del canale di Suez, non dipendeva dall'apporto della flotta, cionondimeno la Marina poteva ora tentare di porre sotto il suo controllo il Mediterraneo centrale, assicurando il flusso dei rifornimenti verso la Libia e, all'opposto, interrompendo quello britannico diretto alle sue guarnigioni in Egitto e Malta. Tanto la Regia Marina quanto la Royal Navy continuavano a guardare alla guerra navale come alla battaglia risolutiva tra due flotte contrapposte, ma nel Mediterraneo la contesa si risolse invece in una vasta battaglia di convogli navali: tutti i maggiori scontri furono in pratica battaglie di incontro, scaturite da circostanze più o meno fortuite, tra due squadre impegnate a scortare il proprio traffico o insidiare quello nemico.
La battaglia si svolse per la Regia Marina principalmente lungo le rotte che dall'Italia portavano a Tripoli, Bengasi, Tobruch, lungo le quali i convogli italiani venivano spesso attaccati dalle forze aeronavali britanniche; la rotta ovest-est, che dall'Italia portava i rifornimenti alle forze dislocate nei Balcani e nel Dodecaneso, fu al contrario un teatro di guerra secondario e dove l'azione di contrasto era molto meno pronunciata. Come del resto pronosticato dallo stesso Cavagnari nel documento del 14 aprile, la dichiarazione di guerra italiana portò all'immediato blocco del traffico mercantile britannico verso l'India e il Pacifico via Mediterraneo, deviato sulla più lunga ma più sicura rotta di circumnavigazione del continente africano: in questo modo l'enorme flotta subacquea italiana e gli incrociatori che sacrificavano la protezione per la velocità, armi per loro natura più idonee alla caccia dei mercantili, furono subito messe in una situazione tattica assai sfavorevole. La Regia Marina stessa si ritrovò completamente sprovvista di navi idonee alla difesa del traffico mercantile (le prime unità appositamente concepite non arrivarono che nel 1942), obbligando a impiegare per la scorta o le vecchie torpediniere della prima guerra mondiale (inadatte allo scopo) o i cacciatorpediniere di squadra che, progettati per operare alle alte velocità della flotta da battaglia, subivano un costante logoramento alle macchine quando accompagnavano i lenti mercantili.
All'inizio la Royal Navy rinunciò a difendere la base avanzata di Malta, ritenuta troppo vulnerabile e ben presto evacuata del materiale e del personale indispensabile; quando tuttavia l'azione italiana si concretizzò unicamente in radi e inefficaci bombardamenti aerei, il comando britannico decise di impiegare l'isola come base aerea e per i sommergibili impegnati contro i convogli nemici, affiancati poi anche da una squadra di unità di superficie (Force K): ciò rese obbligatorio rifornire periodicamente l'isola, prima impiegando sommergibili, veloci unità da trasporto e portaerei che catapultavano i loro velivoli una volta avvicinatesi a distanza utile, poi convogli navali fortemente scortati da unità da guerra. L'esperienza britannica nella difesa dei convogli atlantici fu importante, ma le operazioni dell'Asse inflissero comunque pesanti perdite alla Royal Navy. La necessità di sostenere la Grecia obbligò la Mediterranean Fleet a stabilire un collegamento periodico con questa tra l'ottobre 1940 e il giugno 1941, cosa che portò a svariati scontri aerei e navali nelle acque di Creta; obiettivo ulteriore fu poi quello di imporre ad amici e alleati il concetto di superiorità della flotta britannica, anche per non incentivare le mire della Spagna franchista su Gibilterra qualora fosse stata dimostrata debolezza o passività.
La strategia britannica al principio delle ostilità fu risultato di discussioni tra il comandante della Mediterranean Fleet ammiraglio Cunningham e il Primo ministro Winston Churchill: il primo avrebbe preferito una strategia offensiva limitata al Mediterraneo orientale e tesa a tagliare le comunicazioni tra l'Italia e il Dodecaneso, vista la scarsità di mezzi navali e aerei a disposizione; Churchill, tuttavia, bollò senza mezzi termini questa posizione come "puramente difensiva" e inaccettabile, sostenendo che "i rischi in questa congiuntura devono essere presi in ogni teatro operativo". Pertanto dopo un'ora dall'inizio delle ostilità la squadra di Alessandria uscì in forze diretta a ovest, insieme a uno squadrone di incrociatori francesi che fu inviato nell'Egeo.
La Regia Marina attivò subito, il 10 giugno, numerosi suoi sommergibili, che si portarono nel Mediterraneo orientale per posare campi minati sulle rotte di uscita da Alessandria; alcune unità leggere britanniche annunciarono di avere attaccato sommergibili nemici il 10 e l'11 giugno (probabilmente il posamine Foca), ma il primo successo confermato fu raccolto dal battello Alpino Bagnolini il 12 giugno, quando colò a picco l'incrociatore leggero HMS Calypso che, insieme al gemello HMS Caledon, stava procedendo fra Creta e Gaudo: si ebbero 39 morti tra l'equipaggio mentre il Bagnolini uscì indenne dal bombardamento con cariche di profondità condotto da alcuni cacciatorpediniere. Alcune ore più tardi il sommergibile Naiade silurò la petroliera norvegese Orkanger davanti Alessandria, primo mercantile affondato nella battaglia.
Mentre navi italiane stendevano campi minati nel canale di Sicilia e provvedevano a tagliare i cavi sottomarini che garantivano le comunicazioni di Malta, le unità britanniche furono impegnate nelle prime scorrerie contro i porti nemici: il 12 giugno gli incrociatori HMS Liverpool e HMS Gloucester e quattro cacciatorpediniere attaccarono la rada di Tobruch affondando la piccola cannoniera Giovanni Berta, prima unità della Regia Marina perduta nel conflitto. Iniziarono anche le prime perdite di sommergibili: il britannico HMS Odin fu colato a picco da cacciatorpediniere italiani il 13 giugno nel golfo di Taranto, mentre l'italiano Andrea Provana andò perduto il 17 giugno speronato da una torpediniera francese al largo di Orano.
Le unità francesi iniziarono le operazioni nella notte tra il 12 e il 13 giugno, quando alcuni cacciatorpediniere cannoneggiarono postazioni italiane presso il confine tra i due Stati; il 14 una squadra francese con quattro incrociatori e otto cacciatorpediniere bombardò Genova e Savona incontrando una scarsa reazione: un cacciatorpediniere fu danneggiato da una batteria costiera, mentre attacchi di MAS e della torpediniera Calatafimi, le uniche unità italiane in zona, non ottennero risultati. Il 21 giugno la corazzata francese Lorraine e due cacciatorpediniere, accompagnati dagli incrociatori leggeri HMS Orion, HMS Neptune e HMAS Sydney (australiano), bombardarono Bardia in Libia, colpendo ripetutamente le posizioni italiane con la sola perdita dell'idrovolante del Sydney, abbattuto peraltro da fuoco amico; questa fu l'ultima azione effettuata dalla squadra francese: dopo l'armistizio di Compiègne firmato il 22 giugno, la Francia uscì dal conflitto e le sue unità navali furono concentrate nel porto metropolitano di Tolone e nelle basi nordafricane di Mers-el-Kébir, Casablanca e Dakar, mentre la squadra di Alessandria fu bloccata in porto dalle autorità britanniche. L'uscita di scena della Marine nationale costrinse i britannici a istituire in tutta fretta a Gibilterra un distaccamento che potesse scortare i convogli atlantici e impedire alla Regia Marina di penetrare nell'Atlantico: denominata Force H, dal 30 giugno fu capeggiata dall'ammiraglio James Somerville e venne a riunire le navi da battaglia HMS Resolution e HMS Valiant, l'incrociatore da battaglia HMS Hood, la portaerei HMS Ark Royal, l'incrociatore leggero HMS Arethusa e sei cacciatorpediniere.
Con la Francia arresasi, la Regia Marina poté riconsiderare la sua decisione di non impegnarsi nella scorta di convogli diretti in Libia: a dispetto delle rassicurazioni dell'alto comando sull'autosufficienza delle forze italiane in Nordafrica, già il 13 giugno erano pervenute richieste dalla Libia per l'invio immediato di rifornimenti urgenti, cui la Marina aveva provveduto tramite sommergibili e squadriglie di veloci cacciatorpediniere; il 25 giugno partì dunque il primo convoglio diretto a Tripoli. La prima fase della "battaglia dei convogli", da giugno a novembre 1940, si svolse senza grosse perdite per gli italiani: i britannici non disponevano di unità dislocate a Malta e la loro rete di ricognizione aerea era ancora primitiva, consentendo a navi isolate e convogli anche di una certa entità di arrivare indisturbati a Tripoli e compiere navigazioni di cabotaggio lungo le coste libiche. In generale i convogli venivano fatti partire in modo tale da transitare nelle zone più pericolose di giorno, per usufruire dell'appoggio dei velivoli di base a Pantelleria e sull'isola di Lampedusa; nelle prime settimane i convogli percorsero rotte a ovest di Malta, ma a fine luglio furono tutti dirottati a est dell'isola dove il mare era più aperto e consentiva manovre e dirottamenti. L'azione più rilevante si ebbe il 28 giugno, quando tre cacciatorpediniere italiani in missione di trasporto truppe e materiali a Tobruk furono localizzati da aerei britannici e attaccati da cinque incrociatori: nello scontro fu affondato il cacciatorpediniere Espero, che si sacrificò per coprire la ritirata delle altre due unità. L'episodio fu una prima avvisaglia della superiorità dei britannici sugli italiani nelle operazioni di ricognizione aerea.
Il primo vero scontro tra le due flotte fu la battaglia di Punta Stilo il 9 luglio 1940: l'azione fu sostanzialmente dovuta all'incontro tra la flotta da battaglia italiana dell'ammiraglio Inigo Campioni (con due corazzate, sei incrociatori pesanti, otto incrociatori leggeri e 29 cacciatorpediniere), in rientro alla base dopo aver scortato un convoglio a Bengasi, e una squadra britannica sotto l'ammiraglio Cunningham (con tre corazzate, una portaerei, cinque incrociatori leggeri e 17 cacciatorpediniere) diretta invece a scortare due convogli in partenza da Malta per Alessandria. Dopo attacchi di aerosiluranti decollati dalla portaerei Eagle, gli incrociatori e quindi le corazzate delle opposte formazioni arrivarono a contatto balistico: lo scambio di colpi a lunga distanza si concluse dopo che un proiettile ebbe centrato la Giulio Cesare inabilitandone una delle sale caldaie, cosa che convinse Campioni a interrompere il contatto e a ripiegare verso Taranto. Ripetuti attacchi dei bombardieri della Regia Aeronautica, intervenuti a battaglia ormai conclusa e che confusero persino le unità di Campioni per nemiche, non fecero registrare nessun centro.
Lo scontro di Punta Stilo risultò sostanzialmente una schermaglia senza esito, ma il 19 luglio la Regia Marina dovette registrare una sconfitta nella battaglia di Capo Spada: due incrociatori leggeri, salpati per intercettare il traffico nemico a nord di Creta, incapparono in una formazione di cacciatorpediniere britannici guidati dall'incrociatore Sydney, il quale riuscì a immobilizzare e affondare il pari tipo italiano Bartolomeo Colleoni. Nelle settimane seguenti si assistette a una certa diminuzione delle attività belliche, benché scontri e perdite non mancassero: tra il 5 e il 20 luglio vari attacchi di aerosiluranti britannici contro la rada di Tobruk portarono all'affondamento di due piroscafi e tre cacciatorpediniere, mentre il 23 agosto il cacciatorpediniere britannico HMS Hostile fu la prima vittima degli sbarramenti minati posati nel canale di Sicilia. Anche gli italiani, che avevano attivato in tutta fretta e trasferito a el-Adem il Reparto Sperimentale Aerosiluranti, lo impiegarono il 15 agosto in un attacco sul porto di Alessandria: i cinque aerei si lanciarono all'attacco senza esito e due apparecchi furono persi in un atterraggio di fortuna. Progressivamente, comunque, le capacità degli equipaggi si affinarono ed emersero specialisti come Carlo Emanuele Buscaglia e Vincenzo Dequal in quella che poi venne ricostituita come 278ª Squadriglia autonoma aerosiluranti; il 17 settembre il primo successo fu conseguito da due S.M.79 che colpirono l'incrociatore pesante HMS Kent: la parte poppiera fu devastata, si contarono 32 morti e danni che lasciarono la nave in riparazione fino all'inizio del 1942.
Si verificarono varie uscite in mare delle opposte flotte, in particolare durante due missioni di rifornimento dell'isola di Malta (operazione Hats a fine agosto e operazione MB 5 a fine settembre) ma senza che si arrivasse al contatto. Ai primi di agosto la portaerei HMS Argus, da poco aggregata alla Forza H, inaugurò la prima missione di rinforzo aereo di Malta (operazione Hurry) catapultando alcuni velivoli dopo essersi avvicinata a distanza utile dall'isola. Entrambe le marine fecero largo uso di sommergibili, ottenendo però scarsi successi a fronte di pesanti perdite: tra giugno e ottobre 1940 tredici sommergibili italiani e sette britannici andarono perduti. L'avvistamento di un convoglio britannico diretto da Alessandria a Malta portò nella notte tra l'11 e il 12 ottobre alla battaglia di Capo Passero: unità leggere italiane inviate all'agguato furono respinte con pesanti perdite (un cacciatorpediniere e due torpediniere furono affondate con 325 morti tra gli equipaggi) dalle navi britanniche, meglio addestrate al combattimento notturno ma, soprattutto, dotate di un impianto radar imbarcato sull'incrociatore HMS Ajax, da poco giunto nel teatro.
L'apertura della campagna italiana di Grecia il 28 ottobre 1940 portò a un aumento di attività nel Mediterraneo orientale: la Regia Marina dovette rapidamente instaurare un sistema di rifornimenti per le truppe italiane dislocate in Albania, subito messe in crisi dalla controffensiva ellenica, mentre all'opposto i britannici poterono disporre dell'importante base navale della baia di Suda a Creta nonché di vari aeroporti da dove furono lanciate varie incursioni contro i porti dell'Italia meridionale. Lo spostamento delle operazioni belliche verso est spinse il comando italiano a concentrare l'intera flotta da battaglia (salita intanto a sei corazzate) nel porto di Taranto, da cui si poteva provvedere tanto alla protezione del traffico verso la Libia quanto di quello diretto in Albania. Tale ridispiegamento però portò al disastro: sulla base di piani pronti da tempo, nella notte tra l'11 e il 12 novembre 1940 aerosiluranti Fairey Swordfish lanciati dalla HMS Illustrious (penetrata non vista fino a 170 miglia da Taranto), attaccarono la base e affondarono le navi da battaglia Conte di Cavour, Caio Duilio e Littorio contro la perdita di soli due aerei. Le acque basse impedirono una perdita definitiva delle unità e le ultime due poterono rientrare in servizio dopo mesi di lavori; la Cavour, pur recuperata, invece non ritornò più in azione. Contemporaneamente all'incursione aerea, un distaccamento di incrociatori e cacciatorpediniere britannici attaccò un convoglio italiano nel canale d'Otranto, affondando senza perdite quattro mercantili. L'eclatante successo britannico fu preso a modello da alcuni alti ufficiali della Marina imperiale giapponese e ispirò la pianificazione dell'attacco contro la flotta statunitense a Pearl Harbor nel dicembre 1941.
Le pesanti perdite inflitte e l'apparente passività degli italiani indussero gli ammiragli Cunningham e Somerville a nuove decise azioni: il 17 novembre la Argus compì un nuovo lancio di aerei per Malta (operazione White), ma l'uscita in mare delle corazzate Vittorio Veneto e Giulio Cesare obbligò a un decollo prematuro e, per mancanza di carburante, dei quattordici aerei solo cinque raggiunsero Malta. Il 27 novembre un'uscita in mare della Force H di Somerville, diretta a scortare un convoglio per Malta da Gibilterra, portò alla battaglia di capo Teulada contro la squadra italiana di Campioni: una certa parità delle forze in campo (due corazzate, sei incrociatori pesanti e 14 cacciatorpediniere per gli italiani, due corazzate, una portaerei, un incrociatore pesante, sei incrociatori leggeri e 14 cacciatorpediniere per i britannici) portarono a una condotta prudente da parte dei due comandanti e lo scontro si risolse in una serie di duelli di artiglieria e attacchi aerei infruttuosi. Entrambi i comandi supremi non apprezzarono questa condotta cauta: Somerville fu sottoposto a inchiesta anche se in ultimo assolto, mentre tanto Campioni quanto il capo di stato maggiore della Marina, ammiraglio Cavagnari, furono rimpiazzati rispettivamente dagli ammiragli Angelo Iachino e Arturo Riccardi.
Dopo la notte di Taranto e la dimostrazione di forza di Capo Teulada, Supermarina diede ordini tassativi ai comandanti in mare di non accettare lo scontro se non in netta superiorità numerica, per evitare perdite di navi non rimpiazzabili. Tale decisione lasciò ulteriormente l'iniziativa ai britannici tanto più che, dopo le incursioni dell'8 gennaio 1941 su Napoli da parte di bombardieri Vickers Wellington di base a Malta che costarono danni alla corazzata Giulio Cesare, le navi da battaglia furono ritirate a La Spezia. Grazie alla copertura della Fleet Air Arm, dei caccia basati a terra e delle rade in territorio greco, i britannici controllavano ormai quasi completamente il Mediterraneo orientale: le azioni italiane si ridussero alle incursioni su Alessandria da parte della Regia Aeronautica, a volte anche quattro o cinque al giorno, anche se i danni furono relativamente limitati. Il rafforzamento di Malta proseguì incessantemente e, all'inizio del 1941, l'isola rappresentava ormai una base sicura per aerei e sommergibili operanti contro il traffico italiano da e per la Libia; la situazione per gli italiani fu inoltre aggravata tra dicembre e febbraio dalla completa perdita della Cirenaica a seguito degli eventi dell'operazione Compass: la Regia Marina dovette accusare la perdita del vecchio incrociatore San Giorgio, autoaffondatosi a Tobruk per non cadere in mano al nemico, e dovette rinunciare a depositi e scali portuali deviando la destinazione dei trasporti unicamente su Tripoli.
La critica situazione degli italiani spinse infine la Germania a intervenire nel Mediterraneo. Oltre ad allestire un contingente terrestre per operare in Libia (Deutsches Afrikakorps), tra dicembre e gennaio i tedeschi schierarono il X. Fliegerkorps della Luftwaffe in Sicilia, dando immediato avvio a una serie di incursioni aeree contro Malta e il traffico britannico. Gli effetti della presenza tedesca si fecero subito vedere: tra il 6 e il 13 gennaio, durante una serie di complessi movimenti navali britannici per portare a Malta nuovi rifornimenti e far rientrare da essa dei mercantili vuoti (operazione Excess), aerei tedeschi danneggiarono gravemente la portaerei Illustrious e affondarono l'incrociatore leggero HMS Southampton, quindi depositarono mine di nuovo tipo nel canale di Suez obbligando i britannici a chiuderlo al traffico fino a marzo. I britannici reagirono con fermezza: lo Inshore Squadron ("squadrone costiero") disturbò efficacemente il traffico di cabotaggio da Tripoli fino alla linea del fronte e bombardò con monitori, cannoniere e cacciatorpediniere le postazioni costiere avversarie, agendo in pratica indisturbato; il 9 febbraio, invece, la Forza H di Somerville si spinse fino a bersagliare Genova con due navi da battaglia, una portaerei e un incrociatore, senza incontrare alcuna opposizione a causa di una serie di errori ed equivoci tra i comandi italiani. Il rischio portato dagli attacchi aerei tedeschi aumentò tuttavia grandemente, costringendo Cunningham a decidere il ritiro delle navi verso Alessandria, ma il monitore Terror fu affondato durante il rientro.
Tra il 25 e il 28 febbraio unità scelte britanniche sbarcarono sull'isola di Castelrosso nel Dodecaneso: l'azione (operazione Abstention) si risolse in un insuccesso a causa del deciso contrattacco della guarnigione italiana del Dodecaneso e il reparto, dopo aver subito perdite leggere, fu ritirato. Ai primi di marzo, viste le avvisaglie di un'imminente offensiva tedesca contro la Grecia, l'ammiraglio Cunningham ebbe l'incarico di proteggere il trasporto in territorio ellenico di un vasto corpo di spedizione britannico (operazione Lustre); l'intensa attività navale nemica destò ampie preoccupazioni nei tedeschi, che esercitarono pressioni sugli italiani perché attuassero subito azioni di disturbo: la Regia Marina predispose quindi una puntata in forze nelle acque di Creta. L'azione della flotta da battaglia fu preceduta nella notte tra il 25 e il 26 marzo da un fortunato attacco alla Baia di Suda da parte degli incursori della Xª MAS che, impiegando dei barchini esplosivi, affondarono l'incrociatore pesante HMS York e una petroliera. La puntata delle navi di Iachino nelle acque a sud di Creta tra il 27 e il 29 marzo portò invece al disastro: preavvertito della sortita italiana grazie alle intercettazioni di Ultra, Cunningham prese il mare con tutte le forze disponibili diretto a intercettare le navi di Iachino. Nel corso della cosiddetta battaglia di Capo Matapan la corazzata Vittorio Veneto rimase danneggiata da un attacco di aerosiluranti (uno dei quali fu abbattuto); nottetempo la squadra britannica si avvicinò a quella italiana e, non scorta, scatenò un preciso cannoneggiamento che costò la perdita di tre incrociatori pesanti (Pola, Zara, Fiume) e due cacciatorpediniere, con la morte di 2 303 marinai. La sconfitta italiana di Matapan fu il risultato della somma dei punti di vantaggio di cui godeva la Royal Navy: le decrittazioni di Ultra, l'appoggio aereo ravvicinato delle portaerei, la disponibilità del radar e l'addestramento al combattimento notturno.
Dopo il disastro di Matapan il nucleo centrale della flotta italiana rimase sostanzialmente inattivo, mentre l'attenzione dei britannici si focalizzava sul contrasto dei convogli diretti in Libia, ove gli italo-tedeschi stavano radunando le forze e riorganizzadosi per contrattacare in Cirenaica: il 25 febbraio l'incrociatore leggero Armando Diaz, intento a scortare un convoglio, fu affondato con gravi perdite umane dal sommergibile britannico HMS Upright, successo compensato il 30 marzo quando, a sud di Creta, l'incrociatore HMS Bonaventure fu silurato dal sommergibile Ambra. Il 16 aprile una squadriglia di cacciatorpediniere della Royal Navy assalì un altro convoglio al largo delle isole Kerkenna e, pur perdendo un'unità, affondò tre cacciatorpediniere italiani e cinque mercantili, causando circa 1 700 vittime; il 21 aprile, ancora, le navi da battaglia di Cunningham si spinsero fino a cannoneggiare il porto di Tripoli e il 24 maggio il transatlantico Conte Rosso, carico di truppe, fu affondato dal sommergibile HMS Upholder comandato dall'"asso" Malcolm David Wanklyn con la morte di circa 1 300 soldati. Queste azioni misero bene in luce la mancanza per l'Italia di unità idonee alla scorta del traffico mercantile: gli incrociatori leggeri erano inadatti al compito e poco corazzati, mentre i cacciatorpediniere e le torpediniere di squadra andavano incontro a un rapido logoramento delle macchine pensate per le alte velocità.
Per converso gli stessi britannici dovettero destinare risorse alla difesa del loro traffico: dopo la riconquista della Cirenaica da parte delle forze del generale Erwin Rommel, i cacciatorpediniere della 10th Flotilla assunsero il compito di rifornire la guarnigione di Tobruk, tagliata fuori e assediata, con veloci corse notturne o scortando convogli insieme ad altro naviglio leggero in quello che fu denominato Tobruk Ferry Service ("servizio di traghetti per Tobruk"). Il comando britannico dette disposizioni perché le sortite fossero condotte almeno in coppia, di modo che le unità potessero darsi reciproco soccorso; l'accorgimento si rivelò indovinato quando l'aviazione italo-tedesca intervenne in forze allo scopo di interrompere tale traffico: lo sloop-of-war HMS Auckland fu affondato il 24 giugno da bombardieri in picchiata Junkers Ju 87 mentre insieme all'altro sloop HMAS Parramatta scortava un convoglio, con i 164 naufraghi che furono recuperati da quest'ultimo. Uguale sorte toccò la notte tra il 29 e il 30 giugno al cacciatorpediniere HMAS Waterhen, mentre la notte dell'11 luglio il cacciatorpediniere HMS Defender fu gravemente colpito durante il trasporto di truppe a Tobruk e il gregario HMAS Vendetta accolse a bordo 275 uomini tra equipaggio e passeggeri, prima che l'unità affondasse vicino a Sidi Barrani. Tutti i caccia della 10th Flotilla, reduci della prima guerra mondiale e pesantemente usurati dagli attacchi aerei e dall'uso intensivo, furono comunque ritirati e sostituiti dai posamine HMS Abdiel e HMS Latona, capaci di raggiungere i 40 nodi di velocità.
Le sconfitte patite dalle forze alleate nell'inefficace difesa della Grecia in aprile e nella battaglia di Creta in maggio obbligarono la Mediterranean Fleet a intraprendere vaste operazioni di evacuazione via mare dei reparti britannici, incontrando in particolare l'opposizione della Luftwaffe che causò pesanti perdite: nel corso di svariati attacchi aerei i britannici persero tre incrociatori, sei cacciatorpediniere e lamentarono danni di varia entità a due corazzate, alla Formidable, a cinque incrociatori e otto cacciatorpediniere; perirono quasi 2 000 esperti marinai. Queste perdite consegnarono una teorica superiorità alla Regia Marina, compensata però dal ritiro dallo scacchiere del Mediterraneo delle forze aeree tedesche, richiamate dopo l'inizio dell'attacco all'Unione Sovietica. Come ulteriore impegno, in giugno la Mediterranean Fleet fu chiamata ad appoggiare l'invasione della Siria da parte delle forze britanniche, scontrandosi con le poche unità navali della Francia di Vichy schierate nella colonia: tra gli episodi più significativi, il 9 giugno due cacciatorpediniere francesi danneggiarono gravemente il cacciatorpediniere britannico HMS Janus, il 16 giugno aerei affondarono il cacciatorpediniere francese Chevalier Paul che tentava di portare rifornimenti dalla madrepatria e il 25 giugno il sommergibile francese Souffleur fu colato a picco dallo HMS Parthian.
Dopo il successo dell'operazione Excess nel gennaio 1941, i britannici non tentarono altri invii di grossi convogli attraverso il canale di Sicilia fino ai primi di maggio quando, nel corso dell'operazione Tiger, un convoglio carico di 250 carri armati per il fronte nordafricano riuscì a completare tutta la traversata da Gibilterra ad Alessandria, sfuggendo ad attacchi aerei e di siluranti e perdendo un unico mercantile finito su una mina. Le pesanti perdite patite a Creta fecero rimandare movimenti su vasta scala fino al periodo tra il 21 e il 24 luglio: con l'operazione Substance un convoglio raggiunse Malta da Gibilterra e fu intercettato solo da un gruppo di velivoli italiani, che affondarono un cacciatorpediniere; uscirono in mare anche le corazzate Vittorio Veneto e Littorio, ma non riuscirono ad agganciare i britannici. Il concentramento di mercantili britannici a La Valletta spinse la Xª MAS a tentare un attacco a Malta nella notte tra il 25 e il 26 luglio, ma la forza fu individuata dai radar e pesantemente attaccata con la perdita di due MAS, una decina di mezzi d'assalto e 15 operatori (tra cui il comandante, Vittorio Moccagatta); in diciotto furono fatti prigionieri.
Nonostante alcune gravi perdite come quelle del convoglio del 16 aprile e del Conte Rosso, nel corso del primo semestre del 1941 i collegamenti tra Italia e Libia erano stati mantenuti sostanzialmente stabili, con una punta in luglio del 95% del materiale inviato giunto felicemente a destinazione. Senza più la pressione delle forze aeree tedesche, tuttavia, Malta era tornata a essere una sicura base per gli aerei e i sommergibili britannici, affiancati in ottobre da un contingente di incrociatori leggeri e cacciatorpediniere (Force K). Tra agosto e dicembre 1941, in concomitanza che le operazioni britanniche tese a liberare Tobruk dall'assedio impostole a maggio, il traffico navale per la Libia fu nuovamente oggetto di attacchi, con un picco registrato tra ottobre e novembre quando 44 mercantili furono affondati. Tra gli episodi più sanguinosi, l'affondamento dei transatlantici Neptunia e Vulcania operato il 18 settembre dal sommergibile Upholder (con 384 soldati uccisi) e il 9 novembre la battaglia del convoglio Duisburg: la Force K colò a picco due cacciatorpediniere e sette tra piroscafi e petroliere senza subire perdite, nonostante la protezione a distanza fornita da una divisione di incrociatori italiani sotto il contrammiraglio Bruno Brivonesi, poi deferito a un tribunale militare per l'episodio. Seppur pagati con perdite significative (nel corso di tutto il 1941 la Royal Navy perse dieci sommergibili nel Mediterraneo oltre a un battello greco e uno della Francia libera), questi successi portarono i britannici a interrompere per la prima volta i collegamenti navali tra Italia e Libia, obbligando infine le forze italo-tedesche di Rommel ad abbandonare la Cirenaica e ripiegare in Tripolitania. La situazione era peggiorata al punto che la Regia Marina dirottò incrociatori leggeri e cacciatorpediniere a missioni di trasporto di carburante, ma tale tattica si rivelò controproducente: il 13 dicembre, nel corso della battaglia di Capo Bon, tre cacciatorpediniere britannici e uno olandese sorpresero gli incrociatori leggeri Alberto di Giussano e Alberico da Barbiano in rotta per Tripoli e li affondarono entrambi, provocando la morte di circa 900 marinai.
Su ripetute richieste di Rommel l'alto comando tedesco rivide la sua decisione di disimpegnarsi dalla lotta aeronavale nel Mediterraneo e, a partire dalla fine di settembre 1941, i primi U-Boot fecero il loro ingresso nel bacino; nel giro di breve tempo iniziarono a mietere significativi successi: il 13 novembre lo U-81 silurò la portaerei Ark Royal, di ritorno a Gibilterra da una missione di lancio aerei verso Malta, che affondò il giorno successivo nonostante gli sforzi per salvarla; il 25 la nave da battaglia HMS Barham, impegnata in una puntata offensiva della Mediterranean Fleet, incassò un siluro dallo U-331 al largo delle coste libiche ed esplose. Con l'inizio dell'inverno sul fronte russo la Luftwaffe fu in grado di inviare contingenti nel Mediterraneo, dando avvio a un nuovo martellamento di Malta e dei convogli britannici: il 25 ottobre velivoli tedeschi affondarono il posamine veloce Latona mentre trasportava 1 000 soldati polacchi a Tobruk, recuperati con quasi tutto l'equipaggio dai cacciatorpediniere Hero ed Encounter, mentre il 27 novembre lo U-559 silurò lo sloop Parramatta. La diffusa e apparente incapacità della Regia Marina di riprendere o minacciare l'iniziativa britannica si contrapponeva alla dinamicità mostrata dalla Xª MAS: dopo che nel 1940 tre azioni simili (due contro Alessandria il 22 agosto e il 30 settembre, una contro Gibilterra il 30 ottobre) erano fallite con gravi perdite, il 20 settembre 1941 i siluri a lenta corsa (SLC) italiani trasportati dal sommergibile Scirè riuscirono a penetrare all'interno della rada di Gibilterra e ad affondare due petroliere e un mercantile.
Il 1941 si concluse disastrosamente per i britannici. Il 14 dicembre lo U-557 colò a picco l'incrociatore leggero HMS Galatea davanti Alessandria; il 17 dicembre un convoglio italiano, che nel tentativo di "passare a ogni costo" era scortato dalle corazzate Littorio, Andrea Doria, Caio Duilio e dagli incrociatori Gorizia e Trento agli ordini dell'ammiraglio Iachino, incrociò la rotta con un convoglio britannico diretto a Malta da Alessandria: la prima battaglia della Sirte si risolse fondamentalmente in uno scambio di colpi senza troppi danni per i due contendenti ma, nel tentativo di inseguire i mercantili italiani ormai quasi a destinazione, nella notte tra il 18 e il 19 dicembre la Force K incappò in un campo minato al largo di Tripoli: l'incrociatore HMS Neptune urtò tre ordigni, esplose e affondò con tutto l'equipaggio eccetto un superstite, il cacciatorpediniere HMS Kandahar saltò in aria, gli incrociatori HMS Aurora e HMS Penelope subirono gravi avarie e in pratica la Force K cessò di esistere come squadra di superficie. Infine, la notte del 19 dicembre tre SLC avvicinati dal sommergibile Scirè penetrarono nel porto di Alessandria e inflissero danni gravissimi alle corazzate Valiant e HMS Queen Elizabeth e ad una petroliera, che si adagiarono sul basso fondale; le due unità da battaglia furono successivamente recuperate e reimmesse in servizio, ma l'azione ridusse per diversi mesi il potenziale offensivo della Mediterranean Fleet, priva ormai tanto di corazzate quanto di portaerei e impossibilitata a essere rinforzata stante l'entrata in guerra del Giappone, che impose l'invio urgente di unità nell'Oceano Indiano.
Anche se le conseguenze dell'impresa di Alessandria furono ben celate dai comandi britannici, tanto che per diverso tempo la Regia Marina non si accorse della superiorità acquisita, per la metà del gennaio 1942 la via per i convogli italiani diretti in Libia era stata riaperta: gli attacchi di sommergibili e aerei di base a Malta continuarono a causare vittime, ma senza il sostegno delle unità di superficie il livello di perdite si rivelò accettabile per le forze dell'Asse, che poterono ricevere rifornimenti adeguati e in continuo incremento. Sul finire di gennaio gli italo-tedeschi erano tornati in Cirenaica, riconquistando Bengasi e respingendo i britannici fino ad Ain el-Gazala. La pressione aerea su Malta si fece progressivamente insostenibile, grazie anche all'entrata in scena del II. Fliegerkorps: dopo aver neutralizzato gli aeroporti dell'isola, Luftwaffe e Regia Aeronautica si accanirono sulle strutture portuali e sui cantieri navali, affondando o danneggiando svariate unità ferme all'ancora; entro la fine di aprile tanto i superstiti membri della Force K quanto i sommergibili della 10ª Flottiglia erano stati evacuati da Malta, che cessò di fungere da scalo navale e militare.
Benché bloccata, l'isola mantenne la sua rilevanza strategica e il comando britannico compì particolari sforzi per sostenerne la stremata guarnigione. Il contrasto delle forze dell'Asse alle operazioni di rifornimento si rivelò progressivamente molto pesante: in gennaio un convoglio di sei piroscafi perse un mercantile affondato in un attacco aereo e il cacciatorpediniere Gurkha silurato dal sommergibile tedesco U-133; a metà febbraio i britannici misero in mare i convogli MW 9 (tre piroscafi), diretto a Malta da Alessandria, e ME 10, con rotta contraria, ma l'operazione andò incontro a continue incursioni aeree che affondarono due cargo, il cacciatorpediniere HMS Maori a La Valletta e danneggiarono un terzo mercantile che dovette rifugiarsi a Tobruk: nessun carico giunse dunque all'isola. Dopo questo fallimento, per la fine di marzo il comando britannico organizzò un'operazione su vasta scala, comprendente anche attacchi aerei agli aeroporti italiani e azioni diversive come un'offensiva in Cirenaica e una sortita della Force H nel Mediterraneo occidentale, al fine di coprire l'invio di quattro piroscafi da Alessandria scortati da quanto rimaneva della Mediterranean Fleet (cinque incrociatori e 17 cacciatorpediniere); avvistato dai sommergibili italiani, il convoglio fu affrontato dalla squadra dell'ammiraglio Iachino con la Littorio, tre incrociatori e dieci cacciatorpediniere: la seconda battaglia della Sirte vide la squadra britannica riuscire a disimpegnarsi pur riportando svariati danni alle sue unità, ma il ritardo accumulato fece sì che tutti i piroscafi fossero affondati da attacchi aerei sulla rotta per Malta o direttamente all'interno del porto. Ben pochi rifornimenti furono scaricati ed effettivamente utilizzati.
Il 20 maggio 1942 l'ammiraglio Cunningham fu richiamato a Londra per assumere l'incarico di secondo in comando del generale Dwight D. Eisenhower, nuovo comandante in capo delle forze alleate, e la guida della menomata Mediterranean Fleet passò all'ammiraglio Henry Harwood. I britannici continuarono a sostenere Malta con invii di rifornimenti tramite sommergibili e unità veloci (si distinse in questo compito il posamine HMS Welshman) e lanci di apparecchi da parte delle portaerei della Force H: a due di queste missioni (in aprile e maggio) partecipò anche la USS Wasp accompagnata da due cacciatorpediniere, primo contributo degli Stati Uniti alla lotta nel Mediterraneo. Comunque, per diversi mesi, non fu tentata alcuna operazione su vasta scala e la situazione logistica dell'isola divenne ben presto molto critica. Il momento sembrò allora favorevole all'Asse per un tentativo di conquista; piani in tal senso (operazione C3) erano da tempo in avanzata fase di pianificazione, con l'ammassamento di varie divisioni italo-tedesche e l'organizzazione di una "Forza Navale Speciale" di mezzi da sbarco sotto l'ammiraglio Vittorio Tur, ma erano stati altresì evidenziati grossi rischi e i comandi tedeschi erano scettici. Dopo varie discussioni, per la fine di aprile l'operazione fu accantonata: le unità aeree tedesche furono in gran parte richiamate in vista di una grande offensiva sul fronte orientale, mentre il generale Rommel ottenne che il grosso delle risorse ammassate fosse dirottato in favore della sua offensiva sul fronte nordafricano, che portò poi alla riconquista di Tobruk e all'avanzata in Egitto fino a El Alamein.
Tra il 10 e l'11 maggio un tentativo di rifornire Malta con una squadriglia veloci cacciatorpediniere, salpati da Alessandria, si risolse disastrosamente per i britannici quando i bombardieri dell'Asse colarono a picco al largo delle coste libiche tre delle cinque unità impiegate. Dopo questo insuccesso, Harwood progettò per metà giugno un'operazione su scala molto più ampia, comprendente l'invio in simultanea di due convogli, uno da Gibilterra (operazione Harpoon) e uno da Alessandria (operazione Vigorous), scortati tanto dalla Force H che dalla Mediterranean Fleet: per l'occasione furono richiamate persino unità dalla madrepatria e dall'Oceano Indiano. L'opposizione italo-tedesca a queste due azioni portò alla vasta battaglia di mezzo giugno tra il 12 e il 16 del mese: il convoglio di Gibilterra, ripetutamente attaccato da sommergibili italiani e da stormi di bombardieri, sostenne pure uno scontro di superficie nelle acque di Pantelleria con gli incrociatori leggeri della VII Divisione dell'ammiraglio Alberto Da Zara e perse quattro dei sei mercantili che lo componevano; il convoglio di Alessandria, più volte attaccato da bombardieri e aerosiluranti decollati da Creta nonché da sommergibili e motosiluranti tedesche, si trovò la via sbarrata dalla sortita della flotta da battaglia italiana dell'ammiraglio Iachino, tanto che dovette invertire la rotta. Sebbene pagata con la perdita dell'incrociatore pesante Trento, affondato dal sommergibile HMS Umbra con gravi perdite umane, la vittoria dell'Asse fu chiara: a fronte della perdita di un incrociatore leggero, cinque cacciatorpediniere e sei mercantili (oltre a svariate altre unità danneggiate), la Royal Navy riuscì a far pervenire a Malta rifornimenti bastevoli solo per poche settimane.
La situazione di Malta rimase critica, ma l'alto comando britannico non si scoraggiò e mantenne una salda determinazione nella volontà di preservare l'isola. Per i primi di agosto fu organizzata una missione di rifornimento da parte della Force H di Gibilterra (operazione Pedestal) con l'impiego di forze preponderanti: a protezione di un convoglio di tredici piroscafi e tre petroliere fu schierata una vasta flotta sotto l'ammiraglio Edward Neville Syfret comprendente quattro portaerei, due navi da battaglia, sette incrociatori, 34 cacciatorpediniere, otto sommergibili e 17 unità minori; la decimata Mediterranean Fleet non prese invece parte all'azione se non con alcune manovre diversive. Visto il grosso spiegamento avversario, Supermarina decise di non inviare la flotta da battaglia (ostacolata nei suoi movimenti anche da una forte penuria di carburante) ma di impiegare contro il convoglio un complesso di forze leggere comprendente aerei, sommergibili e motosiluranti, oltre a prevedere un intervento di una squadra di incrociatori. Il complesso delle azioni aeronavali tra l'11 e il 15 agosto diede quindi luogo alla cosiddetta battaglia di mezzo agosto: i ripetuti attacchi delle forze dell'Asse fecero sì che solo cinque mercantili riuscissero ad arrivare a destinazione e, per quanto i rifornimenti sbarcati poterono prolungare la resistenza dell'isola di alcuni mesi, il prezzo pagato dalla Royal Navy per questo successo fu molto pesante visto che furono affondate la portaerei Eagle, gli incrociatori HMS Manchester e HMS Cairo e un cacciatorpediniere, senza contare le molte altre unità più o meno gravemente danneggiate; la Regia Marina lamentò invece l'affondamento di due sommergibili e l'inefficacia dell'intervento degli incrociatori, contrastato dai battelli subacquei britannici che danneggiarono gravemente il Bolzano e il Muzio Attendolo.
Il costo gravoso delle operazioni estive sconsigliò i britannici dall'intraprendere altri massicci invii verso Malta di mercantili e cargo per diversi mesi, in attesa di un capovolgimento delle sorti della campagna del Nordafrica. Cionondimeno i rifornimenti arrivati, i frequenti lanci di velivoli dalle portaerei e soprattutto l'attenuazione dei bombardamenti aerei fecero sì che Malta tornasse a essere un efficace elemento di disturbo dei convogli italiani diretti in Libia: a partire dall'agosto 1942 le perdite per i convogli italiani iniziarono progressivamente a crescere, in particolare a causa di attacchi aerei. Allo scopo di colpire duramente la diradata rete logistica avversaria, nella notte tra il 13 e il 14 settembre i britannici misero in piedi un'ambiziosa operazione volta a conquistare Tobruk con un assalto anfibio di forze scelte e a tenerla per 24 ore, onde demolire completamente il suo porto: l'azione (operazione Daffodil) si scontrò però con l'inattesa resistenza della guarnigione italiana e l'intervento delle forze aeree tedesche. I britannici furono duramente respinti, l'incrociatore leggero HMS Coventry fu colato a picco assieme ai cacciatorpediniere HMS Sikh, HMS Zulu e varie unità anfibie; il corpo di spedizione ebbe più di 700 caduti e 500 prigionieri.
Nonostante il successo difensivo, la posizione delle forze dell'Asse era precaria, vi era penuria di rifornimenti e in particolare di carburante; al contrario i britannici furono capaci di ammassare grandi riserve e scorte e ricostituire i ranghi delle loro divisioni, in vista di un'offensiva generale per espellere l'Asse dal continente. Per cercare di ovviare all'imminente attacco britannico, il generale Albert Kesselring lanciò su Malta tutte le forze rimaste alla Luftflotte 2 l'11 ottobre, ma già il 20 dovette sospendere i bombardamenti a causa delle gravose perdite in aerei e piloti: fu l'ultima serie di attacchi all'isola, il cui assedio terminò dopo 28 mesi. Il 23 ottobre 1942 l'8ª Armata britannica diede avvio alla seconda battaglia di El Alamein e, dopo scontri sanguinosi, mise infine in rotta le forze italo-tedesche di Rommel per il 3 novembre seguente; nel gennaio 1943 occupò infine Tripoli. Intanto l'8 novembre una grande flotta di 300 tra navi da guerra, trasporti e unità logistiche aveva fatto approdare oltre 100 000 soldati anglo-statunitensi (più qualche reparto della Francia Libera) in Marocco e Algeria: dopo un'iniziale resistenza e vari errori commessi dagli ancora inesperti reparti statunitensi, le unità della Francia di Vichy defezionarono in massa a favore degli Alleati, consentendo loro di stabilire solide posizioni ad Algeri e Orano. Benché preavvertite dal concentramento dei mezzi alleati a Gibilterra, Italia e Germania poterono fare ben poco per impedire l'azione anglo-statunitense e, scartato un intervento delle unità di superficie a causa della netta superiorità degli Alleati, al contrasto del nemico furono avviati unicamente aerei e sommergibili: furono ottenuti vari successi, come gli affondamenti dei cacciatorpediniere HMS Martin e Hr. Ms. Isaac Sweers a opera dello U-431 o le incursioni del sommergibile Platino contro la rada di Bougie, ma la netta superiorità degli Alleati permise loro di consolidare in breve tempo le conquiste e i perfezionati sistemi di lotta antisommergibile mieterono molte vittime tra i battelli nemici. Il capovolgimento delle sorti degli italo-tedeschi nel Mediterraneo fu infine confermato il 20 novembre, quando nel corso dell'operazione Stone Age un convoglio britannico raggiunse Malta senza aver subito alcuna perdita, ponendo fine al duro assedio dell'isola.
In risposta alla mossa anglo-statunitense in Nordafrica, il 10 novembre lo Heer avviò l'occupazione della Francia meridionale: la flotta francese rimase concentrata a Tolone ma il 27 novembre, avuto sentore di un tentativo tedesco di cattura, preferì autoaffondarsi in massa; solo alcune unità leggere e sommergibili furono recuperati e reimmessi in servizio dagli italo-tedeschi. Nel frattempo la Regia Marina operò sbarchi di truppe in Corsica e Tunisia, catturate facilmente: il possesso della Tunisia, verso cui ripiegava il generale Rommel dalla Libia, diveniva ora determinante per mantenere il controllo del canale di Sicilia e prevenire un'invasione della Sicilia stessa. L'iniziale afflusso delle unità dell'Asse verso i porti della Tunisia settentrionale avvenne senza grande opposizione da parte degli Alleati, ancora intenti a riorganizzarsi, e in breve tempo gli italo-tedeschi si assicurarono il possesso degli ancoraggi di Tunisi e Biserta; il contrasto ai convogli navali crebbe con il tempo, rafforzato da una superiorità di mezzi progressivamente divenuta schiacciante: il 2 dicembre la battaglia del banco di Skerki vide una forza navale britannica di tre incrociatori e due cacciatorpediniere, salpata dalla nuova base avanzata di Bona in Algeria, distruggere completamente senza subire perdite un convoglio italiano diretto in Tunisia.
L'apertura del nuovo teatro operativo spinse Supermarina a trasferire da Taranto a Napoli la squadra da battaglia, cui si era aggiunta da poche settimane la nuova corazzata Roma; i porti dell'Italia meridionale erano però alla portata dei nuovi bombardieri pesanti statunitensi e il 4 dicembre i Consolidated B-24 Liberator della United States Army Air Forces, partiti dall'Egitto, colpirono duramente il porto di Napoli: l'incrociatore leggero Muzio Attendolo colò a picco e rimasero danneggiati il Raimondo Montecuccoli e l'Eugenio di Savoia. Per evitare altri perdite le corazzate classe Littorio furono allora ridislocate a La Spezia e gli incrociatori a La Maddalena, lasciando a Taranto solo le corazzate rimodernate ritenute ormai di ridotta utilità bellica: questo decentramento, di fatto, segnò l'uscita di scena delle maggiori unità da battaglia italiane dalla campagna navale. Contro gli Alleati continuò a operare, con alterni successi, la Xª MAS: l'8 dicembre tre SLC salparono dalla Olterra, un piroscafo ancorato nel porto spagnolo di Algeciras e riattrezzato in segreto come base d'appoggio per gli incursori italiani, alla volta della rada di Gibilterra, ma la vigilanza britannica era stata accresciuta dopo le precedenti incursioni e la missione fallì. Più successo ebbe l'incursione l'11 dicembre del sommergibile Ambra contro Algeri (operazione N.A. 1): penetrato nella rada, il battello rilasciò tre SLC e dieci assaltatori i quali affondarono due mercantili e ne danneggiarono altri tre. In generale, però, il contrasto dell'Asse all'imponente operazione anfibia raccolse risultati trascurabili e costò la distruzione di 14 sommergibili, la metà tedeschi.
Perduta definitivamente la Libia (Tripoli fu occupata il 21 gennaio 1943), lo scenario della battaglia dei convogli si trasferì più a occidente, lungo le rotte che collegavano la Sicilia alla Tunisia: se da un lato il braccio di mare da percorrere era ora più ridotto, dopo due anni e mezzo di guerra il canale di Sicilia era ingombro di campi minati, i quali obbligavano le navi a percorrere corridoi prestabiliti senza quindi possibilità di grandi manovre evasive; in aggiunta, con i velivoli dell'Asse impegnati a fondo nella campagna di Tunisia gli Alleati godevano di una notevole superiorità aerea nel canale, consentendo loro un'ampia ricognizione che annullava la segretezza dei movimenti navali italo-tedeschi, facilitando gli assalti dei sommergibili di base ad Algeri e Malta e delle unità di superficie dislocate a Bona (Force Q), cui si univano i pesanti attacchi dei bombardieri B-24. La superiorità aerea avversaria fece sì che Regia Marina rinunciasse a radunare grossi convogli, preferendo inviare i mercantili in gruppi più piccoli e ricorrere massicciamente a cacciatorpediniere, alle torpediniere anche di vecchio tipo, a sommergibili, chiatte a motore e altri piccoli vascelli: inevitabilmente forte fu l'usura dei cacciatorpediniere, dei quali da gennaio solo dieci, in media, rimasero efficienti.
Non si verificarono più grandi battaglie, sostituite da una miriade di azioni su più piccola scala (in sei mesi i convogli dell'Asse subirono non meno di 253 azioni offensive di ogni specie, più del doppio di quanto registrato sulle rotte libiche): esempi furono la battaglia del convoglio Cigno il 16 aprile, durante la quale due cacciatorpediniere britannici attaccarono un convoglio di due torpediniere e un mercantile italiani con l'affondamento di un'unità a testa, o la battaglia del convoglio Campobasso il 4 maggio, che vide tre cacciatorpediniere britannici colare a picco una torpediniera e un piroscafo. Nel complesso, il periodo tra il novembre 1942 e il maggio 1943 vide l'affondamento di 243 unità navali dell'Asse di ogni tipo (tra cui 23 navi da guerra e 151 piroscafi) per più dei due terzi causato da attacchi aerei, ma la Marina riuscì a garantire un costante afflusso di rifornimenti: furono sbarcati il 93% delle truppe (72 246 uomini), il 72% dei materiali (212 060 tonnellate), il 71% dei combustibili (94 472 tonnellate), sebbene nel periodo marzo-maggio 1943 si registrasse una forte impennata nelle perdite e un drastico calo nell'invio di convogli. La resa delle ultime forze dell'Asse in Tunisia, il 13 maggio, segnò la fine della battaglia dei convogli per la Regia Marina.
Proseguivano nel frattempo le operazioni dei mezzi speciali, ora portate avanti anche dalla Royal Navy tramite i suoi chariot, copie degli SLC italiani. Ai primi di gennaio 1943 i britannici tentarono un'ambiziosa operazione di forzamento simultaneo dei porti di La Maddalena e Palermo: il sommergibile HMS P311 diretto a La Maddalena con due chariot scomparve senza lasciare traccia, probabilmente cadendo vittima di uno sbarramento di mine, ma i sommergibili Trooper e Thunderbolt raggiunsero Palermo e rilasciarono cinque chariot la notte tra il 2 e il 3 gennaio, i quali affondarono lo scafo dell'incompleto incrociatore Ulpio Traiano e danneggiarono gravemente la motonave Viminale; un attacco contro Tripoli tra il 18 e il 19 gennaio fallì invece per avarie ai mezzi, mentre altri attacchi progettati contro i porti italiani furono cancellati a seguito della resa dell'Italia. La Xª MAS rispose la notte tra il 7 e l'8 maggio, quando tre SLC provenienti dalla Olterra violarono la rada di Gibilterra e danneggiarono gravemente tre mercantili, rientrando poi indenni alla base; tra giugno e agosto, inoltre, il sommozzatore Luigi Ferraro, infiltrato in Turchia con una falsa identità diplomatica, riuscì a minare e colare a picco tre mercantili nemici nei porti di Alessandretta e Mersin.
Il passo successivo all'occupazione alleata della Tunisia fu l'invasione della Sicilia, onde riaprire al transito dei convogli mercantili l'intero bacino del Mediterraneo. I preparativi per lo sbarco, avviati a campagna tunisina in corso, furono affiancati dal metodico martellamento dei porti italiani: il 10 aprile un violento bombardamento neutralizzò la squadra di incrociatori dislocata a La Maddalena colando a picco il Trieste e danneggiando gravemente il Gorizia; il 13 maggio un'incursione di 300 bombardieri semidistrusse la città di Cagliari e affondò una ventina di unità minori lì ormeggiate, mentre La Spezia fu duramente colpita il 19 aprile (saltò in aria il cacciatorpediniere Alpino e gravi danni ebbe l'arsenale) e il 5 giugno (le corazzate Roma e Vittorio Veneto ebbero danni di una certa gravità). Unità leggere alleate si spinsero poi ad attaccare i convogli nelle acque italiane e, nella notte tra il 1º e il 2 giugno, i cacciatorpediniere Vasilissa Olga (greco) e Jervis colarono a picco la torpediniera Castore e un mercantile al largo di Capo Spartivento. L'8 maggio iniziarono gli attacchi aerei contro Pantelleria, sottoposta a blocco navale (operazione Corkscrew): dopo pesanti bombardamenti quotidiani e un cannoneggiamento aeronavale durato dall'8 al 10, l'isola si arrese il giorno seguente. Lampedusa, contemporaneamente bersagliata dagli aerei e dalle navi alleate, capitolò il 12.
Lo sbarco in Sicilia iniziò quindi il 9 luglio 1943: l'operazione fu portata a termine da un'enorme flotta navale composta da 2 590 unità di tutti i tipi, comprese sei navi da battaglia (tra cui le modernissime HMS Howe e HMS King George V), due portaerei di linea e cinque di scorta, tre monitori, una ventina di incrociatori e un centinaio di cacciatorpediniere, parte delle quali proveniva dall'United States Eighth Fleet del viceammiraglio Henry Hewitt (responsabile navale dell'assalto); le forze aeree contavano oltre 4 000 velivoli. Per quanto preavvertita dalla ricognizione dell'uscita in mare della flotta alleata, la Regia Marina decise di non impegnare le sue unità maggiori per contrastare lo sbarco: oltre al fatto che con le navi concentrate nei porti dell'Italia settentrionale qualunque reazione non sarebbe potuta avvenire prima di 25 ore, arrivando quindi a sbarchi compiuti, la schiacciante superiorità aerea nemica e la carenza di unità di scorta (si poteva contare solo su una decina di cacciatorpediniere efficienti) lasciavano prevedere un quasi certo annientamento della squadra prima ancora di ingaggiare battaglia con le navi alleate.
Il contrasto allo sbarco in Sicilia si espresse solo con mezzi leggeri: benché gravemente ridotti in numero e falcidiati dalle unità di scorta alleate (con otto unità perdute, il luglio 1943 risultò il mese con più affondamenti di sommergibili italiani della guerra), i battelli subacquei dell'Asse fecero registrare ancora qualche successo come il danneggiamento degli incrociatori HMS Cleopatra il 15 luglio (attribuito all'Enrico Dandolo) e HMS Newfoundland il 23 luglio (variamente attribuito all'Ascianghi o allo U-407); il 16 luglio la portaerei HMS Indomitable fu danneggiata da un aerosilurante italiano e il nuovissimo incrociatore leggero Scipione Africano respinse con successo, la notte tra il 16 e il 17 luglio, un attacco di motosiluranti britanniche nello stretto di Messina. A inizio agosto Supermarina, a dispetto del contegno passivo, decise di bombardare Palermo ormai occupata con gli incrociatori leggeri della VII Divisione (Eugenio di Savoia, Montecuccoli) e VIII Divisione (Giuseppe Garibaldi, Emanuele Filiberto Duca d'Aosta): il primo reparto, però, ripiegò la mattina del 6 dopo aver bersagliato alcune unità nemiche vicino Ustica, e l'VIII Divisione, intrapresa un'incerta avanzata nella nebbia, si ritirò la sera dell'8 agosto in seguito all'avvistamento di incrociatori nemici. Infine le unità minori della Regia Marina si impegnarono a fondo per evacuare la guarnigione italo-tedesca dalla Sicilia (operazione Lehrgang), traghettando con successo attraverso lo stretto di Messina più di 100 000 uomini e 17 000 tonnellate di materiali. Il 17 agosto la Sicilia intera fu occupata dagli anglo-statunitensi.
Lo sbarco in Sicilia e la sua perdita furono una delle concause che portarono alla caduta del fascismo e, subito dopo, all'avvio di negoziati segreti tra Italia e Alleati, sfociati il 3 settembre nell'armistizio di Cassibile; la sua entrata in vigore fu rimandata al momento del principale sbarco delle forze alleate nella penisola italiana e, per non allertare i tedeschi, le operazioni belliche della Regia Marina (tenuta del resto quasi all'oscuro delle trattative armistiziali) furono portate avanti come di consueto: il 7 settembre il sommergibile Velella fu silurato e affondato dal pari tipo britannico HMS Shakespeare al largo di Punta Licosa, divenendo così l'ultima unità perduta dalla Regia Marina in azioni di combattimento contro gli Alleati. Ora agli ordini dell'ammiraglio Carlo Bergamini, la flotta da battaglia italiana si stava nel frattempo preparando a un'ultima sortita contro le squadre anglo-statunitensi con l'impiego di tutte le unità superstiti: se gli Alleati fossero sbarcati a Gaeta o Salerno, come si riteneva più probabile, sarebbero intervenute le unità concentrate a La Spezia e comprendenti le tre corazzate classe Littorio, cinque incrociatori leggeri, dieci cacciatorpediniere, una quindicina tra torpediniere e corvette e una quindicina di sommergibili; in caso di operazioni anfibie in Puglia sarebbe intervenuta la squadra di Taranto con le vecchie corazzate Andrea Doria e Caio Duilio, tre incrociatori leggeri, un cacciatorpediniere, una decina tra torpediniere e corvette e nove sommergibili. Le navi ebbero ordine di combattere «fino alle ultime conseguenze».
Invece dell'ordine di partenza, la sera dell'8 settembre arrivò del tutto inaspettatamente la comunicazione ufficiale dell'avvenuta stipula di un armistizio, seguita dalle istruzioni alla squadra per consegnarsi agli Alleati a Malta o presso uno dei porti da loro controllati, ricorrendo all'autoaffondamento solo se ogni movimento fosse stato impossibile. Bergamini protestò e avanzò l'idea di autoaffondare le navi, ma dopo un colloquio telefonico con i suoi superiori (il capo di stato maggiore e ministro della Marina ammiraglio Raffaele de Courten e il sottocapo di stato maggiore Luigi Sansonetti) acconsentì a portare la squadra da battaglia non a Malta ma a La Maddalena, in attesa di ulteriori sviluppi. La formazione lasciò La Spezia la mattina del 9 settembre, mentre i tedeschi procedevano al disarmo e alla cattura dei reparti italiani; navigando a ovest della Corsica, Bergamini raggiunse alle 13:00 l'isola dell'Asinara, dove ricevette la notizia che La Maddalena era caduta in mano tedesca e che la squadra doveva raggiungere subito Bona in Algeria. Già individuata da ricognitori della Luftwaffe, la formazione fu attaccata a più riprese da bombardieri tedeschi tramite le nuove bombe plananti Ruhrstahl SD 1400: la corazzata Roma, centrata in pieno, esplose e affondò con più di 1 300 morti (tra cui l'ammiraglio Bergamini), mentre la Italia (ex Littorio) fu colpita due volte ma poté proseguire. Ora al comando dell'ammiraglio Romeo Oliva, la squadra giunse a Bona e la mattina del 10 settembre a Malta. L'incrociatore leggero Attilio Regolo, tre cacciatorpediniere e tre torpediniere, fermatisi a recuperare i naufraghi della Roma, raggiunsero invece Mahón nelle Baleari e qui furono internati dalle autorità spagnole.
Il trasferimento delle navi dislocate a Taranto si svolse senza incidenti e le unità raggiunsero Malta il 10 settembre; altre unità arrivarono per conto proprio dal Tirreno e dall'Adriatico, tra cui la corazzata Giulio Cesare sulla quale un tentativo di ammutinamento fu risolto senza conseguenze dopo alcune trattative tra equipaggio e comandante. La corvetta Baionetta, scortata dall'incrociatore Scipione Africano, imbarcò dai porti di Pescara e Ortona il re Vittorio Emanuele III con la famiglia reale e il governo, fuggiti da Roma, e li condusse in salvo a Brindisi. I cacciatorpediniere Ugolino Vivaldi e Antonio da Noli, inizialmente distaccati a Civitavecchia per prendere a bordo il sovrano da questo porto, tentarono poi di ricongiungersi alla squadra di Bergamini a La Maddalena ma furono affondati nelle Bocche di Bonifacio da attacchi tedeschi. A Bastia, in Corsica, la torpediniera Aliseo del capitano di fregata Carlo Fecia di Cossato intervenne con forza contro i tedeschi che avevano attaccato le locali unità italiane, affondando diverse imbarcazioni nemiche e liberando la torpediniera Ardito che era stata catturata. Numerose altre unità di grande tonnellaggio o minori, impossibilitate a muoversi perché danneggiate o ancora in allestimento, furono catturate dai tedeschi in porto, non senza scontri con gli equipaggi italiani: il capitano di corvetta Domenico Baffigo, comandante l'incrociatore leggero Giulio Germanico ancora in allestimento a Castellammare di Stabia, coordinò la difesa della base e i duri scontri con i tedeschi per tre giorni, prima di essere catturato con l'inganno e fucilato.
Mentre erano in corso i convulsi eventi dell'armistizio italiano, la mattina del 9 settembre gli Alleati intrapresero l'assalto anfibio alla penisola: un contingente secondario prese terra a Taranto senza incontrare opposizione ma perse il posamine HMS Abdiel, carico di truppe, saltato su uno sbarramento minato depositato dai tedeschi all'ultimo minuto; il contingente principale approdò a Salerno e nelle prime ore s'imbatté in una debole resistenza tedesca che, tuttavia, andò rapidamente rafforzandosi. I duri contrattacchi alla testa di ponte minacciarono seriamente di ricacciare in mare il contingente alleato, che fu in grado di mantenere le posizioni grazie alla schiacciante potenza di fuoco fornita dalla flotta d'appoggio (più di 500 unità comprese quattro navi da battaglia, due portaerei di linea e quattro di scorta, due monitori, undici incrociatori). Contro le navi alleate i tedeschi lanciarono solo attacchi aerei, facendo del resto largo ricorso alle bombe plananti Ruhrstahl SD 1400 e ai missili teleguidati Henschel Hs 293, un'arma di nuova concezione già sperimentata in agosto nel Golfo di Biscaglia: le SD 1400 furono responsabili del grave danneggiamento degli incrociatori leggeri USS Savannah l'11 settembre e HMS Uganda il 13 e della corazzata Warspite il 16, un Hs 293 centrò e distrusse la nave ospedale HMHS Newfoundland il 13 settembre.
Nei giorni seguenti l'armistizio le unità della Regia Marina furono impiegate nel difficile compito di evacuare le forze italiane dal settore dei Balcani: nonostante gli ostacoli frapposti dai comandi alleati, ancora diffidenti, e gli attacchi aerei tedeschi che provocarono varie vittime, circa 25 000 uomini furono tratti in salvo dalle navi italiane. La resistenza opposta dalle guarnigioni italiane del Dodecaneso costrinse i tedeschi ad una vasta campagna, anche per via del tentativo britannico di portare aiuto agli italiani; questi, formati da personale poco addestrato e con morale basso, reagirono comunque agli attacchi nemici nonostante gli ordini contraddittori del comando di Rodi, dove l'ammiraglio Campioni aveva capitolato dopo duri scontri con i tedeschi. A Lero l'ammiraglio Luigi Mascherpa ingaggiò pesanti combattimenti, sebbene la collaborazione con il contingente britannico arrivato in aiuto rimanesse piuttosto difficile; una certa superiorità aerea consentì alla Luftwaffe di ostacolare con successo le missioni di rifornimento della Royal Navy: nelle incursioni rimasero affondati i cacciatorpediniere Vasilissa Olga, Euro e HMS Intrepid, mentre su mine andò perduto il cacciatorpediniere Eclipse. Caduta Lero il 16 novembre, cessò di fatto l'ultima resistenza degli italo-britannici nel Dodecaneso: le guarnigioni rimaste furono evacuate o raggiunsero la neutrale Turchia per farsi internare. La campagna era costata svariate perdite alla Royal Navy (sei cacciatorpediniere e due sommergibili affondati, varie altre unità danneggiate) e un numero elevato di prigionieri italiani morì durante il trasporto in Grecia a causa dei campi minati o delle azioni britanniche sul mare: ad esempio il piroscafo Gaetano Donizetti, requisito dai tedeschi e caricato di armi e 1 600 prigionieri, fu intercettato dal cacciatorpediniere Eclipse il 23 settembre e affondato insieme alla sua scorta, la torpediniera TA 10 (ex-francese La Pomone), senza alcun superstite. Il piroscafo Oria, stipato con oltre 4 000 persone, s'incagliò invece sullo scoglio Medina a 25 miglia dal Pireo, a causa delle terribili condizioni meteorologiche: solo 21 italiani, cinque tedeschi e un greco furono salvati dai rimorchiatori intervenuti in soccorso.
Dopo la resa dell'Italia e gli eventi della campagna del Dodecaneso, il ritmo delle operazioni navali nel Mediterraneo calò drasticamente. La Kriegsmarine entrò in possesso e rimise in servizio un gran numero di unità leggere catturate alla Regia Marina (torpediniere, corvette, dragamine), ma la sproporzione delle forze a vantaggio degli Alleati costrinse i tedeschi ad azioni limitate sul mare: organizzarono un sistema di convogli costieri dai porti dell'Italia settentrionale alla linea del fronte nell'Italia centrale, depositarono numerose mine e tentarono qualche rapida puntata offensiva contro il traffico nemico nell'area di Napoli o tra la Sardegna e la Corsica. Il governo collaborazionista della Repubblica Sociale Italiana creò una propria marina militare (Marina Nazionale Repubblicana), che incontrò lo scarso favore della Germania la quale le cedette solo un pugno di unità operative; i tedeschi si dimostrarono invece molto più interessati a stringere una collaborazione con la Xª MAS, che sotto la direzione del capitano di fregata Junio Valerio Borghese si era riorganizzata dopo gli eventi armistiziali in una forza sostanzialmente autonoma. Equipaggiata con MAS, barchini esplosivi e minisommergibili classe CB, la forza di Borghese operò a fianco dei tedeschi tanto nel Tirreno quanto nel mar Adriatico.
Il 22 gennaio 1944 gli Alleati lanciarono una nuova operazione anfibia su vasta scala nel teatro italiano: sostenute da una flotta d'appoggio di cinque incrociatori, 24 cacciatorpediniere e numerose unità minori, truppe anglo-statunitensi sbarcarono ad Anzio (operazione Shingle) al fine di aggirare la linea Gustav e aprirsi la via per Roma. Si ritrovarono invece bloccate in una stretta testa di ponte dalla resistenza dei tedeschi, che subito dispiegarono i mezzi insidiosi della Kriegsmarine e della Xª MAS; a dispetto degli sforzi, comunque, si ebbero pochissimi successi a fronte di diverse perdite e vano si rivelò l'impiego dei mezzi speciali tedeschi come i siluri pilotati Neger. La minaccia maggiore per le navi alleate venne ancora dalla Luftwaffe e, in particolare, dagli attacchi tramite missili guidati: già il 23 gennaio al largo di Anzio il cacciatorpediniere britannico Janus fu affondato da un siluro e il connazionale Jervis danneggiato da una bomba planante, seguiti il giorno dopo dai cacciatorpediniere statunitensi USS Mayo e USS Plunkett centrati rispettivamente da un missile Hs 293 e da una bomba planante. Nonostante la copertura aerea dei caccia anglo-statunitensi obbligasse i tedeschi a tentare attacchi solo al crepuscolo, la minaccia dei missili obbligò i comandanti alleati ad allontanare dalla testa di ponte le loro principali unità da guerra; tuttavia il 29 gennaio la Luftwaffe ottenne il suo maggior successo con gli Hs 293 affondando in rapida successione l'incrociatore britannico HMS Spartan e il cargo Liberty statunitense Samuel Huntington. La pericolosità di simili armi aveva già indotto alla ricerca di metodi di contromisura elettronici, volti a disturbare i sistemi di guida dei missili nemici, ma alla fine il modo migliore per annullare le incursioni della Luftwaffe fu l'intesa campagna di bombardamento delle basi aeree tedesche in Italia.
Pure gli ultimi U-boot nel Mediterraneo continuarono a operare contro i convogli alleati, nonostante il forte contrasto delle unità antisommergibili: il 15 febbraio lo U-410 affondò l'incrociatore britannico Penelope in rientro da Anzio a Napoli senza scorta; il 30 marzo lo U-223, pesantemente attaccato da naviglio leggero alleato e in procinto di affondare, riuscì a silurare il cacciatorpediniere HMS Laforey. L'ultimo successo degli U-boot nel Mediterraneo fu registrato dallo U-453, che il 19 maggio affondò il grosso mercantile britannico Fort Missanabie al largo delle coste meridionali della Calabria. Furono i bombardamenti aerei a neutralizzare infine questa minaccia: due pesanti incursioni contro Tolone il 5 luglio e il 6 agosto fecero strage dei rimanenti U-boot in Mediterraneo occidentale e i tre battelli sopravvissuti nella base di Salamina furono autoaffondati nel settembre 1944, al momento della ritirata tedesca dalla Grecia.
Il 15 agosto una numerosa flotta alleata di 843 navi (tra cui sette corazzate, nove portaerei e 18 incrociatori) e più di 1 200 mezzi da sbarco lanciò l'invasione anfibia della Francia meridionale: le unità leggere della Kriegsmarine poterono fare ben poco per contrastare questa forza d'invasione, anche se scontri navali si verificarono a Port Cros il 15 agosto e a La Ciotat il 17 agosto; l'intervento dei bombardieri della Lutwaffe con i loro missili guidati fu efficacemente contrastato dai sistemi di disturbo elettronico ormai massicciamente usati dagli Alleati, con un unico Hs 293 messo a segno su un mezzo da sbarco il 15 agosto; al contrario i continui attacchi aerei alleati decimarono ben presto i velivoli tedeschi in Francia. Le unità navali anglo-statunitensi appoggiarono poi l'avanzata dei reparti terrestri lungo la Costa Azzurra, venendo inutilmente contrastate dai mezzi speciali tedeschi e italiani: l'ultimo successo della Xª MAS fu registrato nella notte tra il 16 e il 17 aprile 1945, quando un barchino esplosivo danneggiò in modo irreparabile il cacciatorpediniere francese Trombe al largo delle coste liguri.
Di fronte alla richiesta da parte del "Regno del Sud" di utilizzare le forze armate italiane nelle operazioni militari contro i tedeschi, delle quali la Marina costituiva la parte più integra, il comando alleato dispose l'attivazione delle unità leggere (cacciatorpediniere, torpediniere e corvette) in operazioni di scorta ai convogli, mentre motosiluranti e sommergibili furono impiegati in missioni di infiltrazione di informatori e sabotatori dietro le linee nemiche. Gli incrociatori fecero crociere di vigilanza, anche in Atlantico, ma le navi da battaglia rimasero internate nei Laghi amari nonostante un ventilato impiego in Estremo Oriente, in parte anche a causa della loro scarsa autonomia. Molto attiva fu l'unità Mariassalto, che raccolse gli operatori della Xª MAS riparati a sud o liberati dai campi di prigionia degli Alleati, la quale stabilì una solida collaborazione con le unità d'assalto britanniche partecipando anche ad alcune loro operazioni: il 21 giugno 1944 una motosilurante italiana infiltrò due chariot con equipaggi britannici a La Spezia dove affondarono lo scafo dell'immobilizzato incrociatore Bolzano, mentre il 18 aprile 1945 due chariot con equipaggi italiani tentarono senza successo di affondare lo scafo della portaerei Aquila nel porto di Genova.
L'ultimo scontro tra unità di superficie fu la battaglia del mar Ligure il 18 marzo 1945: una formazione tedesca, che rientrava da una missione di minamento al largo della Corsica, fu attaccata dai cacciatorpediniere Lookout e Meteor e perse due torpediniere, ex italiane, della classe Ariete (TA24 ex Arturo, TA29 ex Eridano); solo il cacciatorpediniere Premuda, ridenominato TA 32, riuscì a salvarsi pur danneggiato. Il 24 aprile seguente i tedeschi iniziarono a evacuare Genova e la Liguria autoaffondando le unità che ancora possedevano in zona; le ultime imbarcazioni della Kriegsmarine nell'alto Adriatico si arresero poi agli Alleati dopo l'entrata in vigore della Resa di Caserta il 2 maggio.
Dal giugno 1940 al settembre 1943 la Regia Marina perse complessivamente 380 unità militari (comprese quelle impiegate su teatri diversi dal bacino del Mediterraneo) per complessive 334 757 tonnellate: una nave da battaglia, dodici incrociatori, 44 cacciatorpediniere, 41 torpediniere, 84 sommergibili e 198 unità minori o ausiliarie. Le perdite umane riportate nello stesso intervallo ammontarono a 23 640 uomini (compresi gli equipaggi delle navi mercantili), di cui 19 040 in mare e 4 600 a terra; nello stesso periodo di tempo andarono perdute per tutte le cause 1 278 unità mercantili per complessive 2 272 707 tonnellate di stazza lorda. Nel periodo seguente il settembre 1943 andarono invece perdute per tutte le cause 386 navi militari, quasi tutte nel giro di pochi giorni dopo l'8 settembre: una nave da battaglia, sei incrociatori, 62 unità tra cacciatorpediniere, torpediniere e corvette, 27 sommergibili e 290 tra unità minori e ausiliarie, mentre le perdite umane ammontarono a 10 219 uomini (2 239 in mare, 7 980 a terra). A queste perdite vanno poi sommate le 199 unità militari non ancora varate e in costruzione sugli scali, tutte cadute in mano ai tedeschi al momento dell'armistizio, e la perdita di altre 1 214 unità mercantili per complessive 976 902 tonnellate.
La Royal Navy, con le marine del Commonwealth aggregate, riportò nel Mediterraneo la perdita di una nave da battaglia, due portaerei, 20 incrociatori, un monitore, 67 cacciatorpediniere, 45 sommergibili e varie altre unità ausiliarie; la Marina greca perse due navi da difesa costiera, un incrociatore, quattro cacciatorpediniere, 10 torpediniere e quattro sommergibili e la United States Navy accusò la distruzione di otto tra cacciatorpediniere e cacciatorpediniere di scorta. Le perdite di unità minori della Kriegsmarine nel bacino sono difficili da stimare, ma tutti e 62 gli U-boot penetrati in Mediterraneo furono affondati, con altri nove battelli perduti a ovest dello stretto di Gibilterra mentre tentavano di forzarlo.
Il conflitto navale nel Mediterraneo si sviluppò in maniera difforme da come era stato immaginato dai due contendenti principali: gli scontri diretti tra i due nuclei da battaglia della Royal Navy e della Regia Marina furono sempre azioni marginali e infruttuose, con l'unica eccezione, rappresentata da Capo Matapan, dovuta a circostanze fortuite e non preventivate. Il confronto tra i due contendenti fu invece una battaglia di convogli reciproca, in cui entrambi si dedicavano tanto a insidiare le linee di rifornimento dell'altro quanto a proteggere le proprie. Le valutazioni sulla battaglia dei convogli italiani sono spesso molto divergenti: vari studiosi, e in particolare tedeschi, la considerarono fondamentalmente una sconfitta, sottolineando che i periodi di maggiori affondamenti di mercantili coincisero spesso con lo svolgimento delle grandi battaglie nel deserto libico, facendo quindi mancare i rifornimenti alle forze dell'Asse proprio nel momento di massimo bisogno. Altri studiosi, in particolare quelli vicini agli ambienti della Marina, tendono invece a dare un giudizio positivo dell'attività dei convogli diretti in Libia, rimarcando il fatto che in totale il 91,6% del personale e l'85,9% del materiale riuscì a raggiungere con successo la destinazione e che la scarsità di rifornimenti al fronte era dovuta anche alla penuria dei carichi inviati dalla madrepatria. L'andamento della battaglia dei convogli fu in effetti alquanto altalenante e un giudizio complessivo non è facile: periodi di transito quasi indisturbato o con perdite accettabili (ad esempio da giugno a novembre 1940, il primo semestre del 1941 o dal gennaio all'agosto 1942) si alternavano a intervalli di gravi perdite che quasi recidevano le linee di comunicazione (come tra agosto e dicembre 1941 o dal settembre 1942 in poi), in particolare dopo l'ingresso nel bacino delle preponderanti forze aeronavali statunitensi: con esse venne meno ogni speranza di mantenere i collegamenti con il fronte nordafricano. In generale la battaglia viene considerata da diversi storici come una costosa vittoria italiana (per quanto da condividere con le forze aeree e subacquee tedesche), l'unica ottenuta dalla Marina nel conflitto ma pagata con un logoramento di forze che finì con il rendere inutilizzabile la flotta da battaglia: come rileva lo storico M. G. Knox, «la Regia Marina portò i convogli a destinazione attraverso il sacrificio, non con la sagacia tattica».
Il ruolo di Malta nella battaglia del Mediterraneo è stato parimenti oggetto di giudizi contrapposti. Diversi storici mettono in risalto il suo ruolo centrale come base avanzata della Royal Navy, di fondamentale importanza per le attività aeree e subacquee contro i convogli italiani, rimarcando come un grave errore la mancata occupazione italiana nel giugno-luglio 1940, quando era praticamente indifesa. Il ruolo di Malta non fu però costante, dacché nei primi mesi del 1941 e poi ancora dal gennaio al maggio-giugno 1942 fu quasi inutilizzabile come base militare per via dei costanti bombardamenti aerei, che resero altamente insicuro il porto e crivellarono gli aeroporti di crateri e buche. Centrale nella neutralizzazione di Malta fu l'intervento della Luftwaffe, la cui azione ed efficacia furono però sempre poste in subordine alle esigenze del fronte orientale; fu perciò impossibile mantenere una pressione costante che avrebbe potuto portare a una resa per fame dell'isola a metà 1942. L'ipotetica occupazione di Malta con una grande invasione, come quella progettata per il maggio-giugno 1942 che contemplava lanci di paracadutisti e sbarchi di truppe in vari punti dell'isola, fu sempre valutata scetticamente dai comandi dell'Asse per via delle molte insidie e novità che l'azione comportava.
La decisione di impiegare Malta come base militare contro i convogli diretti in Libia obbligò di converso i britannici a impegnarsi a fondo per rifornire costantemente l'isola (mentre al contrario le loro forze in Egitto potevano essere rifornite tramite la rotta di circumnavigazione dell'Africa, lunga ma in gran parte sicura). Anche la battaglia dei convogli britannica ebbe un andamento altalenante: i 17 convogli organizzati per l'isola tra il giugno 1940 e il gennaio 1942 transitarono con perdite irrisorie (due mercantili affondati e una decina danneggiati sui circa 60 impiegati), ma gli otto partiti tra febbraio e novembre 1942 dovettero registrare perdite pari al 45% dei mercantili impiegati; in totale, dei 102 mercantili inviati a Malta 35 non arrivarono a destinazione e 42 furono danneggiati, con una percentuale di perdite pari al 35% (per contro, quella dei mercantili italiani inviati in Libia si attestò sul 9% e quella dei mercantili inviati in Tunisia sul 17%, anche se le missioni effettuate raggiunsero quasi il migliaio). La difesa dei convogli per Malta costò alla Royal Navy una grossa fetta delle perdite di navi militari registrate nel bacino (due portaerei, cinque incrociatori, 21 cacciatorpediniere e una mezza dozzina di unità minori): nel contrasto dei grandi e fortemente scortati convogli britannici gli italo-tedeschi si dimostrarono abili nell'impiegare contemporaneamente una pluralità di mezzi offensivi diversi (navi di superficie, motosiluranti, sommergibili, bombardieri e aerosiluranti), come dimostrato dalle battaglie di mezzo giugno e mezzo agosto.
Nonostante le caratteristiche generali del Mediterraneo non fossero favorevoli all'impiego dei mezzi subacquei (acque chiare e trasparenti, notti brevi nel periodo estivo, nebbia poco frequente), entrambi gli schieramenti fecero forte uso di sommergibili. L'enorme flotta subacquea italiana raccolse risultati modesti: i 164 sommergibili in servizio con la Regia Marina affondarono dal giugno 1940 al settembre 1943 solo dieci unità militari (tra cui quattro incrociatori, un cacciatorpediniere e un sommergibile) per 23 000 tonnellate di dislocamento e 12 mercantili per 39 000 tonnellate di stazza; per converso i 62 U-boot tedeschi causarono tra il settembre 1941 e il settembre 1944 l'affondamento di 37 unità militari (tra cui una nave da battaglia, due portaerei, tre incrociatori e 10 cacciatorpediniere) per 146 000 tonnellate di dislocamento e 95 mercantili per 331 000 tonnellate di stazza. I sommergibili della Royal Navy (integrati da un pugno di battelli greci, olandesi e polacchi) dovettero registrate forti perdite nei primi mesi di guerra, ma in seguito divennero sempre più efficaci e nei sei mesi successivi alla battaglia di El Alamein arrivarono a rivendicare l'affondamento di 254 000 tonnellate di naviglio mercantile; sommergibili britannici e alleati furono inoltre molto attivi nel contrasto dei mezzi subacquei nemici, affondando 14 sommergibili italiani e quattro U-boot tedeschi oltre a tre incrociatori e sette cacciatorpediniere italiani. Quello dei mezzi d'assalto insidiosi fu invece l'unico settore in cui la Regia Marina rimase all'avanguardia per tutta la durata del conflitto: in 22 azioni di cui 12 conclusesi con qualche successo, gli incursori italiani affondarono un incrociatore e 23 mercantili per 130 572 tonnellate di stazza.
 Pier Paolo Battistelli, Andrea Molinari, Le forze armate della RSI, Hobby & Work, 2007, ISBN 978-88-7851-568-0.
 Marc'Antonio Bragadin, La Marina italiana 1940-1945, Bologna, Odoya, 2011, ISBN 978-88-6288-110-4.
 Giuliano Da Frè, La Marina tedesca 1939-1945, Odoya, 2013, ISBN 978-88-6288-191-3.
 Giorgio Giorgerini, La guerra italiana sul mare. La Marina tra vittoria e sconfitta 1940-1943, Trento, Mondadori, 2002, ISBN 978-88-04-50150-3.
(EN) Gill (George) Hermon, Second World War Official Histories - Volume I – Royal Australian Navy, 1939–1942, Canberra, Australian War Memorial, 1959.
 Francesco Mattesini, I successi degli Aerosiluranti italiani e tedeschi in Mediterraneo nella 2ª Guerra Mondiale, in Bollettino d'Archivio dell'Ufficio Storico della Marina Militare (Roma, Ufficio Storico MM), marzo 2002,  pp. 9-94.
 Arrigo Petacco, Le battaglie navali nel Mediterraneo nella seconda guerra mondiale, Milano, Mondadori, 2008, ISBN 978-88-04-42412-3.
 Kenneth Poolman, Sottomarini alleati della seconda guerra mondiale, La Spezia, Fratelli Melita Editori, 1993, ISBN 88-403-7387-X.
 Gianni Rocca, Fucilate gli ammiragli, Milano, Mondadori, 2009, ISBN 978-88-04-43392-7.
 Giorgio Rochat, Le guerre italiane 1935-1943, Milano, Einaudi, 2008, ISBN 978-88-06-19168-9.
 Steven J. Zaloga, Operazione Dragoon, Osprey Publishing/RBA Italia, 2009, ISSN 1974-9414.
XMASGrupSom - l'Arma Subacquea nella seconda guerra mondiale - Gli Uomini i loro Battelli le loro Storie.

La battaglia del monte Ortigara fu combattuta dal 10 al 29 giugno 1917 tra l'esercito italiano e quello austro-ungarico sull'altopiano dei Sette Comuni, durante la prima guerra mondiale. Lo scontro vide impegnata la 6ª Armata italiana del generale Ettore Mambretti, che attaccò in forze il settore austro-ungarico difeso dall'11ª Armata del generale Viktor von Scheuchenstuel. Seppur oggigiorno l'attacco viene ricordato soprattutto per le cruente schermaglie che impegnarono gli Alpini per il possesso del monte Ortigara, fu invece congegnato per riconquistare le vaste porzioni di territorio perse sull'altopiano durante la Frühjahrsoffensive ("offensiva di primavera") austro-ungarica del maggio 1916.
Questa parte del fronte, che inizialmente il capo di stato maggiore dell'esercito Luigi Cadorna considerava di secondo piano rispetto al fronte isontino, assunse nel trascorrere del conflitto una sempre maggiore importanza strategica. Ciò divenne palese nel 1916, dopo che gli austro-ungarici fecero capire, ai comandi italiani, che uno sfondamento lungo quella parte del fronte avrebbe consentito al nemico di entrare nella pianura Padana e prendere alle spalle le armate situate sul Carso e sull'Isonzo.
Il Comando supremo militare italiano decise che il fronte interessato dall'attacco si sarebbe strutturato lungo 14 chilometri, principalmente su un terreno situato tra i 1.000 e i 2.100 metri d'altitudine, che nelle zone più elevate presentava singolari caratteristiche carsiche, tali da renderlo severo, spoglio e privo di risorse, soprattutto idriche.
Per assicurare il supporto logistico all'enorme massa di uomini e di materiali, che gli alti comandi intendevano schierare lungo il fronte, venne avviata la realizzazione di acquedotti e di imponenti lavori stradali lungo tutto il settore degli Altipiani.
Nonostante il grande impegno profuso, i comandi italiani non seppero gestire al meglio le situazioni e gli imprevisti; i tentativi di avanzata furono diversi e spesso poco concreti e mal gestiti. Al contrario il sacrificio di vite umane fu altissimo, e dopo quasi venti giorni di battaglia la 6ª Armata ordinò il ripiegamento sulle posizioni di partenza, dichiarando di fatto il completo fallimento dell'offensiva.
La preparazione di un attacco italiano nell'altopiano dei Sette Comuni fu autorizzata dal capo di stato maggiore del Regio Esercito, Luigi Cadorna, il 27 febbraio 1917, in risposta a una lettera del comandante della 6ª Armata generale Ettore Mambretti, che sollecitava Cadorna in tal senso. I due concordavano infatti che era necessario rettificare il fronte venutosi a creare dopo il massiccio attacco austro-ungarico, svoltosi durante i mesi di maggio e giugno 1916, che aveva respinto l'esercito italiano da ingenti porzioni di territorio dell'altopiano: gli austro-ungarici si erano attestati su posizioni molto favorevoli, affacciate sulla pianura Padana, dalle quali potevano minacciare alle spalle le armate nel Cadore, nella Carnia e lungo l'Isonzo. Si avviarono quindi i preparativi per un'offensiva di grosse proporzioni che avrebbe permesso di riconquistare le importanti vette di cima Portule e monte Zebio e nel contempo rioccupare le posizioni perse sull'Altipiano. Inoltre, a seguito della conferenza di Pietrogrado del febbraio 1917, l'Italia si impegnò con gli Alleati a operare tra aprile e maggio prima sull'altopiano dei Sette Comuni e successivamente sul Carso, per adempiere all'iniziativa promossa dal governo britannico, il quale, dopo il crollo della Romania, per tastare il polso dell'esercito russo ormai in crisi, aveva spinto per imbastire una serie di offensive alleate sui fronti occidentale, orientale e italiano.
La 6ª Armata di Mambretti fu costituita sulla preesistente struttura del Comando truppe Altopiano, già dipendente dalla 1ª Armata, riconoscendo al territorio una fondamentale importanza strategica, accresciuta dopo la controffensiva italiana del giugno-luglio 1916, volta a rioccupare velocemente i territori persi durante la Strafexpedition: essa era tuttavia fallita nel novembre dello stesso anno a causa delle abbondanti nevicate. Data la riservatezza del piano, il capo di stato maggiore invitò Mambretti a utilizzare convenzionalmente il termine "Difensiva ipotesi uno", per far credere a tutti che i preparativi fossero predisposti solo in chiave difensiva. Durante il periodo successivo, la 6ª Armata richiese l'invio di artiglierie e truppe da montagna e allo stesso tempo Cadorna ventilò l'ipotesi di estendere il fronte d'attacco a sud verso monte Zebio, trovando l'approvazione di Mambretti che precisò come il fronte, in questo modo, sarebbe stato lo stesso che prevedeva l'offensiva sospesa nell'autunno dell'anno prima, ossia l'«Azione K». L'ampliamento dell'offensiva venne approvato dal comando supremo l'8 maggio, assicurando l'invio di un'altra divisione di fanteria, quattro batterie di bombarde, dodici batterie di medio calibro e un gruppo di artiglieria da montagna, mentre nel frattempo sarebbero dovute rientrare quattordici batterie inviate sull'Isonzo (nonostante l'imminente inizio della decima battaglia sul fronte isontino) e quelle di monte Cengio.
Il comando della 6ª Armata predispose l'«ordine di operazioni n° 1» il 28 maggio 1917, dove erano comunicati il giorno dell'attacco e le direttive dell'offensiva. La data venne poi anticipata, come riporta la testimonianza del generale Mambretti: «L'offensiva, prevista in dipendenza dei trasporti in corso di artiglierie e truppe, e delle condizioni della neve, per la seconda quindicina di giugno, venne anticipata al 10 di detto mese, su richiesta del Comando Supremo cui premeva di alleviare la 3ª Armata dalla energica pressione nemica». La necessità di anticipare l'attacco fu in parte decisa dal contrattacco austro-ungarico a seguito della decima battaglia dell'Isonzo, che investì proprio la 3ª Armata sul fronte del Carso tra il 4 e il 7 giugno, e che comportò la perdita del settore di Flondar e quella di ben 21.888 uomini tra morti, feriti, dispersi e prigionieri (quasi la metà per quest'ultimo caso).
Il 7 giugno l'Ufficio operazioni della 6ª Armata comunicò che «il giorno X sarà il 9 corrente» e il giorno seguente Cadorna scrisse a Mambretti un fonogramma in cui precisava: «Rimane inteso che la mia raccomandazione per l'anticipo della nota azione non deve però eventualmente indurre a decidere di intraprenderla in condizioni meteorologiche non favorevoli». La data dell'attacco fu decisa, oltre che dai mezzi a disposizione, dalla dislocazione delle artiglierie e dal meteo, soprattutto dall'esito negativo dell'offensiva sull'Isonzo e non dalla decisione dei comandanti sul campo, i quali avevano ben in mente che un esito favorevole dell'attacco si avrebbe avuto solo con la certezza del bel tempo. Il generale Antonio Di Giorgio, all'epoca comandante del IV Raggruppamento Alpini, scrisse poi al riguardo: «La data del 9 giugno non fu scelta liberamente, ma in certo modo imposta dal desiderio di alleggerire la pressione austriaca contro la 3ª Armata, [...] e l'aiuto che dall'operazione sull'altopiano derivò alle due armate sul fronte giulio, fu trascurabile, e non proporzionato certo agli inconvenienti ai quali si andò incontro proprio nel momento in cui lo scioglimento delle nevi e le notti ancora troppo rigide rendevano insopportabile il disagio della tenda.».
Il terreno su cui si svolsero i combattimenti presenta molte affinità con la regione carsica, con la quale condivide la natura calcarea delle rocce e parecchie particolarità geomorfologiche. La vegetazione costituita da boschi di conifere si dirada man mano che si procede verso la cintura settentrionale dell'altopiano, dominato dall'arco montano cima Undici–cima Dodici–cima Portule, che si elevano all'altezza di 2.300 – 2.200 metri. Caratteristiche della regione sono le cosiddette "buse" o "doline", veri catini naturali assai simili alle doline carsiche del monte San Michele, taluni profondi con sponde ripide, talaltri ampi a dolce declivio con orli boscosi. Di fronte al sistema orografico monte Ortigara–monte Campigoletti si eleva cima Caldiera (quota 2.127) dalla quale si diparte una dorsale che si articola con cima Campanella, monte Lozze, cima delle Saette e poi, agganciandosi alla cresta di monte Palo si collega al complesso montuoso che delimita la sinistra orografica della val di Nos. In particolare il terreno che si interponeva fra la linea italiana e quella austro-ungarica, nella sua parte settentrionale, è costituito da un profondo avvallamento, un vero e proprio corridoio contenuto fra i ripidi fianchi dell'Ortigara e cima Caldiera, denominato il vallone dell'Agnellizza che si interrompe affacciandosi, col passo dell'Agnella, ai ripidi canaloni che scendono in Valsugana.
Procedendo verso sud, il corridoio si apre allargandosi nella "pozza dell'Ortigara", vasta conca in cui sbocca da nord–ovest, con facile declivio il Vallone dell'Agnella, che stacca l'Ortigara dal monte Campigoletti. L'area della battaglia è dunque un terreno accidentato, frastagliato da buche, aspro, con pendici a volte ripide, brulle e sassose, dagli aspetti talvolta lunari, dove le acque superficiali sono pressoché assenti data la natura calcarea della roccia.
Alla vigilia della battaglia la 6ª Armata, dalla quale dipendeva il XII Gruppo (poi 12º Gruppo caccia), poteva schierare nel fronte nord, tra monte Fiara e il ciglio più settentrionale dell'altopiano, il XX Corpo d'armata sotto il comando del generale Luca Montuori, composto dalla 29ª Divisione fanteria (gen. Enrico Caviglia) che avrebbe attaccato verso monte Forno e dalla 52ª Divisione fanteria (gen. Angelo Como Dagna Sabina - con nel suo organico ben diciotto battaglioni di Alpini) allineata fra cima delle Saette e cima della Caldiera che avrebbe attaccato più a nord verso monte Ortigara e il retrostante passo di val Caldiera, per poi virare a sud-ovest e occupare cima Portule. A sud del fronte era schierato il XXII Corpo d'armata sotto il comando del generale Ettore Negri di Lamporo che schierava la 57ª Divisione fanteria tra Camporovere e monte Katz (composta da una sola brigata), la 25ª Divisione fanteria fra monte Rotondo e l'estremità meridionale di monte Zebio, la 13ª Divisione fanteria fra monte Zebio compreso e monte Fiara, e infine la 27ª Divisione fanteria che stazionava nelle retrovie. L'azione principale del XXII Corpo sarebbe stata svolta dalla 25ª e dalla 13ª Divisione che avrebbero attaccato rispettivamente da sud e da nord l'importante rilievo di monte Zebio per poi affacciarsi sulla val Galmarara.
A disposizione era presente anche il XXVI Corpo d'armata del generale Augusto Fabbri schierato sulla riva sinistra della val d'Assa con le divisioni 12ª e 30ª. In questo settore inizialmente la sola Brigata "Cremona" si sarebbe impegnata nell'"azione concorrente" su monte Rasta, mentre le altre forze si sarebbero limitate ad azioni oltre l'Assa onde tenervi impegnato l'avversario. Infine al fronte fu schierato anche il XVIII Corpo d'armata del generale Donato Etna con la sola 51ª Divisione fanteria (composta da due Brigate bersaglieri, una di fanteria, un battaglione del genio, quattro compagnie mitraglieri e due battaglioni alpini sciatori dislocati nel territorio della 52ª Divisione), dislocata in Valsugana per l'"azione sussidiaria" di raccordo con il XX Corpo che sarebbe avanzato; questa unità rimase pressoché inattiva nel corso della battaglia se non per la tragica fase conclusiva.
In definitiva la 6ª Armata poteva schierare 114 battaglioni di fanteria, 22 di Alpini e 18 di bersaglieri, per 154 battaglioni ai quali vanno aggiunti 10 del genio e i vari reparti mitraglieri, genieri, servizi, artiglieri e bombarde oltre alle aliquote di due batterie francesi da 320 mm su pianali ferroviari, schierate a Chiuppano e Grigno in Valsugana, dove si trovavano anche sei cannoni da 190 mm, servite in parte da personale senegalese. Il totale si avvicinava a 300.000 uomini (di cui poco più della metà appartenevano al XX Corpo), 1.072 pezzi d'artiglieria e 569 bombarde, vale a dire una bocca da fuoco ogni 9 metri, la massima densità d'artiglieria registrata fino ad allora sul fronte italiano e assai vicina a quella raggiunta sul fronte occidentale durante l'offensiva del generale Nivelle. Per l'artiglieria, in particolare, erano state ammassate un gran numero di munizioni ed erano state predisposte tabelle di tiro sugli obiettivi, da colpire secondo la cadenza meticolosamente descritta negli ordini che erano stati trasmessi alle varie batterie.
Il fronte austro-ungarico investito dalla «Difensiva ipotesi uno», era sotto il controllo dell'11ª Armata del tenente generale Viktor von Scheuchenstuel ed era presidiato dal III Corpo del generale Joseph Krautwald von Annau. L'intera sponda destra terminale della val d'Assa, compresa tra il fondo della val d'Astico e Roana, era presidiata da cinque battaglioni che formavano il gruppo di comando del colonnello brigadiere Rudolf Vidossich, mentre da Roana a monte Colombara (a nord di monte Zebio) era presente la 22ª Divisione Schützen (22. Schützen-Division) del generale Rudolf Müller. La 6ª Divisione di fanteria (6. Infanterietruppendivision) sotto il comando del generale Artur Edler von Mecenseffy, composta da diciassette battaglioni, presidiava il territorio da monte Colombara al ciglio settentrionale dell'altopiano, punto in cui correva la linea di demarcazione con la 18ª Divisione di fanteria (18. Infanterietruppendivision) del generale Vidalè, composta da sette battaglioni che al momento dell'attacco italiano fronteggiavano il numeroso XX Corpo di Montuori. Infine, di riserva nel settore, gli austro-ungarici avevano sei battaglioni e mezzo battaglione d'assalto dell'11ª Armata, per cui in definitiva circa quarantotto battaglioni si opponevano alla 6ª Armata italiana, stabilendo una proporzione di 3 a 1 a favore degli italiani. Sul fronte gli austro-ungarici potevano contare sul supporto di circa quattrocento bocche da fuoco di vario calibro e altrettante mitragliatrici. Nonostante il rapporto numericamente inferiore, l'artiglieria austro-ungarica era però ben organizzata e piazzata in posizione centrale nei confronti del fronte, cosicché avrebbe potuto in ogni momento dirigere il tiro verso tutti i punti del fronte e avere quindi un vasto raggio d'azione.
Il piano predisposto nell'«ordine di operazioni n° 1» della 6ª Armata fu approvato da Cadorna il 31 maggio e prevedeva sull'altopiano un'«azione principale» e un'«azione concorrente», mentre la valsugana sarebbe stata teatro di un'«azione sussidiaria».
L'«azione principale» interessava il fronte di 14 chilometri tenuto a nord dal XX Corpo e a sud dal XXII Corpo, da cima della Caldiera al solco della val d'Assa presso l'abitato di Camporovere. Le masse destinate all'attacco dovevano irrompere a nord in corrispondenza di monte Ortigara e monte Forno, e a sud fra quota 1.626 di monte Zebio e monte Rotondo. Si trattava perciò in pratica di due azioni principali contemporanee in due settori del fronte molto diversi tatticamente; infatti a sud le linee italiane, seppur posizionate in basso rispetto alle linee nemiche e aggredibili con poco slancio, correvano parallele e distanti poche centinaia di metri da quelle austro-ungariche, mentre a nord un vasto avvallamento separava i rispettivi fronti tracciati su due opposti crinali, e ciò comportava un poderoso sforzo fisico già prima di poter arrivare alle linee nemiche.
L'«azione concorrente» fu affidata all'ala destra del XXVI Corpo, dislocato sulla sinistra del grande solco della val d'Assa e perciò interessato solo marginalmente dall'attacco. Quest'azione sarebbe stata lanciata in simultanea all'offensiva principale e consisteva principalmente nell'assaltare il caposaldo meridionale avversario su monte Rasta, subito a ridosso dell'abitato di Camporovere. Infine dell'«azione sussidiaria» venne incaricato il XVIII Corpo dislocato in val Sugana, il quale doveva in un primo tempo tenere impegnato l'avversario e successivamente muovere su monte Civeron, onde creare il collegamento con il XX Corpo che nel frattempo sarebbe avanzato lungo il ciglio del sovrastante altopiano.
Nonostante le misure precauzionali prese dai comandi italiani, gli austro-ungarici si resero presto conto che la «Difensiva ipotesi uno» non era altro che il piano per un attacco sull'altopiano. Il comandante del Gruppo d'armate Tirolo, il feldmaresciallo Franz Conrad von Hötzendorf, in una sua relazione stesa dopo la battaglia dell'Ortigara scrisse che già da aprile l'11ª Armata aveva richiesto rinforzi di truppe e artiglierie in risposta a un evidente irrobustimento del XX Corpo italiano. Inoltre in base alle informazioni ricevute, agli spostamenti dell'8º e 9º gruppo Alpini da Bassano del Grappa a Enego, alla costruzione di un osservatorio su monte Paú per il XXVII Corpo appena giunto al fronte e all'installazione di una stazione radio a monte Bertiaga, fu segnalato al Comando supremo a Baden bei Wien che ci si poteva attendere un forte attacco già verso la fine di maggio, secondo un piano analogo a quello non attuato nell'autunno 1916.
Il 2 maggio poi i comandi austro-ungarici sull'altopiano stimarono con molta precisione la consistenza delle forze italiane in circa centosette battaglioni, contro i quali potevano schierare appena trentatré battaglioni, che il Comando supremo di Baden si rifiutò di aumentare di numero in considerazione che la partita decisiva in Italia si sarebbe giocata sull'Isonzo e che non si sarebbe potuto ritirare truppe dal fronte orientale. Il 5 giugno, grazie alle informazioni avute da alcuni disertori e al rilevamento di un'avvenuta macellazione di 1.103 capi di bestiame, il feldmaresciallo von Hötzendorf poté intuire con estrema precisione sia la consistenza numerica del XX Corpo, sia il giorno dell'attacco, che secondo quanto trasmesso dal generale al comando del fronte sud-ovest, sarebbe avvenuto in qualsiasi data a partire dal 9 giugno.
Il giorno precedente la data prevista per l'attacco ventidue ufficiali appartenenti ai due battaglioni del 145º Reggimento fanteria "Catania", incaricati di irrompere nel cratere aperto dalla mina predisposta a monte Zebio, si recarono presso quota 1.603 (chiamata "lunetta di monte Zebio" o più semplicemente "lunetta") per rilevare il terreno nel quale avrebbero dovuto attaccare. La postazione era costituita da una parete rocciosa alta 7 metri, alla cui base stavano gli italiani e pochi metri oltre il ciglio iniziavano le trincee austriache, sotto le quali, partendo dalla base della parete, gli italiani avevano scavato una galleria di mina e relativa camera di scoppio. Il quantitativo di esplosivo (di cui non si conosce la stima esatta, ma presumibilmente variabile tra i 1.000 e i 4.000 chilogrammi) avrebbe dovuto detonare al termine del bombardamento preparatorio, in modo tale da aprire un profondo squarcio nella parete rocciosa e permettere agli uomini del 145º Reggimento di sfondare le postazioni avversarie.
Gli austro-ungarici erano perfettamente al corrente dell'espediente italiano e avevano eseguito cospicui lavori di scavo e contromina, ma non effettuandone il caricamento per l'opposizione della fanteria, la quale ben sapeva che poi avrebbe dovuto farne le spese per l'inevitabile violenta reazione dell'artiglieria italiana.
Alle 17:00 circa, gli ufficiali raggiunsero la "lunetta" e mentre si stavano arrampicando sulla scala di corda costruita per arrivare al ciglio della parete, la mina esplose inaspettatamente aprendo un cratere del diametro di 35 metri e uccidendo 180 uomini tra fanti e genieri. Degli ufficiali del 145º ne vennero disseppelliti vivi solo due, durante una tregua d'armi concessa dagli avversari, i quali persero i trentacinque uomini del presidio colti di sorpresa. La battaglia non iniziò dunque sotto i migliori auspici.
Preso atto del maltempo che durante la notte aveva pesantemente colpito l'altopiano e che continuava a imperversare, il generale Mambretti decise che l'attacco si sarebbe svolto il giorno successivo, 10 giugno, ma non oltre. L'enorme macchina organizzativa e logistica era ormai pronta, e procrastinare l'attacco per un tempo superiore avrebbe provocato gravi danni logistici e di spirito per la truppa. Anche se oramai gli austro-ungarici erano ben consapevoli dell'imminente attacco, un rinvio di 24 ore avrebbe permesso agli italiani di avere ancora qualche possibilità di successo.
Così, nonostante il tempo non fosse molto migliorato, i comandi italiani diedero inizio alle operazioni e alle 05:15 del 10 giugno un violento bombardamento si scatenò contro le linee austro-ungariche. Tra le 11:00 e le 13:30 ci fu una sosta nel bombardamento per permettere agli ufficiali di verificare l'apertura di varchi nella linea difensiva nemica e, dopo aver letto un rapporto delle 12:30 dei suoi sottoposti, il comandante della 52ª Divisione generale Como Dagna Sabina chiese al Comando di corpo d'armata di prolungare il bombardamento fino alle 16:00 per dare tempo all'artiglieria di battere la linea nemica i cui reticolati non erano ancora del tutto spazzati, ma la richiesta non fu esaudita in quanto già dalle 07:40 del mattino si era deciso di rinviare l'attacco della fanteria, previsto per le 14:45, alle 15:00 in punto. Peraltro il tiro troppo corto delle artiglierie giunte per ultime nella zona si abbatté sulle trincee dove la Brigata "Sassari" era in attesa di balzare contro le vicinissime trincee nemiche, e nonostante i disperati tentativi di far correggere il tiro, per diverse ore i fanti della Sassari furono sottoposti a un intenso bombardamento e subirono notevoli perdite, soprattutto tra le file del 151º Reggimento.
Nel frattempo su tutto l'altopiano si era alzata una fitta nebbia e la pioggia iniziò a cadere, così, al momento dell'attacco le fanterie uscirono simultaneamente dalle trincee sotto il maltempo, ma in parte favorite dalla nebbia che in alcuni punti del fronte ne coprì l'avanzata nascondendoli alla vista del nemico. A sud del fronte, nel settore della 25ª Divisione, i reparti della Brigata "Cremona" impegnati nell'"azione concorrente" a monte Rasta subirono gravi perdite nel tentativo di superare i reticolati ancora intatti e altrettanto successe alla Brigata "Porto Maurizio" impegnata a est dello stesso monte. Poco più a nord, a monte Rotondo, alle 15:05 scoppiò la mina ivi predisposta senza però sortire l'effetto sperato e i difensori poterono fronteggiare con successo l'avanzata della Brigata "Piacenza". Più a destra la Brigata "Sassari", nonostante il prezzo in morti e feriti già pagato durante il bombardamento, ingaggiò un furibondo corpo a corpo nelle trincee avversarie in cui inizialmente ebbe la meglio, ma infine fu respinta da un poderoso contrattacco. Nel settore della 13ª Divisione le cose non andarono diversamente; le brigate "Veneto", "Catania" e "Pesaro" attaccarono senza successo le formidabili postazioni nemiche di monte Zebio, penetrando e combattendo duramente nella "lunetta", sulle pendici di quota 1.706 e sulle scoscese pendici di quota 1.727, ma trovando ovunque un'accanita resistenza. L'"azione principale" a sud del fronte a fine giornata poteva considerarsi fallita.
Sul settore nord del fronte le cose non andarono meglio per gli italiani. L'attacco a monte Forno affidato alla Brigata "Arno" della 29ª Divisione iniziò positivamente con l'apertura di un ampio varco sulle pendici est del monte, che permise al Battaglione I/213º (I Battaglione del 213º Reggimento fanteria "Arno") di raggiungere con le sue avanguardie la selletta che separava i due cocuzzoli sommitali; gli austro-ungarici tuttavia uscirono dalle loro postazioni sul versante opposto e con l'aiuto di una batteria predisposta a monte Colombara che impediva l'arrivo dei rincalzi italiani, riuscirono a isolare e distruggere il battaglione del 213°, terminando così l'azione italiana.
All'estremità nord del fronte, l'attacco a monte Ortigara venne sferrato attraverso tre varchi da due colonne della 52ª divisione (colonna Cornaro e colonna Di Giorgio, la quale si sarebbe divisa in due colonne "Stringa" e "Ragni"), che avrebbero dovuto avanzare allo scoperto verso la Pozza dell'Ortigara e il vallone dell'Agnellizza, battuti d'infilata dagli austro-ungarici, per poi risalire sulle pendici del monte.
Sulla sinistra, la colonna Cornaro, attraverso la Valle dell'Agnella, tentò di scardinare la linea avversaria inerpicandosi da sud-est verso quota 2.105 e di avanzare lungo il costone dei Ponari e monte Campigoletti verso la cima piatta dell'Ortigara, collegandosi sulla sinistra con la 29ª Divisione impegnata a monte Forno grazie ai battaglioni Alpini "Monte Stelvio" e "Valtellina". Nel tentativo di penetrare verso la sella tra monte Chiesa e monte Campigoletti, il Battaglione alpini "Mondovì" si gettò sulle posizioni nemiche e conquistò il Corno della Segala riuscendo a mantenerlo con l'aiuto del Battaglione alpini "Ceva" e successivamente del Battaglione "Val Stura". Il Battaglione "Vestone" riuscì a penetrare nei varchi lungo il costone dei Ponari, occupando una trincea avanzata e nel frattempo a rinforzo arrivò il Battaglione "Bicocca". Se in un primo tempo i battaglioni furono aiutati anche dalla nebbia, quando questa scese furono presi d'infilata dal fuoco nemico delle numerose postazione di monte Campigoletti e costretti a retrocedere. I battaglioni "Saccarello" e "Valle Dora", in considerazione dei 40 ufficiali e dei 1.200 alpini perduti dalla colonna, furono prelevati dal XX Corpo e mandati di rinforzo.
La colonna di centro al comando del colonnello Stringa, che doveva assaltare direttamente il versante orientale verso quota 2.105, fu suddivisa in due parti per attaccare in due ondate: al primo assalto avrebbero dovuto partecipare gli esperti battaglioni "Sette Comuni" e "Verona", mentre i battaglioni "Valle Arroscia" e "Mercantour" avrebbero dovuto rinforzare la posizione. Favoriti dalla nebbia gli uomini del "Sette Comuni" arrivarono fino ai reticolati, trovandoli però intatti. Durante la disperata ricerca dei varchi la nebbia si dissolse e gli uomini furono costretti a retrocedere per cercare riparo. Nel frattempo anche il "Verona" stava sopraggiungendo e anche questi uomini furono costretti a ripararsi e trovare collocazione per la notte. Al calar della sera, mentre i due reparti cercavano di riorganizzarsi, arrivarono anche i battaglioni "Valle Arroscia" e "Mercantour", creando una situazione molto caotica.
Sull'estrema destra la colonna al comando del colonnello Ragni aveva il compito di occupare l'estremità nord dell'Ortigara (vale a dire quota 2.101, corrispondente a quota 2.071 di "Lepozze" per gli austro-ungarici) passando per il passo dell'Agnella e quota 2.003. Con il provvisorio favore della nebbia il Battaglione alpini "Bassano" si lanciò verso il vallone dell'Agnellizza (che verrà nominato "vallone della Morte") e, dopo aver occupato il passo, espugnò la quota 2.003 facendo duecento prigionieri e perdendo molti uomini, tra cui il comandante. Dietro il "Bassano", scese nel vallone anche il "Monte Baldo" che con la destra sicura poté andare all'attacco del pendio che porta a quota 2.101. L'assalto in un primo tempo trovò una resistenza tenace e si arrestò, ma accorsero in aiuto compagnie dei battaglioni "Val Ellero" e "Monte Clapier" e la quota 2.101 venne conquistata. Dopo un infruttuoso tentativo di procedere del Battaglione "Val Ellero" verso la vetta a quota 2.105 i soldati si attestarono e fortificarono le posizioni conquistate. La 52ª Divisione compì quindi l'unica azione di successo tattico lungo tutto il fronte di attacco, ma i risultati attesi erano ben altri e le enormi perdite, quantificabili in 122 ufficiali e 2.463 militari tra morti, feriti e dispersi, non lasciavano sperare in migliori risultati, peraltro ottenibili solo continuando immediatamente l'oneroso attacco.
Accadde invece che i generali Mambretti e Montuori, presi dal dubbio che una rinuncia all'attacco potesse risultare ingiustificata, non scelsero né di proseguire immediatamente l'attacco, né di sospenderlo e tornare ai punti di partenza e neppure di lasciare le truppe nei punti conquistati per riposarsi e riorganizzarsi per un nuovo e più fruttuoso attacco; optarono invece per una quarta ipotesi, traducibile come un puerile tentativo di sottrarsi alle responsabilità che le prime tre opzioni imponevano. L'offensiva fu sospesa e alle 22:45 Mambretti diramò l'ordine di mantenere le posizioni ed effettuare nuove azioni di sfondamento nei settori di monte Campigoletti-Ortigara e Casara Zebio-monte Rotondo, proprio come se nulla vi fosse accaduto. Alle 02:00 dell'11 giugno i comandi della 52ª Divisione ricevettero l'ordine di prepararsi a ricominciare l'attacco l'indomani, ma alle 05:30 un fonogramma della 6ª Armata inviato ai corpi d'armata dichiarava che tutti gli attacchi, a causa del maltempo, sarebbero stati sospesi a favore di piccole azioni atte a "migliorare" la situazione attuale. Andava così delineandosi la quarta, deprecabile ipotesi. In questo contesto la 52ª Divisione di Como Dagna fu destinata a proseguire gli attacchi verso il passo di val Caldiera e la vetta dell'Ortigara a quota 2.105; in preparazione di ciò, dalle ore 12:00 alle 16:00 l'azione dell'artiglieria italiana colpì le postazioni avversarie. Il Battaglione "Monte Spluga" e una compagnia del "Tirano", partiti da quota 2.101, attaccarono per la seconda volta il passo di val Caldiera a ovest dell'Ortigara e raggiunsero, a prezzo di pesanti sacrifici, le posizioni nei pressi del passo, ma sotto una pioggia torrenziale furono costretti a ritirarsi per non essere accerchiati. Alle 17:30 il generale Mambretti avvertì i comandi che una ripresa delle operazioni non sarebbe stata possibile in nessun caso prima di tre giorni.
Il 15 giugno gli austro-ungarici presero in mano la situazione e, mentre le truppe italiane provvedevano ai cambi e al rinforzo degli uomini in linea, alle ore 02:00 scatenarono un violento concentramento di fuoco della durata di mezz'ora contro quota 2.101. Appena finito il bombardamento gli austro-ungarici piombarono contro le posizioni tenute dagli alpini che però difesero tenacemente le trincee, costringendo l'avversario a ripetere l'attacco. Alle 03:30 l'artiglieria avversaria rinnovò il bombardamento che, conclusosi dopo pochi minuti, vide nuovamente le truppe austro-ungariche gettarsi contro le linee degli alpini; le unità italiane resistettero e al sorgere del giorno l'azione degli assalitori poté dirsi fallita. Nel corso della giornata, grazie ai rinforzi forniti dalla Brigata "Piemonte", la quale assunse la posizione di quota 2.101, fu invano tentato un attacco a quota 2.105. In questa azione i nemici persero circa seicento uomini mentre gli italiani circa la metà.
Il 14 giugno il comando della 6ª Armata diramò l'"ordine di operazioni n°2" avente come oggetto la «prosecuzione azione offensiva» con i medesimi obiettivi dell'"ordine operazioni n°1" del 28 maggio. Quanto era accaduto fino a quel momento non aveva insegnato nulla, l'unica variante era l'appiglio tattico di quota 2.101 e la durata del bombardamento, portato a venticinque ore. Il bombardamento iniziò alle 08:00 del 18 giugno e proseguì fino al giorno successivo quando in diverse ore del giorno le fanterie italiane uscirono dalle trincee per ripetere l'attacco avvenuto otto giorni prima. La 25ª Divisione attaccò alle ore 14:00 fra monte Rotondo e monte Zebio, reiterando l'attacco alle 17:45 con il solo risultato di lasciare sul campo ottocento uomini; le brigate "Cremona" e "Porto Maurizio" cozzarono contro le difese di monte Rasta perdendo 787 uomini senza alcun guadagno tattico; sullo Zebio la 13ª Divisione, nonostante i reiterati attacchi e l'impegno profuso, lasciò sul campo ben 1.647 uomini tra morti, feriti e dispersi, fallendo l'attacco. Alle ore 06:00 la 29ª Divisione lanciò l'attacco a monte Forno con il 214° e il 238º Reggimento fanteria "Grosseto" i quali, colpiti duramente dalle artiglierie nemiche, persero 1.460 uomini praticamente senza avanzare.
Alle ore 06:00 uscirono dalle trincee anche gli uomini della 52ª Divisione che si lanciarono all'attacco di quota 2.105 su tre colonne: la colonna Cornaro attaccò da sud-est, mentre la colonna Di Giorgio, che insieme ai battaglioni Alpini schierava anche fanti del 3º e 4º Reggimento della Brigata "Piemonte" e il 9º Reggimento bersaglieri, attaccò da est e da nord-est, partendo dalle posizioni conquistate di quota 2.101: in quarantacinque minuti cima Ortigara, che si credeva inespugnabile, venne vinta da più lati ma gli alpini, stanchi e decimati, non furono capaci di continuare immediatamente l'avanzata allo scopo di occupare monte Campigoletti, dirigersi verso cima Portule e riconquistare l'altopiano per ottenere un completo successo tattico. La colonna che dalla sommità nord del monte puntava verso passo della Caldiera fu bloccata prima di quota 2.060 dal fuoco nemico; le truppe che erano riuscite ad affermarsi sulla vetta principale non riuscirono a progredire, malgrado il positivo esito dei primi balzi, in direzione di monte Campigoletti. Il mescolarsi dei reparti, il tiro d'interdizione austro-ungarico e la mancanza di audacia dei comandi tattici, impedirono di sfruttare la grave crisi creatasi nella linea austro-ungarica, malgrado i comandanti di questa avessero temuto a lungo anche per le retrostanti cima Dieci e cima Undici.
Alle 20:45 il generale Mambretti informò il Comando Supremo che in base agli avvenimenti della giornata, non riconosceva per ora alcuna possibilità di vittoriosa avanzata sull'altopiano e decise di mantenere un atteggiamento difensivo su tutto il fronte, fuorché sull'Ortigara, dove si sarebbero svolte piccole azioni per rinforzare e assicurare le posizioni conquistate, cercando di ottenere i risultati che neppure un attacco in grande stile riuscì a ottenere.
Constatata l'immobilità degli italiani, i comandi austro-ungarici, dopo aver ricostruito alla meglio una linea difensiva, elaborarono una rapida rivincita per ridare sicurezza allo schieramento sull'altopiano. Alle 11:45 del 21 giugno il comando della 6ª Divisione imperiale (6. Infanterietruppendivision) emanò le direttive per un contrattacco da svolgersi entro 5 o 6 giorni, affidandone l'esecuzione al colonnello brigadiere Adolf Sloninka von Holodow, comandante della IIC Brigata Kaiserschützen. Il mattino successivo il comando del III Corpo d'armata informò la 6ª Divisione che per ordine di von Hötzendorf il generale Ludwig Goiginger, comandante della 73ª Divisione in arrivo nel settore dal Tirolo meridionale, era stato incaricato della direzione tattico-operativa dell'azione diretta alla conquista di monte Ortigara, per la quale gli era stato assegnato il colonnello von Romer quale comandante d'artiglieria. Dopo un colloquio tra Goiginger e von Holodow sul piano d'attacco durante la sera del 22 giugno, venne stabilito che l'azione offensiva si sarebbe svolta la notte del 25 giugno, in anticipo rispetto alle previsioni.
Le truppe scelte per l'operazione erano poche ma particolarmente ben addestrate e combattive; il I/1° Kaiserschützen (tenente colonnello Forbelsky) e il III/2° Kaiserschützen (maggiore von Buol), preceduti da undici nuclei costituenti la metà del battaglione d'assalto dell'11ª Armata, mentre due battaglioni del 57º Reggimento fanteria avrebbero svolto il ruolo di rifornimento munizioni e viveri. L'attacco sarebbe partito alle 19:30 del 24 giugno, ma per trarre in inganno gli italiani von Holodow ottenne il permesso dai comandi di svolgere una serie ripetuta di brevi concentramenti di fuoco su monte Ortigara in modo da colpire e logorare psicologicamente i nemici, oltre che confonderli sul momento preciso dell'attacco. Allo stesso tempo, questo modo di procedere impedì di svolgere le azioni locali vagheggiate da Mambretti.
Nel frattempo gli italiani avevano iniziato a sostituire i reparti in prima linea: dalla mattina del 21 giugno, sul settore di destra, la zona dai passi Agnella alto e basso alla quota 2.101 compresa era stata affidata al 9º Reggimento bersaglieri al comando del colonnello Arturo Radaelli; il settore centrale, da quota 2.101 a quota 2.105 compresa, andò al colonnello Ugo Pizzarello con il suo 10º Reggimento fanteria "Regina" della Brigata "Regina" (sotto il comando del colonnello brigadiere Pietro Biancardi) che poteva contare su due battaglioni di fanti e sugli alpini del "Bassano"; infine sul settore di sinistra, da quota 2.105 al costone dei Ponari, un battaglione di fanteria del 10º Reggimento affiancò i battaglioni alpini "Valtellina", "Bicocca" e "Val Arroscia", tutti al comando del colonnello Gazagne. Nei giorni successivi, l'ammassamento di truppe in prima linea fu tuttavia giudicato eccessivo e fu perciò deciso di mantenere a sinistra il solo reggimento di bersaglieri, un battaglione del 10º Reggimento (inizialmente il 1°, sostituito la sera del 24 dal 2º Battaglione) e gli alpini del "Bassano" al centro e i battaglioni "Val Arroscia" e "Bicocca" a destra sui Ponari.
Alle 02:30 del 25 giugno un forte boato sconvolse la vetta dell'Ortigara e mentre le artiglierie austro-ungariche colpivano le linee italiane, le pattuglie d'assalto si portarono sui reticolati, abbattendoli con i tubi di gelatina esplosiva. Nel momento in cui il tiro si allungò sul vallone dell'Agnellizza con i proietti a gas, le truppe austro-ungariche si gettarono con i lanciafiamme e le bombe a mano sui superstiti ancora presenti sulla sommità del monte, investendo sulla vetta (quota 2.105) il Battaglione "Bassano", a quota 2.103 i tre battaglioni del 9º Bersaglieri, e sul costone dei Ponari i battaglioni "Arroscia" e "Bicocca". Ai pochi soldati italiani ancora in vita, impossibilitati a ritirarsi e a comunicare con le retrovie a causa del fuoco di sbarramento e al gas sul vallone dell'Agnellizza, non rimase altro che arrendersi. Alle 03:10, cioè quaranta minuti dopo l'inizio dell'attacco, un razzo segnalatore bianco scagliato da quota 2.105 squarciò il cielo, confermando al generale Goiginger che il monte Ortigara era stato conquistato. Con una fulminea azione e perdite esigue, gli austro-ungarici riconquistarono una vetta che per gli italiani era costata svariati tentativi e reiterati sacrifici di vite umane.
I comandi italiani vennero a conoscenza di quanto era successo nella notte sull'Ortigara soltanto alcune ore più tardi della fine dei combattimenti; venne subito ordinato un violento tiro d'artiglieria che causò tra le file austro-ungariche più morti di quelle subite durante l'attacco; malgrado l'esito disastroso della battaglia e l'immane carneficina, i comandi italiani d'armata e di corpo d'armata non colsero la reale situazione tattica delle truppe, che avrebbe richiesto un immediato ripiegamento generale; ordinarono, invece (non si sa se fu Mambretti o Montuori a farlo), un vasto contrattacco condotto con tutte le risorse disponibili. Alle 20:00 la 52ª Divisione di Como Dagna attaccò, ripetendo l'operazione del 19 giugno, in condizioni materialmente e spiritualmente peggiori. All'ora stabilita le truppe rabberciate e scosse del Battaglione "Cuneo" (nuovo sul terreno dell'Ortigara), riuscirono a rioccupare quota 2.003, mentre tutti gli altri sforzi non fecero altro che aumentare il numero di soldati caduti sull'Ortigara. Alle 23:40 il comando del XX Corpo ordinò che all'alba del giorno successivo il grosso delle truppe sarebbe dovuto rientrare in linea, lasciando sul posto solo pochi reparti impiegati a mantenere le posizioni occupate dopo il ripiegamento del mattino. Con quest'ultima e insensata disposizione, il "Cuneo" fu costretto a rimanere a quota 2.003, venendo di fatto condannato. Alle ore 12:10 del 26 giugno il generale Cadorna, di ritorno dal convegno di San Giovanni di Moriana, apprese della perdita dell'Ortigara. Due giorni dopo sospese le previste offensive sul Pasubio, ordinando alla 1ª e alla 6ª Armata di assumere un atteggiamento difensivo. Il 29 giugno i resti del "Cuneo" furono fatti prigionieri dagli austro-ungarici, mettendo definitivamente fine alle azioni su monte Ortigara.
Il generale Angelo Gatti, allora capo dell'Ufficio storico del Comando supremo, ha scritto nel suo Diario, pubblicato postumo nel 1964, che l'11 giugno udì a Bassano la conversazione tra Cadorna e Mambretti, il quale giustificava la fallita azione del giorno 10 con il tempo pessimo e l'efficace tecnica difensiva degli austro-ungarici, «i quali al di là delle trincee e dei reticolati di prima linea, hanno messo numerosissime mitragliatrici. Quando i nostri hanno superato il primo ostacolo – trincea e reticolato –, sono stati sorpresi dappertutto da un terribile fuoco di mitragliatrici e si sono trovati contro i soldati usciti dalle caverne». Cadorna annuì, ma il 20 luglio esonerò Mambretti dal comando della 6ª Armata nominandolo comandante dell'occupazione avanzata alla frontiera svizzera, mentre il generale Donato Etna prendeva il suo posto. Mambretti venne indicato da Cadorna quale responsabile principale della disfatta a causa della sua mancanza di combattività e indecisione, nonostante gli ingenti mezzi a disposizione.
Nelle sue memorie il capo di Stato maggiore scrisse: «[...] gli errori di condotta [...] non bastano a spiegare l'insuccesso. Vi influirono senza dubbio le avverse condizioni meteorologiche che diminuirono gli effetti del tiro di artiglieria contro i reticolati e le trincee nemiche. Ma la principale causa dell'insuccesso la si deve ricercare nel diminuito spirito combattivo di una parte delle truppe per effetto della propaganda sovversiva, in quella stessa causa che aveva prodotto le sue tristi conseguenze sul Carso nei primi giorni di quello stesso mese. A questi effetti si sottrassero bensì alcune unità, e principalmente gli alpini della 52ª divisione, i quali subirono il massimo delle perdite.». La giustificazione addotta da Cadorna risulta ingenerosa e infondata; egli fa evidente riferimento agli uomini del XXII Corpo i quali a ogni ordine di avanzata dovettero cozzare contro le formidabili difese austro-ungariche, riscuotendo l'ammirazione stessa degli avversari, e sacrificando circa novemila uomini. Ciò conferma che la convinzione di Cadorna maturò in modo preconcetto già prima della conclusione della battaglia.
La giustificazione addotta da Cadorna già allora non persuase gli stessi comandi italiani; infatti con maggior sincerità e intelligenza critica il generale Gatti individuava i limiti della direzione tattica italiana: «sull'Ortigara si disegnavano due sistemi, quello austriaco e quello italiano, di azione tattica. Per gli austriaci gli uomini mancano: non è quindi il caso di impiegarli come al principio della guerra per contrastare fino alla distruzione una posizione qualunque. No, si resiste fino a quando si può: si fa premere sulla molla dal nemico, fino a che la pressione finisce, ecco, allora la molla austriaca ritorna pian piano a posto. Oggi recupera questa posizione, domani quella: poca gente, scelta, ardita, un colpetto mentre noi non siamo più tanto in guardia, e basta. E il colpetto portato nei nostri più deboli funziona.». Gatti è critico sull'atteggiamento italiano di continuare a inviare truppe per mantenere le posizioni conquistate anche se non favorevoli, ammassando le linee di uomini e creando confusione e alte perdite. Secondo il generale sarebbe stato meglio ritornare ai punti di partenza per ripetere gli attacchi con massima energia e preparazione, senza lasciare al nemico la possibilità di preparare i contrattacchi, che inevitabilmente ricacciavano indietro i pochi italiani stremati che avevano l'ordine di mantenere le posizioni conquistate ad ogni costo. Simili considerazioni furono formulate dal generale Aldo Cabiati che scrisse nel 1933: «[...] l'italiano saturava di forze le linee e le immediate retrovie [...] l'austriaco cercava di raggiungere i suoi obiettivi col minimo impiego di truppe e con accentuato scaglionamento in profondità». Le conclusioni tratte dal Comando supremo non considerarono neanche gli insegnamenti che l'ecatombe sull'Ortigara poteva dare. Lo stesso Gatti criticò l'atteggiamento degli alti comandi i quali, secondo lui, erano colpevoli di non essere in grado di formare una nuova dottrina tattica adatta mano a mano che le condizioni di guerra mutavano, continuando a condurre le azioni in modo errato e rigidamente legato a vecchie tattiche. In questo modo poi si contribuiva allo sfinimento fisico e al logorio morale del soldato, il quale non vedeva soluzione ai sanguinosi e vani assalti.
Certamente la fallimentare offensiva italiana sull'altopiano non fu riconducibile a errori ben individuabili, bensì a una serie di errori di valutazioni e incertezze che, nel rapido susseguirsi degli eventi, non permisero alle truppe italiane di avere la meglio sugli avversari. Fin dai preparativi ci furono grosse lacune organizzative e strategiche; prima di tutto la mancata segretezza che avrebbe dovuto caratterizzare la "Difensiva ipotesi uno" della quale, probabilmente già nell'inverno 1916-1917, gli austro-ungarici vennero a conoscenza. Da come riporta lo storico Gianni Pieropan, grosse mancanze ci furono anche durante la preparazione del piano: la dispersione di forze lungo un fronte di svariati chilometri, la poca riservatezza della stampa italiana sull'imminente battaglia e la sfiducia che pervadeva alcuni comandanti. Il generale Di Giorgio osservò ben prima della battaglia che l'artiglieria si sarebbe dovuta concentrare al settore nord Campigoletti-Ortigara, ossia il settore determinante che permetteva l'avanzata verso l'importante cima Portule, che presentava margini di manovra migliori rispetto al settore sud, dove le trincee fortificate austro-ungariche sorgevano a pochi metri da quelle italiane ed erano state ulteriormente rinforzate durante l'inverno. Qui fu grave l'errore delle artiglierie che cannoneggiarono con precisione la Brigata "Sassari", un fatto peraltro nascosto nelle pubblicazioni ufficiali dell'esercito, dove la verità si deduce solo perché l'assalto a cui dovevano partecipare sei battaglioni in effetti fu attuato da quattro compagnie. La sfiducia nelle narrazioni storiche ufficiali è accentuata dallo scrittore Mario Silvestri, che pone seri dubbi sull'autenticità degli ordini dati in piena azione, secondo lui redatti a posteriori. L'autore Sergio Volpato tratta in modo particolareggiato i rapporti tra il Comando supremo e la stampa che, tramite l'Ufficio Stampa e Propaganda, era a conoscenza di particolari sull'imminente battaglia che lasciò incautamente trapelare al pubblico.
I comandi italiani erano poi discordanti sulle possibilità di successo e in alcuni casi non avevano neppure un buon ascendente sulle truppe. I generali Como Dagna e Montuori, venuti a conoscenza della dilatazione del fronte verso sud e delle previsioni meteorologiche, si dissero pessimisti circa l'esito dell'azione e, nonostante la fiducia che Cadorna riponeva in Mambretti, questi non era a conoscenza di un fatto in apparenza banale che lo riguardava e che preoccupava i soldati: si era diffusa la credenza che il comandante della 6ª Armata fosse uno iettatore e che ogni azione sotto il suo comando si sarebbe risolta nel peggiore dei modi. Il giornalista de Il Messaggero Rino Alessi, in una lettera del 23 luglio 1917 inviata al suo direttore per informarlo del siluramento di Mambretti, a tal proposito scrisse riportando pari pari quanto disse Cadorna: «Era rimasto inspiegabile perché, durante il primo tentativo fatto sugli altipiani, dopo la preparazione dell'artiglieria, la fanteria non si mosse all'attacco. [...] i comandanti in sottordine avevano interpretato l'irrompere improvviso del temporale [del 10 giugno] con un segno indiscutibile dell'avversa sorte che perseguita il Mambretti, in ogni suo atto. Così dal pregiudizio della jettatura si è determinato una specie di fenomeno psicologico collettivo d'improvvisa sfiducia nel condottiero».
Parallelamente però tutti i comandanti che presero parte alla battaglia dell'Ortigara individuarono il maltempo del 10 giugno come uno dei fattori più importanti che decisero lo scontro. I comandanti giudicarono differentemente l'effetto del maltempo; il generale Como Dagna trovò favorevole la presenza della nebbia e della pioggia che permisero ai suoi uomini di avvicinarsi al nemico senza essere visti. Il generale Di Giorgio indicò il maltempo quale fattore determinante per il quale le artiglierie non svolsero al meglio il loro lavoro di distruzione delle linee nemiche e appoggio alla fanteria. Difficilmente oggi si può dare un giudizio sugli effetti che ebbe il maltempo sulla riuscita dell'attacco del 10 giugno 1917; se da un punto di vista strategico il maltempo e soprattutto la nebbia furono uno dei fattori determinanti per il fallimento dell'azione, da un punto di vista tattico furono le componenti che contribuirono ai pochi successi della giornata. Sicuramente, tuttavia, un'azione offensiva di così vaste proporzioni in alta montagna avrebbe dovuto avere altri piani, basati sul terreno aspro e montagnoso che probabilmente avrebbe dovuto impegnare meno uomini, in ridotti ma efficaci colpi di mano per la conquista delle vette più alte.
Per gli italiani uno dei pilastri fondanti il mito dell'Ortigara è sempre stato l'elevatissimo numero di perdite registrate durante i combattimenti che infuriarono tra il 10 e il 29 giugno 1917, quando fu abbandonata quota 2.003. Il conteggio definitivo è da sempre oggetto di continue rivalutazioni, non sempre ufficiali, e spesso contaminate da celebrazioni e retorica, che hanno elevato in modo iperbolico il numero delle perdite umane. Già negli anni trenta il generale Aldo Cabiati, nella premessa del suo testo Ortigara, non esitava a parlare di «leggende tristi e paurose: le perdite - in effetti grandissime - vennero assai esagerate». Bisogna ricordare poi che l'"ipotesi difensiva uno" aveva un fronte d'attacco che copriva longitudinalmente tutto l'altopiano di Asiago, dalla Caldiera alla val d'Assa dove furono impegnati tre corpi d'armata, ed è quindi inesatto associare l'offensiva del 10 giugno al solo Ortigara e quindi alle sole truppe alpine. Lungo tutto il fronte furono impegnati diversi reparti di fanteria, soprattutto per quanto riguarda la Brigata "Sassari" a monte Zebio, ma fu sul XX Corpo di Montuori, e soprattutto sulla 52ª Divisione nel settore Ortigara-Campigoletti-monte Forno, che gravò il peso maggiore dell'attacco.
La segreteria del capo di Stato maggiore della 6ª Armata, in un rapporto del colonnello Calcagno, riporta le perdite complessive dell'intera armata per il periodo 10-30 giugno in 134 ufficiali morti, 566 feriti e 19 dispersi, mentre per la truppa viene riportato un totale di 2.158 soldati morti, 12.059 feriti e 2.199 dispersi, per un totale complessivo di 17.162 uomini fuori combattimento. Nello stesso rapporto viene poi specificato che le perdite sull'Ortigara furono di 106 ufficiali morti, 411 feriti e 17 dispersi, mentre per la truppa conta 1.724 morti, 9.254 feriti e 1.753 dispersi, per un totale complessivo solo sull'Ortigara di 13.265 vittime, confermando ancor di più come il massimo sforzo dell'offensiva ricadde su una piccola porzione del settore dove fu impegnata la 52ª Divisione e i suoi battaglioni alpini. Secondo i dati esposti nella relazione ufficiale italiana, in totale la battaglia costò agli italiani 169 ufficiali morti, 716 feriti e 98 dispersi; 2.696 militari morti, 16.018 feriti e 5.502 dispersi (totale perdite 25.199 uomini): anche in questo caso si conferma che il salasso più cospicuo fu sofferto dalla 52ª Divisione e soprattutto dai reparti alpini che ebbero 110 ufficiali morti, 330 feriti e 50 dispersi; 1.454 militari morti, 8.127 feriti e 2.562 dispersi; per un totale di 12.633 perdite. A questa cifra vanno poi aggiunte le perdite delle brigate "Regina" e "Piemonte", del 9º Reggimento bersaglieri e dei reparti artiglieria, mitraglieri e genio raggruppati sotto la 52ª Divisione. Per il 9º Reggimento bersaglieri, che fu investito dal contrattacco austro-ungarico del 25 giugno, in un rapporto del 28 giugno del generale Di Giorgio si parla di un totale di 1.224 tra morti, feriti e dispersi, di cui 927 solo il 25 giugno; altre cifre diffuse dal 1º luglio parlavano di 48 morti, 442 feriti e 422 dispersi per un totale di 912 bersaglieri perduti, altre ancora aggiustano la cifra a 1.439 bersaglieri messi fuori combattimento durante il loro impiego al fronte.
Per riassumere le enormi perdite italiane durante questi caotici giorni di battaglia, si può citare l'efficace commento nella relazione ufficiale austro-ungarica: «[...] le perdite italiane raggiunsero così quelle di una battaglia sull'Isonzo; i due terzi però furono contati su un fronte lungo soltanto due chilometri. Bisogna aver presente questo particolare per capire il dolore e l'orrore per il sangue inutilmente versato soprattutto dagli alpini: questi sentimenti hanno sempre contraddistinto in Italia il nome di Ortigara». Le perdite austro-ungariche furono comunque anch'esse importanti e assommavano all'incirca a 26 ufficiali morti, 154 feriti e 71 dispersi mentre i militari morti furono 966, i feriti 6.167 e 1.444 i dispersi, per un totale di 8.828 uomini fuori combattimento; nei reparti che fronteggiarono la 52ª Divisione, la proporzione delle perdite austro-ungariche è persino superiore, a comprova della durezza degli scontri in quel settore.
Alla storia, l'Ortigara è stata consacrata come una pagina di eroismo, un inferno dove i soldati, e gli alpini in primo luogo, hanno sacrificato la loro vita e il loro sangue. Scrisse padre Bevilacqua, sottotenente del Battaglione "Stelvio": «L'Ortigara non è una sconfitta [...] non vi è sconfitta se non quando qualche cosa di umano è stato smarrito, impoverito, soppresso. Ortigara, cattedrale di alpini, monumento del sacrificio umano, monte della nostra trasfigurazione.». A quota 2.105 si trova una colonna spezzata con scritto sopra "per non dimenticare", posta da alcuni superstiti ritrovatisi nel 1920, quando si tenne la prima adunata nazionale degli alpini.
La zona dell'Ortigara è sicuramente uno dei più conosciuti teatri di battaglia dell'altopiano e dell'intero fronte italiano, meta ogni anno di migliaia di visitatori. La seconda domenica di luglio di ogni anno si svolge inoltre, presso la chiesetta di cima Lozze, nei pressi della zona monumentale dell'Ortigara, una cerimonia in ricordo dei caduti che persero la vita nel tentativo di conquistare la montagna. La cerimonia prosegue poi fino alla cima del monte, nei pressi dei monumenti ai caduti italiani e austro-ungarici.
I lavori di recupero vennero iniziati nel 2005 con il ripristino del cimitero di Laghi e delle postazioni italiane della cima Caldiera e del Lozze. La zona dell'Ortigara è dal 2007 compresa nell'ecomuseo della Grande Guerra nelle Prealpi vicentine, un progetto di riqualificazione storica che ha interessato tutte le Prealpi vicentine, e che presenta itinerari, segnaletica e poli informativi che permettono al visitatore di immergersi nell'ambiente montano visitando le trincee, i camminamenti e i luoghi in cui venne combattuta la battaglia da entrambi gli eserciti. Il complesso monumentale viene manutenuto da volontari ed ex-alpini, ma anche da delegazioni austriache e slovene, che si impegnano nel ricordo dei tragici avvenimenti che sconvolsero l'Ortigara e altri luoghi dove fu combattuta la guerra sul fronte italiano.
Le canzoni di guerra sono tuttora uno degli elementi fondamentali per il ricordo e la memoria della Grande Guerra in Italia come negli altri paesi che parteciparono al conflitto. Spesso queste canzoni, semplici e di poche strofe, riescono molto bene a richiamare la sofferenza, il sacrificio e il desiderio dei giovani soldati di rientrare nella società civile e rivedere i propri cari. L'Ortigara, proprio per il sacrificio che impose ai combattenti, rimase in modo indelebile nella vita di coloro che vi combatterono, e questi alpini furono particolarmente prolifici nel "musicare" le loro gesta, lasciando come testamento poche, semplici e dolorose canzoni.
Il maestro Nino Piccinelli, che partecipò alla decima offensiva dell'Isonzo per la conquista della quota 144 ai piedi dell'Ermada, sconvolto dal numero di morti che giacevano tra le due linee nemiche, compose una canzone dedicata ai caduti seppelliti nel piccolo cimitero di guerra lì vicino. Un cappellano militare che partecipò alla battaglia dell'Ortigara, sconvolto anch'esso dal numero dei morti avuti negli assalti alla montagna, aggiunse alla canzone del Piccinelli la prima strofa che ancora oggi apre il lento e cadenzato coro del "Ta-pum".
Giocondo Bonotto, In guerra con il 6º Reggimento Alpini. Libia, Piana di Vezzena, monte Cukla, monte Rosso, Ortigara, Vicenza, Itinera progetti, ISBN 978-88-88542-59-1.
 Ruggero Dal Molin, Pozzato Paolo, La verità austriaca sull'Ortigara, Vicenza, Itinera progetti, ISBN 978-88-88542-48-5.
 Ruggero Dal Molin, Pozzato Paolo, Dall'interrotto all'Ortigara. La Maginot austriaca sull'altopiano dei Sette Comuni, Vicenza, Itinera progetti, ISBN 978-88-88542-46-1.
 Gianni Oliva, Storia degli Alpini - dal 1872 ad oggi, Milano, Oscar storia Mondadori, 2001, ISBN 978-88-04-48660-2.
 Gianni Pieropan, Ortigara 1917, dalla parte degli austriaci, Milano, Mursia, 1987, ISBN 978-88-425-2229-4.
 Gianni Pieropan, Ortigara 1917. Il sacrificio della 6ª Armata, Milano, Mursia, 2007, ISBN 978-88-425-3803-5.
 Gianni Pieropan, Storia della grande guerra sul fronte italiano, Milano, Mursia, 2009, ISBN 978-88-425-4408-1.
 Mario Silvestri, Caporetto - Una battaglia e un enigma, Milano, BUR, 2006, ISBN 88-17-10711-5.
 Alessandro Tortorato, Ortigara: la verità negata, Vicenza, Rossato, 1999, ISBN 978-88-8130-069-3.
 Paolo Volpato, La verità italiana sull'Ortigara, Vicenza, Itinera progetti, 2014, ISBN 978-88-88542-61-4.
 Paolo Volpato, L'Ortigara il 25 giugno 1917 nel racconto degli ufficiali di prima linea, Udine, Gaspari editore, ISBN 88-7541-078-X.
I Reparti dell'aviazione italiana nella Grande Guerra, AM Ufficio Storico - Roberto Gentili e Paolo Varriale, 1999
Emilio Lussu, Un anno sull'Altipiano, Milano, Einaudi tascabili, 2008, ISBN 978-88-06-17314-2.
Wikimedia Commons contiene immagini o altri file su battaglia del monte Ortigara
Monte Ortigara - Il calvario degli alpini sul sito dell'Associazione Nazionale Alpini.