
Questo non è il mio corpo (脂肪と言う名の服を着て Shibō toiu na no fuku wo kite ?, lett. «Vestendo i panni chiamati grasso») è un manga josei di Moyoco Anno. Tratta del delicato tema dei disturbi alimentari che affliggono, in particolare, le donne. Pubblicato originariamente nel 1997 dall'editore Shufu to Seikatsu Sha, l'opera è stata ristampata in Giappone dalla Shodensha nel 2002. In Italia il manga è stato tradotto e diffuso dalla Kappa Edizioni.
Noko è una office lady in una grande società. Tutti i giorni in ufficio è costretta a subire le angherie delle colleghe che, conoscendo il suo carattere debole e remissivo, la tormentano deridendola per il suo sovrappeso e scaricandole la colpa per le loro mancanze. Noko, nonostante la sofferenza che è costretta a patire al lavoro, riesce a trovare comunque conforto tra le braccia del fidanzato, Saito.
Questo almeno finché proprio lui non la tradisce con Mayumi, la bella e crudele impiegata che si accanisce sulla sua timida fidanzata. Noko, ferita e delusa, scarica tutte le sue frustrazioni sul cibo, abbuffandosi, in preda a crisi bulimiche. Quando però si accorge di essere ormai obesa, è del tutto incapace di accettare il suo corpo e cerca aiuto presso una clinica di trattamenti dimagranti; incapace di frenare però le crisi alimentari, inizia a rigettare ogni pasto. Persi pericolosamente diversi chili in pochissimo tempo, Noko è tuttavia retrocessa sul lavoro a causa della sua scostanza e delle macchinazioni di Mayumi, che riesce ad incolpare la ragazza di un ingente addebito di denaro illecito.
A complicare la situazione vi è la crisi sentimentale cui Noko deve far fronte: Saito, in realtà spaventato dalle donne perché preda di un sentimento di inferiorità verso di loro, chiude rabbiosamente la relazione con la fidanzata ed ogni contatto con lei, gettandola nella più completa disperazione e vuoto psicologico.
Fortunatamente viene in suo soccorso la solidale collega Tabata che, convinta di dover ostacolare l'operato di Mayumi, scagiona Noko, la quale, tuttavia, a causa delle pressioni e del mobbing operato dall'azienda, si dimette.
Mesi dopo è proprio la dietologa che la seguiva, ad incontrare la ex-office lady nei panni di semplice commessa di un convenience store. Dopo un breve colloquio ed una stupefatta considerazione sulle condizioni fisiche ed alimentari della ragazza, instabili, la donna non può che concludere, rivolta alla sua compagna, che Noko è schiava di un corpo che non percepisce suo e del giudizio altrui, perciò sarà difficile liberarsi dalla sua schiavitù verso la malattia del disturbo dell'alimentazione.
Timida, cordiale ed introversa office lady. Una ragazza in carne fin dall'infanzia, inizia a percepirsi inadeguata nel proprio fisico solo dopo le crudeli e spietate pressioni psicologiche operate dalle colleghe. Del tutto dipendente dal fidanzato Saito, presso il quale cerca disperatamente approvazione a causa della propria bassa autostima, Noko affronta di incontrollate crisi bulimiche inframmezzate da atteggiamenti anoressici di rifiuto totale del cibo.
Anche dopo aver superato l'attaccamento morboso all'ex compagno, la ragazza rimane comunque in equilibrio precario e in rapporto conflittuale col cibo.
Avvenente collega di lavoro di Noko. Mayumi nasconde dietro una indubitabile apparenza di perfezione un profondo disagio psicologico e sociale che sfoga ciecamente sugli altri più deboli, attraverso atteggiamenti perversamente sadici e bullismo.
Compagno fisso di Noko sin dai tempi del liceo, è sempre stato protettivo nei confronti della fidanzata, celandole però le fugaci scappatelle perpetrate negli precedenti con donne più attraenti.
La relazione con la dominatrice Mayumi e la malattia di Noko, all'apparenza non più debole ragazza “cicciottella”, gli daranno tuttavia modo di comprendere che la sua ricerca di ragazze deboli e derise dagli altri non è altro che un modo per nascondere il senso di inferiorità e la misoginia che prova verso il mondo femminile.
Mistica collega di Noko, Tabata è una convinta nemica di Mayumi, che avverte essere un polo di malsane energie negative. Impopolare per il suo atteggiamento di molesta fervente religiosa, ella è tuttavia una fida sostenitrice di Noko, sin dai primi tempi trascorsi nella medesima azienda.

La quinta coalizione fu un'alleanza fra Impero austriaco e Regno Unito (più altre potenze minori), creata nell'aprile del 1809 per combattere contro il Primo Impero francese di Napoleone Bonaparte ed i suoi alleati (essenzialmente il Regno d'Italia, il Ducato di Varsavia e gli stati tedeschi parte della Confederazione del Reno). Il Regno Unito, alleato agli spagnoli e portoghesi nella guerra d'indipendenza spagnola, si trovava già da tempo in guerra con la Francia; allo stesso tempo l'Austria aveva organizzato un nuovo esercito per modificare la situazione sfavorevole venutasi a creare dopo la disfatta subita nella precedente guerra della terza coalizione, culminata con la pace di Presburgo.
Lo scontro tra i due blocchi contrapposti iniziò il 10 aprile 1809 con l'invasione della Baviera, alleata della Francia, da parte dell'esercito austriaco dell'arciduca Carlo d'Asburgo-Teschen; Napoleone reagì rapidamente, e con una serie di veloci manovre respinse gli austriaci oltre il confine e prese la capitale Vienna il 13 maggio. Dopo un parziale insuccesso nella battaglia di Aspern-Essling (21 - 22 maggio), Napoleone ottenne infine la vittoria definitiva sugli austriaci nella battaglia di Wagram (5 - 6 luglio). Tra le operazioni minori del conflitto, le truppe britanniche lanciarono una fallimentare invasione dei Paesi Bassi, mentre una rivolta anti-francese nel Tirolo promossa dal leader locale Andreas Hofer fu repressa nel sangue dalle truppe franco-bavaresi.
L'esercito austriaco si batté con determinazione, dimostrando di aver fatto diversi passi in avanti rispetto alle disfatte del 1805 e, sebbene sconfitto più volte sul campo, non fu annientato, riuscendo ad opporre una valida resistenza fino alla fine; a pesare sulle sorti dell'Austria fu il fatto che l'Impero russo e la Prussia non le diedero alcun aiuto, lasciando l'esercito austriaco ad affrontare da solo i veterani della Grande Armée napoleonica. L'Austria sconfitta fu quindi obbligata a firmare il trattato di Schönbrunn, perdendo ulteriore territorio nei confronti della Francia.
Per l'inizio del 1809 l'Impero francese, nato da appena cinque anni, si era ormai affermato come potenza egemone in Europa. Tutti i suoi avversari sul continente erano stati sconfitti: le forze dell'Impero austriaco e dell'Impero russo erano state battute nella battaglia di Austerlitz il 2 dicembre 1805, mentre la Prussia era stata umiliata e ridotta all'impotenza nel corso di una campagna-lampo nell'ottobre del 1806, culminata con la doppia sconfitta di Auerstädt e di Jena (14 ottobre 1806). Dopo un ennesimo successo nella battaglia di Friedland (14 giugno 1807), Napoleone era infine riuscito a convincere lo zar Alessandro I di Russia a firmare la pace di Tilsit, con cui i due imperi definivano le rispettive zone d'influenza sull'Europa. L'area di dominazione francese era molto vasta: gli stati tedeschi erano stati sottratti al controllo del Sacro Romano Impero e riuniti in una "Confederazione del Reno" sotto controllo francese, mentre gran parte del nord e centro Italia era stato annesso alla Francia o riunito in un Regno d'Italia il cui monarca era lo stesso Napoleone; infine Luigi Bonaparte, fratello dell'imperatore, era stato insediato sul trono del Regno d'Olanda, ed il Regno di Napoli era affidato al fedele maresciallo Gioacchino Murat.
L'unica potenza ancora intenta ad opporsi a Napoleone era il Regno Unito, in guerra contro la Francia fin dalla rottura della pace di Amiens nel maggio del 1803. Il controllo delle acque europee, acquisito dalla Royal Navy con la vittoria nella battaglia di Trafalgar (21 ottobre 1805), metteva al riparo la Gran Bretagna dal rischio di un'invasione e al contempo permetteva ai britannici di appoggiare chiunque in Europa intendesse opporsi alla Francia. Riconosciuta l'impossibilità di un attacco diretto, nel novembre del 1806 Napoleone aveva inaugurato il sistema del Blocco Continentale, chiudendo tutti i porti europei alle navi e alle merci britanniche. L'applicazione del blocco costringeva però i francesi a estendere ancora di più la loro sfera d'influenza: nel novembre del 1807 le truppe francesi avevano invaso il Portogallo, allora neutrale, occupandolo in breve tempo. Contemporaneamente, un esercito francese si impossessò delle zone chiave della Spagna, formalmente un'alleata della Francia, ed il 6 maggio Napoleone costrinse il sovrano spagnolo ad abdicare in favore del fratello Giuseppe Bonaparte. L'incoronazione di Giuseppe fu percepita dal popolo spagnolo come un'imposizione di un monarca straniero, e tutta la nazione insorse contro i francesi, subito imitata anche dai portoghesi; prese alla sprovvista, le forze francesi iniziarono a patire una serie di insuccessi, culminati con la resa del generale Dupont al termine della battaglia di Bailén (16 - 19 luglio 1808): dalla proclamazione dell'Impero, non era mai accaduto che un'armata francese venisse obbligata alla resa. Contemporaneamente, un piccolo esercito britannico guidato dal generale Arthur Wellesley sbarcò in Portogallo, infliggendo ai francesi una sconfitta nella battaglia di Vimeiro (21 agosto 1808) e scacciandoli dal paese.
Le sconfitte nella penisola iberica costituivano un grave danno per il prestigio della Francia e potevano rappresentare un incentivo per i suoi nemici a riprendere le ostilità. Napoleone decise di intervenire direttamente in Spagna, ma prima volle cautelarsi da un possibile intervento di Austria e Prussia tramite un nuovo accordo con lo zar Alessandro: con la convenzione di Erfurt del 12 ottobre 1808 la Russia si impegnò, in caso di attacco austriaco, a denunciare l'Austria e a fare causa comune con la Francia. A dispetto della sua vaghezza, Napoleone si ritenne soddisfatto dall'accordo, e quello stesso giorno sciolse la sua Grande Armée, rimpiazzandola con una più ridotta "Armata del Reno", mentre 200.000 uomini delle migliori truppe francesi venivano convogliati dalla Germania verso il confine spagnolo. Alla loro testa, Napoleone travolse rapidamente ogni resistenza. Forzata la linea dell'Ebro, i francesi infransero la resistenza spagnola, occupando Madrid il 3 dicembre. Un esercito britannico giunto in supporto degli spagnoli dal Portogallo fu ben presto costretto alla ritirata, lasciando la Spagna dal porto di La Coruña nel gennaio del 1809 dopo aver subito gravi perdite nel corso di una dura campagna invernale.
La sconfitta subita nella guerra della terza coalizione del 1805, le perdite territoriali patite per via della pace di Presburgo e soprattutto la fine dell'influenza austriaca sulla Germania a vantaggio della Francia costituivano motivo di profondo risentimento da parte della corte di Vienna nei confronti dei francesi. Poiché era evidente che queste concessioni non potevano essere recuperate al tavolo della diplomazia, l'unica strada rimasta era quella di una nuova guerra contro l'impero di Napoleone. La pessima prova fornita dalle armate austriache nella guerra del 1805 rendeva impellenti nuove riforme in campo militare, riforme che subirono un'accelerazione quando l'arciduca Carlo d'Asburgo-Teschen fu nominato comandante in capo dell'esercito nel 1806: furono introdotte nuove formazioni tattiche, venne data maggiore importanza alle unità di fanteria leggera e alle tattiche di schermaglia e fu istituita la Landwehr, una milizia nazionale che riuniva tutti i maschi tra i 18 ed i 45 anni che non fossero già arruolati nell'esercito regolare, in pratica un tentativo di replicare la "leva di massa" della Francia rivoluzionaria. Poco prima dello scoppio della guerra Carlo introdusse la riforma più importante, istituendo anche nell'esercito austriaco il sistema dei corpi d'armata già adottato dalla Grande Armée francese: queste formazioni, composte da reparti di fanteria, cavalleria e artiglieria, erano in pratica dei piccoli eserciti in miniatura, capaci di combattere autonomamente, ma scaglionati, in modo che l'uno potesse rapidamente accorrere in supporto dell'altro.
Per la fine del 1808 la situazione sembrava favorevole per una mossa austriaca: le sconfitte di Bailén e Vimeiro avevano dimostrato che le armate francesi non erano invincibili, mentre il trasferimento di una larga fetta della Grande Armée (oltre che dello stesso Napoleone) in Spagna rendevano più favorevole la situazione sul fronte tedesco. Il Regno Unito era sempre pronto a fornire appoggio, dando assistenza finanziaria e promettendo di sbarcare un contingente di truppe nel nord della Germania, mentre un intervento austriaco avrebbe potuto provocare una rivolta anti-francese nei territori tedeschi, inducendo anche la Prussia ad unirsi al conflitto; un accordo per un intervento prussiano in favore dell'Austria in caso di conflitto era stato redatto nell'ottobre del 1808, anche se in seguito fu sconfessato dal re Federico Guglielmo III. Più incerto era l'atteggiamento che avrebbe assunto la Russia: nonostante gli impegni assunti ad Erfurt, tuttavia, era dato per scontato che lo zar non si sarebbe impegnato a fondo in un conflitto a fianco dei francesi contro la monarchia asburgica.
Le discussioni in seno alla corte di Vienna si fecero molto accese: il partito favorevole alla guerra annoverava l'imperatrice Maria Ludovica, il primo ministro von Stadion e l'ambasciatore austriaco a Parigi Klemens von Metternich, quest'ultimo convito che nella stessa Francia vi fosse una forte avversione a un nuovo conflitto contro gli austriaci; il più contrario alla guerra era invece lo stesso arciduca Carlo, convinto che le riforme introdotte non fossero ancora sufficienti e ben rodate per garantire una supremazia austriaca sui veterani francesi. Incoraggiato anche dall'evidente sostegno popolare alla guerra, l'imperatore Francesco I, fratello maggiore dell'arciduca Carlo, prese infine la decisione l'8 febbraio 1809: l'Austria avrebbe dichiarato guerra alla Francia nella primavera seguente, e l'esercito austriaco fu posto in mobilitazione.
Il piano di guerra austriaco, elaborato da Carlo e dal suo capo di stato maggiore generale Mayer, prevedeva che il grosso dell'esercito (otto degli undici corpi d'armata disponibili) si concentrasse in un assalto contro la Baviera, membro chiave della Confederazione del Reno e storica alleata della Francia: l'attacco doveva partire dalla Boemia, a nord del Danubio, con sei corpi d'armata, dirigendo verso Ratisbona e il fiume Meno per cogliere le principali forze francesi nei loro acquartieramenti, per proseguire verso Magonza o piegare a sud verso Ulm; gli altri due corpi d'armata, schierati a sud del Danubio, avrebbero protetto il fianco meridionale dell'armata principale. Il piano era molto audace: se eseguito con celerità e sfruttando l'effetto sorpresa avrebbe tagliato in due lo schieramento francese, infliggendo loro una sconfitta che avrebbe indotto rivolte tra la popolazione tedesca e defezioni in seno alla Confederazione; insieme al promesso sbarco britannico nella Germania settentrionale, l'attacco austriaco avrebbe fatto pressioni sulla Prussia, inducendola a schierarsi con i coalizzati.
Mentre i preparativi bellici proseguivano, tuttavia, Carlo iniziò a ripensare questo piano, ulteriormente preoccupato dal rifiuto prussiano di collaborare con l'Austria. Con solo due corpi d'armata a sud del Danubio, il piano originario lasciava Vienna e le linee di comunicazioni con l'armata austriaca operante in Italia molto vulnerabili rispetto ad improvvisi attacchi francesi. Carlo propose quindi di rischierare il grosso delle truppe a sud del Danubio, da dove sarebbe partito l'attacco; Mayer si oppose fermamente a questo cambiamento, sostenendo che l'avanzata sarebbe stata rallentata dai troppi fiumi da attraversare. Il contrasto fu risolto solo ai primi di marzo, quando Mayer fu allontanato dal suo incarico da Carlo, e il 12 marzo iniziò il rischieramento dell'armata austriaca secondo il nuovo piano concepito dall'arciduca. È dibattuto se il cambio di piano abbia influito sulla campagna: il trasferimento a sud del Danubio ritardò di tre settimane l'inizio programmato della campagna, dando così ai francesi più tempo per prepararsi, ma comunque lo stesso esercito austriaco non era pronto per iniziare l'attacco nei tempi originariamente prefissati.
Il piano finale prevedeva che sei corpi d'armata austriaci (il III del generale Hohenzollern, il IV di Rosemberg, il V dell'arciduca Luigi, il VI di Hiller, il I corpo della riserva di Liechtenstein ed il II corpo della riserva di Kienmayer) avrebbero attaccato la Baviera partendo dalla linea del fiume Inn, puntando sul concentramento francese tra Augusta e Donauwörth, mentre una divisione autonoma sotto il generale Franz Jellacic avrebbe occupato Monaco di Baviera, più a sud; i due corpi d'armata lasciati a nord del Danubio (il I di Bellegarde e il II di Kollowrat) avrebbero assecondato la manovra dell'armata principale, occupando la zona tra Amberg e Ratisbona e assicurandosi il controllo dei principali punti di passaggio sul grande fiume. Altre due armate austriache avrebbero operato in teatri secondari, più che altro per distrarre truppe francesi dalla Germania: l'arciduca Giovanni, fratello di Carlo, avrebbe guidato due corpi d'armata (l'VIII di Albert Gyulai ed il IX di Ignaz Gyulai) in un'invasione del nord Italia, mentre l'arciduca Ferdinando avrebbe condotto il suo VII corpo contro il Ducato di Varsavia; infine, un piccolo corpo di 8.000 uomini, per lo più appartenenti alla milizia confinaria del Grenzer, fu distaccato sotto il generale Andreas Stojevic per contrastare mosse francesi dalla Dalmazia.
In totale gli austriaci mettevano in campo 280.000 uomini dell'esercito regolare, di cui quasi 190.000 in Baviera con l'armata di Carlo, 47.000 in Italia con Giovanni e 35.500 con Ferdinando in Polonia; a questi si aggiungevano circa 300.000 uomini tra truppe di riserva, guarnigioni delle fortezze e miliziani della Landwehr, il cui valore militare era inferiore alle truppe regolari. La mobilitazione della Landwehr fu consistente, anche se inferiore al previsto a causa della natura variegata dell'impero: l'Ungheria si rifiutò di arruolarla ma acconsentì, dopo lo scoppio della guerra, a mobilitare la Insurrectio, la tradizionale milizia feudale per la difesa locale. Il sistema della Landwehr non fu invece adottato in alcune regioni dell'impero dove maggiore era l'ostilità alla monarchia, come la Galizia polacca.
Le intenzioni bellicose dell'Austria non erano passate inosservate ai francesi: già il 17 gennaio 1809 Napoleone aveva lasciato la Spagna, per rientrare a Parigi il 23 gennaio seguente; decise però di rimanere nella capitale, preoccupato che un suo arrivo in Germania accelerasse i preparativi bellici degli austriaci. L'imperatore era convinto che in definitiva l'Austria non sarebbe scesa in guerra, e che comunque prima di farlo avrebbe richiamato il suo ambasciatore a Parigi; si sbagliava su entrambi i punti. Con l'impegno in Spagna che continuava e quindi la necessità di coprire due fronti, l'esercito francese si trovava gravemente a corto di uomini; a ciò Napoleone fece fronte in due modi: come prima cosa, ordinò un incremento della coscrizione, richiamando all'inizio del 1809 80.000 uomini della classe di leva del 1810 (in anticipo di un anno quindi sulla loro normale data di chiamata), seguiti da altri 110.000 uomini nei mesi seguenti. Tutto ciò non fece altro che rendere ancora più impopolare la coscrizione, e una discreta percentuale dei richiamati non si presentò. Anche se l'addestramento di base delle reclute poteva essere completato in poco tempo, vi erano comunque gravi carenze nella disponibilità di ufficiali e sottufficiali esperti. Per compensare le carenze di organico ed esperienza dei reparti francesi, Napoleone dovette appoggiarsi ancora di più agli eserciti degli stati tedeschi alleati: se prima di allora tali truppe erano di solito impiegate in compiti ausiliari o di secondo piano, per la campagna del 1809 furono schierate in prima linea, sia in reparti composti solo da tedeschi sia mischiate con i reggimenti francesi; tutti i comandanti di corpo d'armata e gran parte dei comandanti di divisione rimanevano comunque francesi.
Con Napoleone ancora a Parigi, l'Armata del Reno francese (che, dalla fine di marzo, riprese la vecchia denominazione di Grande Armée de l'Allemagne) era guidata dal maresciallo Louis Alexandre Berthier, eccellente amministratore e capo di stato maggiore, ma piuttosto carente come comandante militare. Napoleone gli ordinò di concentrare il grosso delle truppe nella zona di Ratisbona entro il 15 aprile; se l'attacco austriaco fosse arrivato prima, doveva invece ritirarsi dietro il fiume Lech e concentrarsi a Donauwörth. Le piogge e il cattivo tempo, che pure stavano ostacolando i movimenti degli austriaci, provocarono problemi anche ai francesi: il telegrafo ottico era inutilizzabile e le strade ridotte a un pantano ritardavano i movimenti dei corrieri. Gli ordini di Napoleone arrivavano a Berthier in maniera frammentaria e i reparti francesi furono fatti muovere avanti e indietro per diversi giorni, sparpagliandoli su una vasta area.
Per la fine di marzo, Napoleone aveva 174.000 uomini in Baviera o sulla via per raggiungerla. La forza principale era rappresentata dal III corpo d'armata del maresciallo Louis Nicolas Davout, schierato sulle due rive del Danubio dentro ed attorno a Ratisbona, mentre i 30.000 uomini dell'esercito bavarese, riuniti nel VII corpo sotto il maresciallo François Joseph Lefebvre, erano posizionati più a sud dietro l'Isar; ad ovest, dietro la linea del Lech, si stavano concentrando altri due corpi d'armata francesi, il II del generale Nicolas Charles Oudinot (in sostituzione del suo legittimo comandante, il maresciallo Jean Lannes, ancora in arrivo dalla Spagna) ed il IV del maresciallo Andrea Massena. Altre truppe erano più lontane: l'VIII corpo del generale Dominique-Joseph René Vandamme (in gran parte formato da truppe del Württemberg) e una divisione mista di reparti della Confederazione sotto il generale Rouyer erano in arrivo a Ulm e Donauwörth, mentre la Riserva di cavalleria del maresciallo Jean Baptiste Bessières e la Guardia imperiale (che ormai aveva assunto le dimensioni di un piccolo corpo d'armata) erano ancora in marcia dopo essere state richiamate dalla Spagna. Infine, l'esercito del Regno di Sassonia formava il IX corpo sotto il maresciallo Jean-Baptiste Jules Bernadotte, incaricato di presidiare la frontiera boema, mentre nel nord della Germania Gerolamo Bonaparte stava radunando il suo X corpo, composto dalle truppe del Regno di Vestfalia e da una divisione olandese.
Altre truppe erano dislocate sui teatri secondari: il viceré Eugenio di Beauharnais (assistito dal generale Macdonald) comandava l'Armata d'Italia con 68.000 tra francesi e italiani incaricati di difendere il Veneto da attacchi austriaci, potendo anche contare sull'appoggio dei 10.000 uomini dell'XI corpo del generale Auguste Marmont, schierati in Dalmazia e reduci dall'occupazione della Repubblica di Ragusa. Infine, il generale Józef Antoni Poniatowski comandava 18.000 uomini tra polacchi e sassoni incaricati di difendere il Ducato di Varsavia.
La mattina del 10 aprile, dopo regolare dichiarazione di guerra, l'esercito austriaco attraversò il fiume Inn ed entrò in Baviera, dando inizio alle ostilità. La notizia raggiunse Parigi il 12 aprile, e il giorno dopo Napoleone lasciò la capitale alla volta del fronte. Con il grosso delle forze bavaresi schierate dietro l'Isar, l'avanzata di Carlo non fu inizialmente contrastata. Le continue piogge avevano trasformato le strade in un pantano ed i servizi logistici austriaci, ancora in gran parte basati sul trasporto su carri, andarono ben presto in tilt, rallentando il ritmo dell'avanzata. Il 16 aprile Carlo ottenne un primo successo, occupando Landshut e respingendo dall'Isar i bavaresi di Lefebvre, che ripiegarono verso il Lech. Il giorno successivo Napoleone raggiunse il quartier generale di Donauwörth: resosi conto che a causa degli ordini di Berthier le truppe francesi erano sparpagliate su un'area troppo vasta, si diede subito da fare per raggrupparle, ordinando al III corpo di Davout di ripiegare da Ratisbona verso sud per ricongiungersi alle truppe di Lefebvre, mentre i corpi di Oudinot e Masséna furono fatti avanzare sulla destra per contrastare le truppe austriache avanzanti. Dopo aver attraversato l'Isar Carlo aprì le sue forze a ventaglio, alla ricerca del corpo centrale del nemico. Venuto a conoscenza della posizione vulnerabile di Davout, Carlo diresse verso Ratisbona la parte centrale del suo esercito (i corpi di Hohenzollern, Rosenberg, Liechtenstein e Kienmayer), per stringere i francesi tra le sue truppe e il corpo di Kollowrat che muoveva sulla città da nord. Ai corpi di Hiller e dell'arciduca Luigi fu affidato il compito di marciare fino al fiume Abens per proteggere il fianco sinistro dell'armata, mentre la divisione di Jellacic occupava Monaco di Baviera senza incontrare opposizione.
Lasciato un reggimento francese a presidio di Ratisbona e del suo ponte in pietra sul Danubio, la mattina del 19 aprile Davout mosse verso sud-ovest, finendo per cozzare contro il corpi di Hohenzollern e Liechtenstein nei pressi dei villaggi di Teugn e Hausen; dopo un confuso scontro tra i boschi le forze austriache furono respinte, consentendo a Davout di ricongiungersi ai bavaresi di Lefebvre più tardi quello stesso giorno. Il 20 aprile Napoleone lanciò la sua controffensiva, spingendo i bavaresi e il corpo di Vandamme contro l'ala sinistra austriaca, mentre Masséna e Oudinot manovravano sul fianco meridionale. Nel corso di una serie di scontri separati, che andarono a formare la battaglia di Abensberg, le forze di Hiller e Luigi furono duramente respinte, ritirandosi verso l'Isar tallonate dai francesi. Convinto di stare affrontando il corpo centrale degli austriaci, Napoleone si spinse avanti, ingaggiando di nuovo il giorno successivo le truppe di Luigi e Hiller nella battaglia di Landshut: gli austriaci furono ributtati indietro con molte perdite, non riuscendo nemmeno a distruggere il ponte sull'Isar che fu catturato dai francesi. Napoleone pianificò di riprendere l'inseguimento, ma la mattina del 22 aprile giunsero nuove notizie dal nord: Ratisbona era stata catturata dagli austriaci con il suo importante ponte intatto, mentre Davout riferiva di stare affrontando un grosso concentramento di truppe nemiche a nord del villaggio di Eckmühl. Lasciata la cavalleria di Bessières ad inseguire gli austriaci oltre l'Isar, Napoleone piegò a nord con i corpi di Vandamme, Masséna ed Oudinot, in aiuto di Davout.
Quando il 20 aprile Napoleone aveva dato inizio alla sua controffensiva, aveva ordinato ai corpi di Davout e Lefebvre di avanzare e ingaggiare qualsiasi contingente nemico che si fossero trovati davanti. Davout si era subito messo all'opera, attaccando il corpo di Hohenzollern ed obbligandolo a ripiegare. Quello stesso 20 aprile gli austriaci presero Ratisbona, stabilendo un solido collegamento con le truppe dislocate a nord del Danubio. Carlo stava pianificando di concentrare le sue forze a sud della città per lanciare un attacco il giorno successivo, ma la mattina del 21 aprile venne informato dell'avanzata di Davout. Il maresciallo francese procedeva con decisione attraverso il terreno boscoso, scontrandosi con formazioni austriache via via più numerose; solo nel pomeriggio si rese conto di essere entrato in contatto con il grosso delle forze nemiche. Attestatosi in posizione difensiva, inviò subito richieste di rinforzi a Napoleone. 
La condotta aggressiva di Davout aveva comunque impensierito Carlo, che si era convinto di stare affrontando il corpo principale della Grande Armée guidato dallo stesso Napoleone. Preoccupato che un attacco francese potesse tagliare la vitale strada Eckmühl-Ratisbona, l'arciduca fece rischierare i suoi corpi dietro di essa, fatto che generò una certa confusione nella linea austriaca. Dopo che un primo attacco contro le posizioni francesi era stato respinto, Carlo ordinò di arrestare ogni ulteriore operazione per il sopraggiungere della notte, prevedendo di riprendere il combattimento per la mattina successiva.
La mattina del 22 aprile furono invece le truppe di Napoleone ad attaccare per prime: i württemburghesi di Vandamme e un contingente misto di cavalleria franco-bavarese guidato dal maresciallo Lannes si abbatterono inaspettati sul fianco meridionale della linea austriaca, conquistando Eckmühl e assicurandosi un passaggio sul fiume Gross Laaber. Anche Davout si mise in marcia, assalendo il fronte austriaco con i bavaresi di Lefebvre sulla destra. Con la pressione franco-alleata che si faceva insostenibile, nel primo pomeriggio Carlo decise di ripiegare verso Ratisbona, ordinando al corpo di Rosenberg di trattenere il nemico fino al completamento della manovra; Rosenberg riuscì nell'intento attraverso una serie di disperate cariche di cavalleria, che costarono agli austriaci diverse perdite. Con la sua armata in grave confusione, ma ancora relativamente intatta, Carlo decise di proseguire la ritirata oltre Ratisbona, rifugiandosi sulla riva settentrionale del Danubio nella notte tra il 22 ed il 23 aprile.
Il 10 aprile gli austriaci iniziarono le operazioni belliche anche sui teatri secondari di Italia e Polonia. I due corpi d'armata dell'arciduca Giovanni lanciarono un'invasione del Veneto. Furono affrontati dall'armata franco-italiana di Eugenio di Beauharnais: catturata Udine il 12 aprile, le forze austriache mossero sulla linea del Tagliamento, dietro la quale Eugenio aveva ammassato parte delle sue forze. Dopo una prima scaramuccia a Pordenone il 15 aprile, i due eserciti si scontrarono il giorno seguente nella battaglia di Sacile: grazie alla superiorità in fatto di cavalleria gli austriaci riuscirono ad aggirare il fianco dell'armata di Eugenio, che si affrettò ad ordinare la ritirata.
Su consiglio di Napoleone, Eugenio arretrò la sua armata fino alla linea dell'Adige, 130 km più a sud, lasciando però una forte guarnigione a presidio di Venezia e obbligando così Giovanni a distaccare un grosso contingente per bloccare la città. Le forze austriache arrivarono davanti a Verona il 27 aprile, dove dovettero affrontare una controffensiva da parte delle forze di Eugenio. Tra il 27 ed il 30 aprile, nel corso di una serie di combattimenti separati che complessivamente andarono a formare la battaglia di Caldiero, l'armata di Giovanni fu in grado di respingere gli attacchi dei franco-italiani obbligandoli a ritornare sulle posizioni di partenza.
Le vittorie di Napoleone in Baviera rendevano critica la posizione di Giovanni in Italia, che rischiava di rimanere tagliato fuori. L'arciduca iniziò quindi una ritirata verso nord, tallonato dalle forze di Eugenio. L'8 maggio le due armate tornarono ad affrontarsi nella battaglia del Piave, dove Giovanni subì una dura sconfitta che lo obbligò ad affrettare la ritirata. Condotte le sue forze a Sacile, l'arciduca le divise in due gruppi inviando il IX corpo d'armata verso la Carniola e l'VIII in Carinzia. Tra il 15 ed il 18 maggio, con una nuova vittoria dei franco-italiani nella battaglia di Tarvisio, le ultime forze austriache furono espulse dal territorio italiano.
Anche sul fronte della Dalmazia si erano svolti diversi combattimenti: a dispetto della loro inferiorità numerica, le truppe del generale Stojevic lanciarono una serie di attacchi a partire dal 26 aprile contro le posizioni francesi lungo il fiume Zermagna, obbligando le forze del generale Marmont a ripiegare verso le più sicure fortezze di Zara e Knin. Per due settimane il fronte rimase stazionario, con gli austriaci troppo deboli per scalzare i francesi dalle loro posizioni fortificate; a metà maggio Stojevic fu informato della ritirata di Giovanni dal Veneto e della sua sconfitta sul Piave e si preparò a ripiegare verso nord. Marmont ne approfittò lanciando una controffensiva ed il 16 maggio, nel corso di un breve combattimento nei pressi di Pribudić, inflisse una dura sconfitta alle forze austriache, facendo prigioniero lo stesso Stojevic. I superstiti della forza austriaca si ricongiunsero con il IX corpo di Ignaz Gyulai nei pressi di Zagabria, mentre Marmont marciò verso nord-ovest per unirsi alle forze di Eugenio, occupando nel mentre Trieste (28 maggio) e Lubiana (3 giugno).
Molto lontano dal teatro principale, le forze dell'arciduca Ferdinando lanciarono il 17 aprile un'invasione del Ducato di Varsavia, avanzando rapidamente. Con il grosso delle truppe polacche inviato in Spagna, il generale Poniatowski arretrò il piccolo esercito del ducato per difendere Varsavia, scontrandosi con Ferdinando nella battaglia di Raszyn il 19 aprile: i polacchi ressero ai ripetuti attacchi degli austriaci, imponendo loro un nulla di fatto. Visto tuttavia il pessimo stato delle fortificazioni della capitale, Poniatowski decise di ritirare la sua armata dietro la linea della Vistola, lasciando Varsavia agli austriaci che la occuparono indisturbati il giorno seguente. L'occupazione della capitale tuttavia fu una vittoria inutile per Ferdinando, visto che i polacchi mantennero il controllo del sobborgo di Praga con i suoi ponti sulla Vistola.
Lasciata una forte guarnigione a Varsavia e inviato un contingente ad assediare la fortezza di Toruń, Ferdinando tentò a più riprese di stabilire una testa di ponte sul lato destro della Vistola, ma ogni volta fu respinto dai polacchi. Riguadagnata l'iniziativa, Poniatowski aggirò il fianco dell'armata austriaca e diresse le sue forze in Galizia, occupando in rapida successione Lublino (14 maggio), Sandomierz (18 maggio) e Leopoli (27 maggio). La sua rapida avanzata convinse la Russia ad inviare un forte contingente in Galizia, per evitare che i polacchi conquistassero troppo territorio. Preoccupato per l'intervento russo, Ferdinando arretrò le sue forze a sud rioccupando Sandomierz e Leopoli, ma non riuscì ad impedire la conquista polacca di Cracovia il 15 luglio. La situazione rimase invariata fino alla firma del trattato di pace finale.
Il 23 aprile la Grande Armeé di Napoleone si presentò davanti a Ratisbona. Furono necessari diversi assalti e una dura lotta casa per casa per scacciare la guarnigione austriaca della città, che tuttavia fu in grado di mantenere l'accesso settentrionale del ponte sul Danubio, consentendo così il rapido deflusso della retroguardia di Carlo. In cinque giorni Napoleone aveva ripristinato a suo favore una situazione critica, vinto un'importante battaglia e annullato tutte le conquiste fatte dagli austriaci in Baviera. Tuttavia l'armata di Carlo, sebbene battuta e in ritirata, conservava quasi intatto il suo potenziale bellico, visto che i francesi non erano riusciti a distruggere nemmeno uno dei corpi d'armata austriaci. Le forze di Hiller e Luigi, ancora sulla riva meridionale del Danubio, avevano fatto fronte alle truppe di Bessières che le inseguivano, infliggendo loro il 24 aprile una sconfitta nella battaglia di Neumarkt per proseguire indisturbate la ritirata verso est. Con Carlo ormai lontano in Boemia, Napoleone lasciò la divisione di Rouyer a presidio di Ratisbona e diresse il resto dell'armata lungo la riva meridionale del Danubio, alla caccia dei due corpi d'armata di Hiller e Luigi. Il 3 maggio Masséna agganciò la retroguardia di Hiller nei pressi di Linz, infliggendole una sconfitta nella seguente battaglia di Ebersberg che tuttavia non impedì al comandante austriaco di trasferire il grosso delle sue forze sulla riva nord del Danubio, per ricongiungersi qualche giorno dopo alle forze di Carlo.
Sfumata anche questa opportunità, Napoleone decise di puntare direttamente su Vienna. Inviato il VII corpo di Lefebvre a reprimere la rivolta antifrancese in Tirolo e distaccati i corpi di Vandamme e Davout per proteggere le sue molto estese linee di comunicazione, l'imperatore si presentò davanti alla capitale austriaca il 10 maggio con il II corpo (ora guidato da Lannes), il IV corpo di Masséna, la cavalleria di Bessières e la Guardia imperiale. La guarnigione austriaca rifiutò di arrendersi pacificamente, ma dopo un intenso bombardamento dell'artiglieria francese fu costretta a cedere e il 13 maggio Napoleone fece il suo ingresso nella città.
L'esercito austriaco non era lontano: lasciato il corpo di Kollowrat a difesa della frontiera boema, Carlo condusse la sua armata verso est mantenendola sempre sulla riva settentrionale del Danubio, per giungere il 16 maggio sul Marchfeld, la vasta pianura a nord di Vienna, dove si schierò in vista della battaglia decisiva con i francesi. Con i ponti di Vienna fatti saltare dagli austriaci, Napoleone aveva tentato di stabilire una testa di ponte oltre il Danubio già il 13 maggio, attaccando l'isola di Schwarzen Kackenau: dopo sei ore di pesanti scontri i francesi furono costretti a ritirarsi, lasciando l'isola nelle mani degli austriaci. Frustrato da questo insuccesso, Napoleone diresse la sua attenzione più a sud, occupando il 19 maggio la grande isola di Lobau e trasformandola in una base francese. L'isola fu collegata alla riva sud da un grande ponte, la cui costruzione fu però gravemente ostacolata dalle acque del fiume (ingrossate per il disgelo delle nevi invernali) e dalle chiatte cariche di pietre fatte scivolare sulla corrente dagli austriaci.
Il concentramento delle forze francesi su Lobau proseguì fino al pomeriggio del 20 maggio, quando una chiatta austriaca si schiantò sul ponte rendendolo inutilizzabile fino al mattino seguente. Verso le 18 fu completato un secondo ponte che collegava Lobau alla riva nord e l'avanguardia francese si spinse oltre il grande fiume scacciando gli avamposti austriaci. Napoleone era convinto che le forze austriache fossero in ritirata verso nord e pensava per il giorno successivo di condurre solo azioni di inseguimento. Carlo invece stava conducendo le sue forze verso il Danubio, con l'intenzione di costringere i francesi con le spalle al fiume. L'attacco austriaco iniziò nella tarda mattinata del 21 maggio, concentrandosi sui due villaggi a cui erano ancorate le ali della linea francese: Aspern ad ovest ed Essling ad est. I combattimenti infuriarono nei due villaggi per tutto il pomeriggio e per parte della notte, con gli assalti austriaci respinti uno ad uno dai francesi, che tuttavia difettavano di rinforzi a causa del pessimo stato del ponte sul Danubio. La battaglia riprese il mattino successivo, 22 maggio: con il ponte temporaneamente riparato, i francesi fecero affluire i rinforzi, che furono subito lanciati in un assalto contro il centro dello schieramento austriaco. L'attacco francese fu respinto, mentre gli austriaci rinnovarono i loro assalti contro i due villaggi, conquistandoli nella tarda mattinata dopo disperati combattimenti. 
Con il suo esercito malconcio e il ponte nuovamente interrotto, verso le 16:00 a Napoleone non restò altro che ordinare una ritirata oltre il Danubio. Le azioni di retroguardia delle truppe di Lannes e la stanchezza delle forze austriache impedirono a Carlo di annientare completamente l'armata francese, che poté ritirarsi con un certo ordine. Lo scontro era stato durissimo, con almeno 20.000 austriaci e 23.000 francesi morti o feriti (tra cui il maresciallo Lannes, ferito a morte nelle fasi finali della battaglia); la mossa azzardata di Napoleone gli era costata la sua prima sconfitta personale sul campo di battaglia dalla nascita dell'Impero.
Lo smacco subito ad Aspern-Essling spinse Napoleone a predisporre subito, ma con maggior cura, un nuovo attraversamento del Danubio, al fine di vendicare la mezza sconfitta patita. I francesi evacuarono la sponda nord del Danubio ma mantennero il controllo di Lobau, fortificandola e dotandola di numerosi pezzi d'artiglieria. Nelle settimane successive il traballante ponte gettato precedentemente fu rimpiazzato da due solidi ponti su pali e da un terzo ponte di barche più piccolo, la cui costruzione fu curata meticolosamente e supervisionata dallo stesso Napoleone. Per proteggere i nuovi ponti dai tentativi di sabotaggio austriaci furono fissati nel letto del fiume sbarramenti di pali, mentre una piccola flottiglia di cannoniere, manovrate dai marinai della Guardia imperiale, fu incaricata di pattugliare le acque del Danubio. Nel mentre, l'imperatore richiamò altre truppe per rimpinguare i ranghi della sua armata: il III corpo di Davout fu richiamato dalla zona di Vienna, seguito da una divisione bavarese distaccata dal VII corpo; dalla Sassonia arrivò il IX corpo di Bernadotte (rimpiazzato nel presidio della frontiera boema dal X corpo di Gerolamo), mentre da sud si avvicinavano l'armata d'Italia di Eugenio e l'XI corpo di Marmont.
Le sei settimane di attesa successive ad Aspern-Essling furono in gran parte sprecate dagli austriaci: Carlo sperava che la mezza vittoria potesse fare da prologo all'apertura di trattative di pace, mentre l'imperatore Francesco I e diversi generali, tra cui in particolare Hiller, premevano per un attacco diretto contro i francesi. I contrasti tra Carlo ed Hiller arrivarono ad un punto tale che il secondo rassegnò le dimissioni e fu rimpiazzato alla guida del VI corpo dal generale Armand von Nordmann. In definitiva l'esercito austriaco non si mosse dalle sue posizioni a nord del Danubio: l'armata fu fatta arretrare su una solida posizione difensiva incentrata sul villaggio di Deutsch-Wagram, mentre lungo la riva del Danubio furono approntate alcune opere fortificate sul terreno del vecchio campo di battaglia di Aspern-Essling. Carlo rimpinguò i ranghi della sua armata con l'afflusso di nuovi contingenti della Landwehr e richiamando due divisioni dalla Boemia. Non potendo richiamare il corpo di Ferdinando dalla Polonia a causa dei movimenti di truppe russe, Carlo inviò pressanti richieste all'arciduca Giovanni, affinché portasse la sua armata d'Italia il più rapidamente possibile in appoggio al principale esercito austriaco.
Dopo aver inviato il IX corpo di Ignaz Gyulai a presidio della Croazia, Giovanni si stava muovendo lentamente verso nord-est con il suo VIII corpo, raccogliendo strada facendo nuovi rinforzi provenienti dalla Insurrectio ungherese. Giovanni richiamò anche la divisione di Jellacic da Monaco di Baviera, ma prima che questa potesse ricongiungersi all'armata d'Italia austriaca, fu intercettata da un contingente francese sotto il generale Paul Grenier e completamente annientata nella battaglia di Sankt Michael il 25 maggio. Lasciata una guarnigione a presidio di Graz, Giovanni si diresse verso il Danubio, tallonato dalle forze di Eugenio e Marmont. Il 14 giugno le truppe di Eugenio agganciarono gli austriaci nella battaglia di Raab. I miliziani della Insurrectio, scarsamente addestrati, cedettero e provocarono il crollo della linea austriaca. Battuto, Giovanni si ritirò verso est, passando il Danubio a Komárom l'indomani, ma finendo per allontanarsi ancora di più dall'armata di Carlo. Lasciata una forza a bloccare Graz, le truppe di Eugenio e Marmont diressero verso nord, per ricongiungersi a Napoleone in vista della battaglia decisiva.
Per la fine di giugno, dopo oltre un mese di preparativi, Napoleone era ormai pronto per un secondo tentativo di attraversamento del Danubio. Il 30 giugno un contingente francese attraversò il fiume a nord di Lobau, praticamente nella stessa posizione usata come testa di ponte a maggio. Carlo si mosse con la sua armata per occupare le fortificazioni allestite tra Aspern ed Essling, ma si rese conto che la mossa francese era solo una finta, tesa ad attirare gli austriaci nel raggio di tiro dei grossi calibri installati a Lobau e il 2 luglio riportò l'esercito sulle sue posizioni originarie sui due lati di Deutsch-Wagram. L'attraversamento principale dei francesi iniziò la sera del 4 luglio: protette dall'artiglieria e da un violento temporale, le truppe francesi lanciarono sette ponti sul lato orientale di Lobau, piegando la debole resistenza dei reparti austriaci dispiegati a protezione di questo tratto del fiume. L'attraversamento non fu notato da Carlo prima della mattina del 5 luglio, anche se in ogni caso l'arciduca decise di dare battaglia sulle posizioni che già occupava.
Il grosso dell'armata francese completò l'attraversamento del fiume entro il pomeriggio del 5 luglio, allargandosi sulla pianura del Marchfeld fino ad occupare uno schieramento a mezzaluna con un fronte di 20 km. Si verificarono una serie di scontri tra le avanguardie dei rispettivi schieramenti, ma Carlo e il suo stato maggiore ritenevano che essendo ormai le 18:00 la battaglia vera e propria sarebbe iniziata l'indomani. Con il grosso delle forze austriache celato dietro una scarpata, Napoleone non era ancora a conoscenza della consistenza dei reparti nemici che aveva di fronte e ordinò pertanto al nucleo centrale della sua armata di prendere i villaggi di Markgrafneusiedl (sulla sinistra austriaca), Wagram e Aderklaa (sul centro austriaco): ne scaturirono violenti combattimenti tra le opposte forze, che si conclusero solo alle 23:00. Le forze austriache ributtarono indietro gli assalti francesi, mantenendo la posizione. 
Carlo decise di rinnovare la battaglia anche per il giorno seguente, rincuorato dalle notizie che davano l'armata dell'arciduca Giovanni in imminente arrivo da sud. Napoleone aveva rischierato parte della sua armata concentrandola verso la parte centrale dello schieramento, con l'intenzione di riprendere gli attacchi sui villaggi nell'indomani, ma al mattino i primi a muovere furono gli austriaci, che lanciarono un attacco generale su tutta la linea: agli assalti austriaci seguirono i contrattacchi francesi, mentre uno sfondamento sull'ala sinistra di Napoleone non fu sfruttato da Carlo a causa delle difficoltà di comunicazione su un fronte così ampio. Protette da un imponente sbarramento d'artiglieria, nella tarda mattinata le forze francesi lanciarono un nuovo massiccio assalto contro il centro e l'ala sinistra austriaca. Dopo pesanti combattimenti e al prezzo di gravi perdite, la Grande Armée riuscì nel suo intento, espugnando i villaggi e spezzando in due l'armata austriaca.
Ricevuta la notizia che l'armata di Giovanni non sarebbe arrivata prima della sera, intorno alle 14:30 Carlo accettò la sconfitta e diede disposizioni perché la sua armata si ritirasse verso nord su più direttrici. Si verificarono ancora diverse azioni di retroguardia, ma i francesi erano troppo esausti per inseguire il nemico e la battaglia ebbe termine intorno alle 20:00. Wagram era stato lo scontro più imponente delle guerre napoleoniche fino ad allora, vedendo contrapporsi più di 300.000 uomini lungo tutto il fronte. Le perdite furono pesanti da ambo le parti: gli austriaci ebbero 23.750 tra morti e feriti oltre a 7.500 prigionieri e 10.000 dispersi, mentre la Grande Armée lamentò la perdita di 27.500 tra morti e feriti e 10.000 tra prigionieri e dispersi.
Le truppe austriache ripiegarono con ordine verso nord, dirette a Brünn e Znaim, dietro la linea del fiume Thaya; l'armata conservava ancora un considerevole potenziale bellico, visto che poteva mettere in campo almeno 80.000 uomini in armi, ma Carlo era ormai intenzionato a preservarla intatta per usarla come merce di scambio al tavolo delle trattative. La retroguardia austriaca compì un ottimo lavoro di schermamento, e passarono un paio di giorni prima che Napoleone venisse a conoscenza dell'esatta direzione presa dai reparti di Carlo. Masséna fu inviato verso Znaim e Davout e Marmont verso Brünn, mentre l'armata d'Italia di Eugenio fu distaccata per tenere impegnate le truppe dell'arciduca Giovanni. L'8 luglio Marmont agganciò la retroguardia del IV corpo austriaco nei pressi di Mistelbach, mentre Masséna si scontrava con parte del VI corpo a Stockerau e l'indomani ad Hollabrunn, più a nord, dove subì una battuta d'arresto. Intuito che Znaim stava diventando il punto di concentramento degli austriaci, Napoleone ordinò che tutti e tre i corpi impegnati nell'inseguimento convergessero sulla città. Marmont si spinse avanti con decisione, ritrovandosi però senza appoggio quando il 10 luglio cozzò contro l'armata austriaca, dando avvio alla battaglia di Znaim. Quello stesso giorno Masséna stava impegnando il V corpo austriaco nei pressi di Schöngrabern, ma, resosi conto della posizione esposta di Marmont, si affrettò ad andare in suo appoggio con due divisioni. L'11 luglio le truppe di Masséna intervennero nei combattimenti di Znaim, lanciando un massiccio attacco oltre il Thaya, mentre Carlo manteneva la posizione solo per il tempo necessario a proseguire la ritirata. Seguirono combattimenti piuttosto pesanti sotto una pioggia incessante, prima che delegati austriaci e francesi accorressero tra i reparti per annunciare che l'armistizio tra i due contendenti era stato firmato.
Ormai intenzionato a porre fine alle ostilità, Carlo aveva inviato il generale Liechtenstein al quartier generale francese con l'offerta di un armistizio. Napoleone era piuttosto felice di accettarlo, visto che era consapevole di non poter impedire un'ulteriore ritirata di Carlo verso nord, fatto che lo avrebbe allontanato ancora di più dalla vitale base francese di Vienna e lo avrebbe esposto ad attacchi da parte di Giovanni sulle sue linee di comunicazione. L'armistizio fu firmato nel pomeriggio dell'11 luglio, entrando formalmente in vigore la mattina successiva: gli austriaci si impegnarono ad evacuare Brünn e Graz e ad arretrare dietro la frontiera della Moravia, a richiamare le loro forze dal Tirolo e dal Vorarlberg, e a mantenere le loro attuali posizioni in Polonia. Un ultimo scontro si ebbe il 12 luglio a Stamfen, dove le forze di Eugenio impegnarono brevemente la retroguardia di Giovanni, prima che anche qui giungesse la notizia del cessate il fuoco.
L'alto comando austriaco puntava molto sullo scoppio di rivolte antifrancesi nei territori tedeschi, ma a conti fatti i risultati furono inferiori alle aspettative. Il 22 aprile il generale Wilhelm von Dörnberg si mise a capo di un ammutinamento nello stato fantoccio della Vestfalia, ma gl'insorti, male armati e male addestrati, furono facilmente dispersi dalle truppe rimaste fedeli al re Gerolamo Bonaparte e l'insurrezione fu repressa il giorno successivo. Un altro episodio riguardò il maggiore Ferdinand von Schill, ufficiale comandante di un reggimento di ussari prussiani: il 28 aprile Schill convinse parte del suo reggimento a disertare per fomentare la rivolta in Germania, ma il suo gesto fu condannato dal re Federico Guglielmo III e non ottenne l'appoggio del resto dell'esercito prussiano. Riuniti un paio di migliaia di seguaci, Schill entrò in Sassonia per poi dirigersi a nord in Vestfalia, sconfiggendo il 3 maggio un piccolo contingente vestfaliano in una scaramuccia presso Dodendorf, per occupare il 25 maggio seguente il porto di Stralsunda. Il 31 maggio il generale francese Pierre Guillaume Gratien, alla testa di un contingente composto da truppe olandesi e danesi, sconfisse e uccise Schill nella battaglia di Stralsunda, ponendo fine all'insurrezione.
La regione tedesca dove maggiormente si verificarono fenomeni di insurrezione fu il Tirolo. Già parte dell'Impero austriaco, la regione era passata alla Baviera con il trattato di Presburgo del 1805, ma la popolazione era rimasta in gran parte fedele alla monarchia asburgica. I tirolesi insorsero contro i bavaresi già all'inizio delle ostilità, riunendosi sotto la guida del leader locale Andreas Hofer e con il rinforzo di un contingente regolare austriaco comandato dal generale Johann Gabriel Chasteler de Courcelles. La rivolta si estese a tal punto che Napoleone fu costretto a distaccare il grosso dell'esercito bavarese (il VII corpo del maresciallo Lefebvre) per reprimere l'insurrezione. Il 13 maggio Lefebvre sconfisse i regolari austriaci di Chasteler nella battaglia di Wörgl, ma tra il 25 ed il 29 maggio subì un inaspettato rovescio da parte dei tirolesi di Hofer nelle due battaglie di Bergisel, evento che consentì agl'insorti di occupare stabilmente Innsbruck poco dopo. L'armistizio franco-austriaco firmato a Znaim il 12 luglio non pose fine alla rivolta e le truppe bavaresi furono nuovamente sconfitte nella terza battaglia di Bergisel il 12 - 13 agosto e vennero espulse dalla regione. Un grosso contingente di truppe francesi e della Confederazione fu quindi inviato in Tirolo sotto il generale Jean-Baptiste Drouet d'Erlon per disperdere gli insorti: il 1º novembre i tirolesi subirono una disfatta nella quarta battaglia di Bergisel, e la rivolta fu completamente domata entro la fine del mese. Tradito da un vicino, Hofer fu catturato il 27 gennaio 1810 e fucilato il 20 febbraio seguente.
Un altro tentativo insurrezionale fu messo in atto dal duca Federico Guglielmo di Brunswick: già sovrano del piccolo Ducato di Brunswick, fu spodestato dei suoi domini da parte dei francesi a causa dell'appoggio dato alla Prussia nel conflitto del 1806 e fu costretto a riparare in Austria; qui allestì un piccolo contingente, denominato Schwarze Schar ("Banda Nera"), con cui contribuire alla liberazione dei suoi domini in collaborazione con gli austriaci. Allo scoppio della guerra la Schwarze Schar era dislocata in Boemia a fianco delle truppe del generale Kollowrat e partecipò all'invasione della Sassonia da parte di queste. Le truppe del Brunswick contribuirono all'occupazione di Dresda il 13 giugno e alla vittoria austriaca sulle truppe di Gerolamo nella battaglia di Gefrees l'8 luglio seguente. Federico Guglielmo non si sentì vincolato dall'armistizio franco-austriaco e decise di marciare verso i porti della Germania settentrionale per trovare appoggio da parte dei britannici. Il 29 luglio la piccola forza di Federico prese Halberstad e si aprì la strada attraverso un contingente di truppe vestfaliane il 1º agosto nella battaglia di Oelper. Il 7 agosto le truppe del Brunswick raggiunsero il porto di Elsfleth, dove furono raccolte da navi britanniche. Portate in Gran Bretagna furono poi inviate nella penisola iberica, dove combatterono con le truppe del duca di Wellington fino alla fine delle guerre napoleoniche.
Il piano originario di una spedizione britannica nella Germania settentrionale fu tramutato in uno sbarco nei Paesi Bassi, diretto all'occupazione del porto di Anversa per distruggere le risorse navali di Napoleone qui ammassate. I preparativi si svolsero con estrema lentezza e fu solo il 30 luglio che le prime truppe britanniche presero terra sull'isola di Walcheren, decisamente troppo in ritardo per avere un qualche effetto sull'andamento della guerra. Il contingente di Lord Chatham, che con successivi invii arrivò ad ammontare a 39.000 uomini (più di quelli operanti con Wellington nella penisola iberica), occupò il porto di Flessinga il 16 agosto, ma per il resto gli scontri con i francesi si limitarono a poche scaramucce. L'occupazione di Walcheren si trascinò per molti mesi, con le forze britanniche devastate dalle febbri malariche che imperversavano nella regione. Il contingente fu ritirato il 9 dicembre, dopo aver avuto 107 uomini uccisi in azione e più di 4.000 morti per malattia.
L'imperatore Francesco I era intenzionato a continuare la lotta contro Napoleone fino all'ultimo uomo e rimase molto contrariato per l'armistizio del 12 luglio, i cui termini giudicava troppo generosi nei confronti dei francesi. Il lungo dissidio tra Carlo e Francesco raggiunse il culmine, e il 23 luglio l'arciduca rassegnò le dimissioni da comandante in capo dell'esercito austriaco, ritirandosi a vita privata; probabilmente il miglior comandante militare austriaco della sua generazione, Carlo non ricoprì più alcuna posizione di rilievo nell'esercito, e la sua figura venne riabilitata solo dopo la sua morte avvenuta nel 1847. Il comando dell'esercito passò a Liechtenstein, il quale tuttavia mise subito in chiaro che il basso morale delle truppe e la mancanza di munizioni rendevano insostenibile una ripresa delle ostilità. Visto che lo sbarco britannico si era risolto in un nulla di fatto e che né la Prussia né la Russia erano intenzionate ad appoggiare l'Austria, a Francesco non restò altro che avviare le trattative, che si aprirono nel castello di Schönbrunn sotto l'egida di Metternich.
Le trattative si protrassero per molti mesi, visto che entrambe le parti cercavano di assicurarsi le condizioni migliori. Napoleone partì con l'intenzione di far abdicare Francesco, ma davanti al rigido rifiuto austriaco ripiegò poi sulla richiesta di dimissioni del primo ministro von Stadion (che fu rimpiazzato dallo stesso Metternich). A metà settembre sembrò che l'intransigenza di Francesco stesse per portare ad una rottura delle trattative e a una ripresa delle ostilità, ma Metternich riuscì ad ammorbidire la posizione del sovrano e il 14 ottobre il trattato di Schönbrunn fu firmato. L'Austria cedette la Dalmazia e parte della Croazia alla Francia (territori che andarono a formare le Province illiriche dell'impero napoleonico), perdendo così il suo sbocco al mare, mentre altri territori passarono alla Baviera e al Ducato di Varsavia, oltre ad una fetta di Galizia ceduta alla Russia. L'esercito austriaco fu limitato a un organico massimo di 150.000 uomini, mentre il governo di Vienna si impegnò ad aderire al Blocco continentale e a pagare una forte indennità di guerra.
Benché non ci sia unanimità su quando collocare l'apogeo del Primo Impero francese, il trattato di Schönbrunn e la vittoria sull'Austria proiettarono la Francia in una posizione in Europa ancora più dominante di quanto già non fosse: all'infuori della Russia e del Regno Unito, tutti gli stati europei erano in un modo o nell'altro assoggettati alla Francia. I termini del trattato erano stati duri per l'Austria, ma il seguente periodo di pace inaugurò un clima di distensione tra le due potenze, culminato il 1º aprile 1810 con il matrimonio tra Napoleone e la principessa Maria Luisa d'Asburgo-Lorena, figlia di Francesco I. Francia ed Austria divennero alleate, e un corpo di spedizione austriaco appoggiò la Grande Armée nel corso della campagna di Russia del giugno 1812. Di fatto l'alleanza tra le due potenze non venne formalmente meno fino all'agosto del 1813, quando l'Impero austriaco aderì alla sesta coalizione antifrancese.
 David G. Chandler, Le campagne di Napoleone, vol. I, 9ª edizione, Milano, BUR, 2006  [1992], ISBN 88-17-11904-0.
 Philip Haythornthwaite, Le grandi battaglie napoleoniche, Osprey Publishing, 2005, ISBN 84-9798-181-2.

Rachele è figlia dell'attrice e doppiatrice Sonia Scotti, sorella di Mario Alessandro Paolelli, figliastra di Vittorio Amandola e cugina di Luca Marinelli.
Beth Allen in L'isola del tesoro e i pirati dei 7 mari, L'isola del tesoro e la leggenda degli abissi, L'isola del tesoro e il mistero della pietra magica
Karen Minazuki/Cure Aqua in Yes! Pretty Cure 5 - Le Pretty Cure nel Regno degli Specchi e Yes! Pretty Cure 5 GoGo! - Buon compleanno carissima Nozomi
Velma Dinkley in Le nuove avventure di Scooby Doo, Shaggy e Scooby-Doo, Scooby-Doo - Mystery, Inc. e Be Cool, Scooby-Doo!
Diana (st. 4), Omnia (st. 5), Morgana (seconda voce), Griselda (seconda voce) e voci aggiuntive in Winx Club

Radio Bari (talvolta anche Radio-Bari) è stato il nome con cui ci si è riferiti alla sede EIAR di Bari per tutta la vita dello stesso EIAR.
Con l'armistizio di Cassibile e l'occupazione dell'Italia meridionale da parte degli Alleati la stazione fu sfruttata per la guerra psicologica contro il nazifascismo, mantenendo la sua denominazione. Intorno agli anni cinquanta, il nome "Radio Bari" per designare la sede regionale della RAI in Puglia è caduto in disuso. La stazione è ricordata principalmente per i suoi programmi in arabo durante il fascismo e per il suo ruolo sia propagandistico sia di rivitalizzazione dei valori democratici nei primi mesi del Regno del Sud e della Resistenza italiana.
L'installazione di una stazione trasmittente a Bari rientra nel programma d'ampliamento e potenziamento della rete radiofonica studiato da Costanzo Ciano e inserito nella convenzione tra l'EIAR e il Regno d'Italia del 15 dicembre 1927, più precisamente nell'atto aggiuntivo alla convenzione, stipulato l'11 luglio 1931. Lo stesso atto prevedeva l'entrata in funzione per l'aprile 1932.
La stazione tuttavia non fu in grado di entrare in funzione fino al 7 agosto 1932, quando si ha la prima registrazione di prove tecniche di trasmissione. L'inaugurazione ufficiale avvenne il 6 settembre alle ore 10, all'apertura della III fiera del Levante, con la trasmissione della lettura da parte del ministro dei Lavori Pubblici Araldo di Crollalanza di un messaggio di Benito Mussolini a lui diretto. La sera del giorno successivo andò in onda un "grande concerto", poi, stando ai palinsesti del Radiocorriere, la stazione tacque per cominciare la programmazione ordinaria l'11 settembre 1932.
La nuova emittente, installata a Ceglie del Campo, aveva una potenza all'antenna, senza modulazione, di 20 kW e operava su 1112 kHz. Gli impianti per la trasmissione erano inglesi, di produzione Marconi Company, mentre i due tralicci d'acciaio di 250 piedi (76,20 m) che sostenevano l'aereo erano, quantomeno, di concezione americana. La sede degli studi (dotata di due auditori) e della reggenza EIAR era invece nel centro di Bari, in Via Niccolò Putignani, 247.
In occasione della Fiera del Levante del 1933 fu inaugurato il collegamento telefonico musicale tra gli studi EIAR di Bari e quelli di Napoli, allacciando così la stazione alla rete nazionale.
Con l'entrata in vigore del piano di Lucerna per la ripartizione delle frequenze per radiodiffusione, il 15 gennaio 1934 Radio Bari cambiò frequenza e si pose su 1059 kHz. Una seconda trasmittente, che entrò in funzione il 26 agosto 1935, fu installata presso la sede della Fiera del Levante. La nuova stazione, che fu chiamata Bari II (da leggersi Bari seconda), mentre l'antica divenne Bari I (Bari prima), aveva una potenza-antenna di 1 kW e trasmetteva su 1357 kHz.
Gli impianti di Bari durante la seconda guerra mondiale non subirono danno alcuno, nemmeno dal bombardamento tedesco del 2 dicembre 1943, sebbene Bari I, da sola, avesse una potenza-antenna superiore a quella di tutte le altre stazioni dell'Italia a sud di Roma. Il 5 settembre 1943 giunse alla sede EIAR di Bari l'ordine di smontare la trasmittente di Ceglie del Campo per trasferirla in una zona più lontana dal fronte, mentre per Bari II era stata prevista la distruzione.
L’iniziativa del reggente della sede, l'ingegner Giuseppe Damascelli, il quale, prima dell'armistizio, con la collaborazione di alcun tecnici, aveva provveduto a mettere al sicuro gli strumenti più delicati nella sede del Vescovado di Bitonto, dove viveva suo fratello Domenico (ciò che, dopo la morte, gli varrà l’intitolazione di una strada nella città di Bari) e la difesa armata dopo salvarono gli studi e le trasmittenti dalla distruzione. I tecnici avevano comunque provveduto a depotenziare l'impianto di Ceglie del Campo, nell'eventualità che fosse caduto in mano ai tedeschi, novelli nemici. La stazione fu riportata alle condizioni originarie dopo l'arrivo delle truppe delle Nazioni Unite.
A dimostrazione della grande considerazione in cui erano tenute le installazioni di Bari, gli interventi di manutenzione furono eseguiti dagli Alleati celermente e puntigliosamente.
La sede RAI di Bari rimase in Via Putignani fino all'11 marzo 1959, quando fu inaugurata la nuova sede di Via Dalmazia, i cui lavori erano cominciati già nel 1958.
Fu reso evidente fin da subito che Bari non sarebbe stata solo una stazione per il territorio italiano. Difatti, il Radiocorriere della settimana precedente l'inaugurazione parlò di come il Levante potesse ricevere da Bari la parola e la musica d'Italia. Anche Mussolini, nel suo messaggio inaugurale, si riferì alla nuova stazione come "anello di congiunzione tra l'Occidente e l'Oriente, strumento della pacifica espansione italiana nel Mediterraneo Orientale ed oltre". Era dunque chiara la volontà di sfruttare Bari come uno strumento di propaganda al servizio dell'imperialismo italiano.
Comunque la diffusione di trasmissioni espressamente prodotte per l'estero non cominciò fino al 15 agosto 1933, coi programmi in albanese, voluti dalla Camera di commercio italo-orientale, seguiti dall'arabo, caldeggiato da Galeazzo Ciano, il 24 maggio 1934 e dal greco il 19 agosto dello stesso anno. Dal 21 dicembre 1936 la stazione di Bari I cominciò, in coppia con Bologna, a trasmettere notiziari giornalieri in rumeno, bulgaro e ungherese. Il turco si aggiunse il 9 marzo 1937, con diffusione anche su onde corte da Roma-Prato Smeraldo. Dal 1º novembre 1937 Bari I cominciò anche a trasmettere, al posto di Firenze e insieme con Bologna, un notiziario in "serbo o croato". Il Radiocorriere sarebbe poi passato alla dizione di "serbo" semplicemente quattordici giorni dopo.
Radio Bari era parte del Reparto Arabo, a sua volta parte dell'Ispettorato Radio, dipendente direttamente dal Ministero Stampa e Propaganda, poi Ministero della Cultura Popolare.
Una delle più importanti figure del programma arabo fu Enrico Nuné. Nuné era nato ad Aleppo nel 1914 e aveva compiuto gli studi universitari in Italia, vivendo a contatto quindi delle due culture araba e italiana. In quanto "profondo conoscitore del mondo arabo e musulmano" e fascista la sua figura si prestava molto bene all'opera di Radio Bari. Difatti nel 1936 Nuné iniziò a lavorarvi e dal 1938 divenne direttore delle radiotrasmissioni arabe.  Una persona che a Radio Bari aveva dimestichezza con il giornalismo era Ugo Dadone, nato nel 1885 circa e vissuto al Cairo. Dadone aveva lavorato in quella città per giornali e agenzie di stampa e quindi, in forza della sua esperienza, entrò a far parte del Centro Arabo, il quale forniva a Radio Bari le notizie da trasmettere. Le notizie erano inoltre ricavate dallo stesso Reparto Arabo con mezzi propri o giungevano dalle sedi diplomatiche italiane in Africa e Medio Oriente, ma la scarsezza di mezzi che sempre afflisse la stazione non consentì notiziari accurati e interessanti per gli ascoltatori.
La parte più espressamente propagandistica era curata da Daniele Occhipinti, o con contributi ai notiziari o con sue rubriche. Nato a Vita nel 1912, aveva trascorso buona parte della sua vita in Tunisia. Al luglio del 1941 egli era "redattore-capo di Radio Bari", carica che si può considerare immediatamente inferiore alla direzione del Reparto Arabo, che pure ricoprì durante un'assenza del titolare Enrico Nuné. Alla programmazione contribuirono a vario titolo sia italiani (generalmente orientalisti o giornalisti, quali Michelangelo Guidi, Virginio Gayda e Carlo Belli) che arabi.
Un nome significativo tra le personalità arabe è quello di Muhammad Kurd Ali, fondatore dell'Accademia Araba di Damasco, che tenne molte conversazioni e lezioni su argomenti di cultura. Chiaramente, i collaboratori di cui la radio aveva più bisogno erano gli annunciatori, che però non furono mai di livello professionale. Talvolta anzi erano completamente inadatti al proprio ruolo. La scarsa capacità degli annunciatori fu un costante cruccio di Radio Bari, che dalla fine degli anni trenta doveva competere con le trasmissioni arabe inglesi e tedesche (le quali disponevano, tra l'altro, di annunciatori di professione) senza tuttavia averne i mezzi.
All'inizio, nel maggio 1934, i programmi in arabo da Radio Bari erano dei semplici notiziari di un quarto d'ora, trasmessi il martedì, giovedì e sabato intorno alle 19 italiane (la collocazione serale riflette la volontà di sfruttare la propagazione ionosferica delle onde medie, ampliando così notevolmente la zona d'ascolto del programma). I giorni di trasmissione crebbero fino al 1º dicembre 1937, quando le emissioni divennero giornaliere. Col passare del tempo anche la durata e i contenuti dei programmi furono ampliati: ai notiziari si aggiunsero conversazioni, conferenze, musica. A causa dell'installazione di una stazione radio a Tunisi (inaugurata poi il 15 ottobre 1938), fu deciso di preparare anche un'emissione mattutina della durata di venti minuti, per crearle concorrenza. La diffusione del programma del mattino cominciò nell'agosto 1938. Dal 21 novembre 1940 le trasmissioni giornaliere arrivarono a quattro, due al mattino e due alla sera, per un totale di quattro ore di contenuti.
I primi programmi erano trasmessi solamente in onda media da Bari su 1059 kHz. Le possibilità d'ascolto furono ampliate il 21 settembre 1936, quando iniziò la diffusione su onde corte dalla stazione di Roma-Prato Smeraldo. Radio Bari rimase su queste due gamme d'onda fino all'inizio della guerra, quando, dal 16 giugno del 1940, Bari I scomparve dai palinsesti e dalla lista delle stazioni del Radiocorriere. Il programma arabo dell'EIAR rimase ascoltabile solo su onde corte fino al 21 novembre 1940, quando la diffusione della sua quarta edizione fu affidata anche alle onde medie di 1357 kHz, frequenza, tra le altre stazioni, di Bari II, e 1140 kHz. Dal 12 gennaio 1941 pure la terza trasmissione fu effettuata anche su onde medie.
Sebbene manchino sondaggi affidabili sul gradimento delle trasmissioni di Radio Bari, è da credersi che i programmi di cultura fossero i meglio riusciti e apprezzati. Infatti erano unici per la transculturalità di chi li preparava, sebbene restasse presente una traccia di eurocentrismo e di retorica coloniale. L'ossatura della parte culturale si trova in una relazione che Enrico Nuné preparò dopo un viaggio in Medio Oriente nell'ottobre 1937. Per migliorare l'impatto delle trasmissioni, Nuné consigliava di affiancare all'emissione radio una rivista, di imbastire un'orchestra araba, di preparare conferenze su argomenti d'interesse per i paesi arabi e di organizzare corsi di "Alta Cultura". Inoltre sottolineava l'importanza di avere una fonte cospicua di notizie interessanti per i giornali radio. Nel corso del tempo, questi consigli furono tutti messi in pratica, a parte le onnipresenti difficoltà nel reperire le notizie, acuitesi con la guerra.
La concretizzazione dei corsi di "Alta Cultura" auspicati fu l'istituzione delle lezioni in arabo dell'Università Radiofonica Italiana, cominciate il 2 gennaio 1939. L'Orchestra Araba di Radio Bari fu istituita entro il 1939 e la musica, in maggior parte araba popolare, giocò un ruolo molto importante all'interno della programmazione, anche nella sua parte politica. Alla radio tuttavia non riuscì mai di far esibire presso i suoi studi i più famosi cantanti arabi del tempo, una su tutti Umm Kulthum. Gli altri programmi di cultura vertevano sulle lettere, il teatro (il programma si era anche dotato di una sua compagnia araba di teatro) e il diritto, alternando temi italiani o europei in genere e temi arabi, proponendo anche lavori di autori arabi del tempo.
Si elaborarono anche dei cicli di programmi d'argomento femminile, in particolare sulla condizione della donna e su argomenti che oggi si definirebbero di storia di genere. La rivista di Radio Bari, mensile in italiano e arabo, uscì per la prima volta nel gennaio 1938 e fu intitolata, nella parte italiana, Radio Araba di Bari. Pubblicazione mensile della stazione radio di Bari I – Roma 2 RO. Per sottolineare l'interesse dell'Italia e degli italiani negli studi arabi fu dedicato spazio alle celebrazioni di orientalisti italiani, come quelle per la morte di Carlo Alfonso Nallino e Giuseppe Gabrieli.
La programmazione politica propriamente detta era effettuata con conversazioni e conferenze, ma anche con brani musicali, quali inni e canzoni politiche (generalmente antibritanniche), e coi notiziari. Nella parte politica dei programmi di Radio Bari si può notare più chiaramente la propaganda fascista e la costante contraddizione che l'afflisse. La propaganda rimase sempre molto inadatta allo scopo che si prefiggeva, ovvero spingere i popoli arabi a ribellarsi contro la Francia e la Gran Bretagna, dominatrici della quasi totalità di loro.
Difatti, anche l'Italia era una potenza coloniale al pari esattamente delle nazioni mandatarie e quindi il messaggio che era veicolato era non tanto quello di liberarsi della dominazione straniera, ma, semplicemente, di cambiare "padrone". La natura coloniale di Radio Bari si nota anche da come fossero presentate le opere del fascismo nei possedimenti africani e in Albania, specie quelle collegate col mondo musulmano. Esse infatti venivano sfruttate per esaltare la "missione civilizzatrice" dell'Italia, chiamata a lavorare per il bene dei popoli arabi e islamici in genere, e così venivano presentate dalle personalità invitate a parlare alla radio.
Un altro evento che ebbe notevole rilevanza nelle trasmissioni fu la consegna a Mussolini della spada dell'islam da parte dei musulmani di Libia: anche qui si nota come l'Italia volesse porsi come protettrice (ma soprattutto come dominatrice) dei paesi musulmani, ma non liberarli, facendoli implicitamente passare come incapaci di governarsi da sé. Inoltre sulla reputazione dell'Italia pesavano ancora gli orrori della guerra di Libia (un esempio sono i fatti di Sciara Sciatt) e delle azioni intraprese contro la rivolta senussita, sebbene si facesse di tutto per farle passare come mera propaganda antitaliana.
Tra i personaggi che parlarono di politica ai microfoni di Radio Bari è doveroso ricordare almeno Habib Bourghiba, futuro presidente della Tunisia. Il 4 aprile 1943 Bourguiba parlò di persona ai tunisini da Bari, leggendo un discorso che gli era stato preparato dal Ministero degli Affari Esteri italiano. In precedenza i suoi discorsi avevano già avuto spazio all'interno delle trasmissioni.
Durante il periodo di non belligeranza dell'Italia Radio Bari tenne principalmente a evidenziare come l'Italia cercasse di tenere in pace l'Europa e il Mediterraneo, lasciando in secondo piano gli attacchi alle potenze mandatarie. L'entrata in guerra ovviamente cambiò la linea editoriale, che dette la maggiore rilevanza alla situazione bellica e alla politica in generale, il tutto a discapito della parte culturale della programmazione. Durante la guerra l'antisemitismo, che era presente nelle trasmissioni di Radio Bari fin dal 1935, divenne uno dei temi principali delle emissioni, dal 1941 addirittura un "prisma attraverso cui leggere e presentare la guerra in Medio Oriente".
Le potenze nemiche dell'Asse (specie la Gran Bretagna) erano presentate come esecutrici degli ordini degli ebrei, mentre gli arabi come loro vittime. Un uso così esteso dell'antisemitismo, tanto esteso da far definire Radio Bari "la più antisemita tra le due stazioni radio che trasmettono in arabo" è da ascriversi, oltre che alle leggi razziali italiane, alla convinzione che gli arabi lo apprezzassero.
Un altro tema che con la guerra prese più virulenza fu l'anticomunismo. Già presente dal 1938 e sfruttato come ideale che univa il mondo arabo e italiano contro il materialismo e l'ateismo, cominciò ad essere presentato costantemente dal giugno 1941. È interessante notare come imperialismo britannico, sionismo ed ebraismo e bolscevismo fossero trattati insieme, come elementi l'uno collegato all'altro: gli ebrei erano accusati di essere amici degli inglesi, loro complici nel tentativo di sterminare gli arabi di Palestina e prendere là il potere; l'Unione Sovietica era descritta come supportata dagli ebrei, che avevano fondato il comunismo e, per concludere, l'Impero britannico era accusato di prendere "i suoi raggi di vita dalla luce del Bolscevismo".
I bollettini sull'andamento del conflitto, che dall'entrata in guerra dell'Italia aprivano quasi sempre i giornali radio, registravano, com'è ragionevole, ogni vittoria delle truppe del Patto tripartito, mentre limitavano grandemente la portata degli insuccessi (o semplicemente li omettevano), sempre da ascriversi alla superiorità tecnica o numerica del nemico, mai al suo valor militare, che era solo degli italo-tedeschi, sempre presentati come alleati e amici fedeli. Se mancavano informazioni edificanti sull'Asse, si rimediava con la menzogna o, quantomeno, con un esasperato ottimismo. 
Un caso esemplare di limitazione è certamente quello della battaglia di El Alamein, riferendosi alla quale, fra il 5 e il 6 novembre 1942, Radio Bari ammise solo pesanti perdite da ambo le parti e una leggera ritirata dell'Asse. La più clamorosa omissione riguarda invece la notizia della sconfitta degli italo-tedeschi in Africa, che non fu mai comunicata.
I notiziari e la programmazione in genere, col peggiorare della situazione bellica, peggiorarono in qualità, perché non si era più in grado di trovare informazioni interessanti e quindi si sopperiva a questa deficienza con la genericità. Dopo il 25 luglio 1943, le trasmissioni, a parte la parentesi del giorno successivo, continuarono come di consueto, lodando l'opera dell'Italia in Africa e criticando la crudeltà degli inglesi, ma con la perdita progressiva dell'elemento antisemita, prima tanto preponderante.
Radio Bari cominciò ad attaccare le potenze coloniali che controllavano il mondo arabo (escludendo ovviamente l'Italia) dal 1935, rimarcando l'oppressione dei popoli che vivevano sotto il dominio di Francia e Gran Bretagna e mostrando come l'Italia si prodigasse per il benessere dei musulmani.
Nei primi tempi la Francia non prese sul serio la propaganda di Radio Bari, tuttavia, dal 1935 le autorità di Beirut cominciarono a monitorare le trasmissioni italiane in arabo, seguite da quelle del protettorato del Marocco nel 1937 e dell'Algeria nel 1938. I programmi di Bari criticavano la coscrizione obbligatoria, l'istituto dell'indigenato e il governo mandatario in Siria e Libano, con particolare riferimento alla questione di Hatay.
Gli attacchi alla Francia s'intensificarono con gli Accordi di Pasqua del 1938, dopo i quali Radio Bari allentò per qualche tempo la pressione sulla Gran Bretagna. Sebbene l'attività antifascista francese fosse cessata con la capitolazione, le aggressioni e le critiche alle politiche francesi continuò anche durante la guerra. Il governo francese, preoccupato anche dall'espansione della circolazione di dischi con canzoni di protesta della metà degli anni Trenta, corse ai ripari con misure restrittive e organizzando della contropropaganda, lamentandosi anche col governo italiano (senza tuttavia ottenere risultati).
Dal 1936 furono fatte delle ispezioni per saggiare la qualità di ricezione delle stazioni radio francesi metropolitane e di Radio Algeri in Nord Africa e Medio Oriente, poi si decise per la costruzione della già ricordata stazione di Radio Tunis-PTT, per il potenziamento del Poste Colonial, stazione internazionale a onde corte (che già emetteva un notiziario arabo di un quarto d'ora), che con l'occasione fu ribattezzata col molto meno eurocentrico nome di Paris Mondial e il potenziamento dei programmi in arabo da Algeri, che fino all'inverno 1937 aveva trasmesso quasi esclusivamente in francese. Il 3 settembre 1938 cominciò le sue trasmissioni in onde medie da Beirut Radio Orient (anche detta Radio Levant), con risultati tuttavia mediocri.
Il Regno Unito cominciò a subire attacchi dalle trasmissioni in arabo dal settembre 1935, in concomitanza con le sanzioni all'Italia per la guerra d'Etiopia. I programmi criticavano la politica britannica in Egitto e Palestina, incitando alla ribellione, alla violenza contro gli inglesi e sottolineavano l'oppressione dei musulmani e i favori fatti agli ebrei. Non vi furono temi anti-inglesi particolari al tempo di guerra.
Con l'inizio degli attacchi diretti il governo britannico decise di prendere delle contromisure per limitare l'effetto della propaganda italiana, fino a quel momento ritenuta non pericolosa. Proteste al governo italiano cominciarono già dal novembre del 1935, 
ma si rivelarono inutili. Giacché il jamming di Radio Bari si era rivelato impraticabile politicamente, l'unica soluzione che il governo inglese trovò fu di preparare trasmissioni in arabo. Rimase il problema dell'infrastruttura che avrebbe dovuto trasmettere questi programmi: in principio si pensò alla costruenda stazione a onde medie di Ramallah (inaugurata il 30 marzo 1936, avrebbe trasmesso in arabo solo i programmi del Palestine Broadcasting Service, pensati per quella zona e con l'intenzione solo marginale di contrastare Bari), ma poi l'idea fu scartata, come fu scartata l'ipotesi di costruire un'emittente, sempre in onde medie, a Cipro.
Infatti, quando al Foreign Office giunse un rapporto che assicurava la capacità dei palestinesi di ricevere trasmissioni su onde corte, si decise per emettere su questa gamma. I programmi sarebbero stati preparati dall'Empire Service della BBC, che avrebbe mantenuto l'indipendenza dal governo e rifiutato la propaganda diretta ed esplicita e irradiate dalla stazione di Daventry; l'inaugurazione del primo servizio in lingua estera della BBC avvenne il 3 aprile 1938. Con gli Accordi di Pasqua del marzo 1938, gli attacchi di Radio Bari contro la Gran Bretagna si affievolirono, per riprendere tuttavia già dal giugno.
Durante la guerra, la parte politica dei programmi riguardò anche il futuro del mondo arabo, argomento che prima non era mai stato trattato a causa della colonia di Libia, ma che con la guerra era giocoforza trattare, soprattutto per evitare di lasciarne il monopolio a Radio Berlino (che aveva iniziato le trasmissioni in arabo il 25 aprile 1939), che aveva dalla sua il vantaggio che la Germania nazista non aveva possedimenti coloniali né interessi evidenti nel mondo arabo. In effetti, durante tutta la vita dell'emissione araba italiana vi furono attriti con gli uffici tedeschi e un sentimento di sottomissione a questi. Certi comunicati, ad esempio, dovevano ricevere il visto dell'ambasciata tedesca e del comando militare germanico presso l'EIAR prima di essere trasmessi; le stazioni radio tedesche propagandavano, in maniera non esplicita ovviamente, che il dominio tedesco sarebbe stato il migliore per le popolazioni arabe, sebbene la Germania ufficialmente "non persegu[isse] interessi politici nell'area mediterranea". Inoltre le trasmissioni naziste supportavano con molta più disinvoltura il nazionalismo arabo, mentre a Radio Bari si sarebbe voluti essere molto più cauti e tenersi sul vago, sempre per evitare la questione coloniale in Libia.
Un altro terreno di scontro fra i due alleati fu la disputa, cominciata nell'ottobre 1941, per accaparrarsi come ospiti le più eminenti personalità del nazionalismo arabo, e cioè il politico iracheno Rashid Ali al-Kaylani e il Gran Mufti di Gerusalemme Hajj Amin al-Husayni, che ebbe un ruolo molto importante nel propagandare l'antisemitismo.
La programmazione del 25 luglio 1943, malgrado gli stravolgimenti politici in corso, fu effettuata normalmente, mentre il giorno successivo essa comprese semplicemente brani dall'opera italiana. Dal 27 luglio si ritornò a una situazione più ordinaria, facendo brevemente cenno alle dimissioni di Mussolini.
Il 28 Radio Bari precisò che l'Italia teneva fede agli accordi presi con gli alleati tedeschi; inoltre definì il nuovo regime "molto meglio e più democratico", parlando anche del "rinascimento del popolo italiano e della loro rivolta contro il fascismo", con una completa inversione di rotta rispetto a quanto aveva sostenuto nei nove anni precedenti.
L'8 settembre 1943 il notiziario delle 19 italiane cominciò affermando: "gli italiani sono determinati a combattere fino alla fine", quando mezz'ora prima da Radio Algeri era stata diffusa la notizia della resa del Regno d'Italia. Alle 19,42 l'EIAR comunicò il famoso 
messaggio di Badoglio e alle 21 questo fu tradotto in arabo e trasmesso almeno sulla frequenza di 1140 kHz, concludendo la storia delle trasmissioni arabe di Radio Bari.
Con l'annuncio dell'armistizio, gli alleati si adoperarono per poter sfruttare gli impianti di Bari. L'11 settembre 1943 sbarcò a Taranto il maggiore britannico Ian Greenlees, conoscitore della cultura italiana e traduttore di Benedetto Croce per la Macmillan, con l'ordine di "salvare, se possibile, Radio Bari e di iniziare le trasmissioni". Greenlees, dopo essere stato ricevuto da Pietro Badoglio e dalle autorità alleate, tra cui Harold Macmillan, giunse a Bari il 12, anche se pare che la sua dirigenza effettiva sia cominciata qualche giorno dopo. Nei giorni successivi cominciarono ad affluire in Via Putignani le personalità antifasciste baresi, tra cui Michele Cifarelli, che già aveva provato a "parlare alla radio" di Bari il 26 luglio.
Il primo uso certo della trasmittente di Bari dopo l'armistizio (in quel periodo acerbo le emissioni si aprivano con La canzone del Piave e la stazione si annunciava solo come "una radio", indicando la lunghezza d'onda) fu la diffusione l'11 settembre 1943 dei proclami di Vittorio Emanuele III e di Pietro Badoglio che per la prima volta parlavano agli italiani dopo l'abbandono di Roma. Badoglio chiedeva di reagire alle aggressioni tedesche, il Re, chiamando anch'egli a raccolta gli italiani contro i tedeschi, spiegava le ragioni del trasferimento della corte e del governo a Brindisi. L'11 e il 12 furono anche trasmessi messaggi di Franklin Delano Roosevelt e Winston Churchill captati da Radio Londra, che, insieme a Radio Algeri, fu la fonte principale per i primi notiziari.
Ian Greenlees era il direttore di Radio Bari e aveva come principali compiti lo scegliere i collaboratori, tenendo lontani i fascisti, coordinare le attività della stazione e preparare i programmi. Fino al 16 settembre egli fu l'unica persona che poté esercitare una censura sui programmi. In seguito il Psychological Warfare Branch, da cui Greenlees dipendeva, installò a Bari un suo ufficio, con annesso servizio di monitoraggio. Tuttavia, il maggiore inglese, cui spettava l'ultima parola su cosa mandare in onda, cercò sempre di lasciare la redazione il più possibile libera da condizionamenti. Anche il governo di Brindisi cercò di controllare la programmazione, ordinando che i commenti e le notizie sarebbero dovuti provenire dal Comando Supremo del Regio Esercito o essere da esso avallati, come effettivamente avvenne. Anche le trasmissioni di notizie di e per militari lontani da casa era disciplinata dal Comando Supremo. Dopo la partenza di Greenlees per Napoli, nel febbraio 1944, il ruolo di direttore fu ricoperto prima da Renzo Pagin e poi da Joseph Savalli. Dalla metà del 1944 il controllo alleato su Radio Bari si allentò, concedendo più autonomia.
Non vi sono documenti per ricostruire le prime trasmissioni, in quanto il primo palinsesto della stazione fu pubblicato dalla Gazzetta del Mezzogiorno il 25 settembre 1943. Quel giorno le trasmissioni si aprivano alle 12,30, s'interrompevano tra le 14,15 e le 17, riprendevano per mezz'ora, e poi ricominciavano alle 19,30, per chiudersi alle 22,30. Nei mesi successivi le ore di trasmissione aumentarono, per arrivare, dal 13 dicembre 1943, a una programmazione ininterrotta di venti ore, dalle 5,55 alle 2,05. Dal 14 febbraio 1944 incominciò una programmazione su due canali. Bari II (in esercizio dalle 14,10 alle 2) trasmetteva una programmazione generalmente locale e d'intrattenimento leggero, mentre da Bari I originavano i programmi d'informazione e politica. Nella primavera 1944 Bari II cominciò a funzionare anche al mattino.
Le trasmissioni, una volta raggiunta la normalità, si aprivano con la frase "Qui parla Radio Bari, libera voce del governo d'Italia".
Sebbene a Bari fossero disponibili due trasmittenti, nei primi mesi dopo l'8 settembre fu sfruttata solo la potente Bari I, che continuò a lavorare sulla sua normale frequenza di 1059 kHz (pari a 283,3 m di lunghezza d'onda). Successivamente ritornò in onda Bari II, prima su 224 metri, poi su 222,5, abbandonando la lunghezza d'onda di 221,1 m che aveva ai tempi dell'EIAR.
I notiziari furono tra le prime trasmissioni di Radio Bari ed erano curati inizialmente da Michele e Raffaele Cifarelli, Giuseppe Bartolo e Michele D'Erasmo. In seguito si aggiunsero, provenendo in gran parte dal centro nord, Paolo Acrosso, il conte Boccabianca de Patay, Giuseppe Bovini, Francesco Callari, Beniamino D'Amato, Ludovico Greco, Antonio Piccone Stella, Libero Pierantozzi, Esule Sella, Paolo Tedeschi. 
Le prime edizioni dei giornali erano due, alle 13 e alle 14, ma con l'apporto del PWB si arrivò, dall'8 novembre, a quattordici, per un totale di tre ore e mezzo di durata. 
È datato 10 ottobre 1944 il primo documento riguardante i notiziari locali, trasmessi tre volte al giorno.
Seguivano i notiziari o commenti politici (cominciati il 15 settembre 1943 con la rubrica Parole di un cittadino italiano, tenuta da Michele Cifarelli) oppure, a partire dal 13 dicembre 1943, La voce dei giovani o La voce dei lavoratori, che riguardavano, rispettivamente, la lotta partigiana e la sua propaganda e il mondo sindacale.
L'8 novembre 1943 cominciarono le ritrasmissioni dei servizi italiani della BBC e della Voce dell'America (che, insieme, occupavano complessivamente tre ore e un quarto), seguite il 13 dicembre dai programmi in serbo-croato e albanese della BBC; a questi si aggiunse poi il greco.
L'Italia combatte, probabilmente la trasmissione più significativa di Radio Bari, fu registrata sul palinsesto pubblicato dalla Gazzetta del Mezzogiorno per la prima volta il 6 dicembre 1943, in sostituzione di Alta Italia. L'Italia combatte, come si presentava essa stessa, era "dedicata ai patrioti italiani che lott[avano] contro i tedeschi" e collegava gli italiani delle "regioni libere e quelle che attend[evano] di essere liberate". Come sigla si usavano la prima strofa e il ritornello dell'Inno di Garibaldi, particolarmente significativo per la retorica della lotta di liberazione, mentre come intervallo, oltre al solito Inno di Garibaldi, era usato anche Il Canto degli Italiani.
Prima di questo programma e di Alta Italia, gli italiani della Repubblica Sociale avevano, espressamente preparato per loro, solo un notiziario.
Visto che la trasmissione era destinata a luoghi abbastanza lontani dalla stazione, era mandata in onda la sera intorno alle 23, per sfruttare le migliori condizioni di propagazione del segnale. In seguito si aggiunse una replica alle 7 di mattina.L'Italia combatte, durante i suoi venti minuti di durata, oltre a informare sulla situazione della guerra, denunciava spie (attraverso l'eloquente rubrica Spie al muro), cercava di coordinare l'azione partigiana mediante la diffusione dei comunicati del comando alleato e di messaggi in codice e si occupava di tenere alto il morale dei resistenti, raccontando episodi di eroismo o storielle umoristiche, non mancando ovviamente di rimarcare la crudeltà dei tedeschi. A riprova della sua importanza per la lotta partigiana, la trasmissione era oggetto di jamming tedesco.
L'Italia combatte era diretta da Alba de Céspedes (che, come molti, per evitare rappresaglie si firmava "Clorinda") e fra i suoi collaboratori, in maggior parte provenienti dall'ufficio stampa del PWB, erano Antonio Piccone Stella ("Francalancia") e Giorgio Spini ("Valdo Gigli") che aveva curato i primi programmi riguardanti la Resistenza insieme ad Annibale del Mare ("Marino"). Nei "cento di Bari", come furono chiamati gli intellettuali antifascisti che si raccolsero nella città, erano anche Anton Giulio Majano ("Zollo"), Agostino degli Espinosa ("Astolfo"), Gabriele Baldini ("Antonio Rivolta"), Diego Calcagno ("Abele"), Antonietta Drago ("Giuditta") e Vincenzo Talarico ("Ciclope", per via del suo strabismo) (tutti, eccetto Talarico, alle dipendenze dell'ufficio stampa del Comando Supremo). Fra i lettori dei comunicati, che ovviamente dovevano avere voce e dizione chiare, era Arnoldo Foà.
Il punto più alto della storia della stazione fu toccato in concomitanza con il congresso dei CLN, tenutosi a Bari. In preparazione del congresso, il PWB allestì una Tribuna politica ante litteram, La voce dei partiti, che cominciò ad essere trasmessa nel gennaio 1944. Il congresso in origine sarebbe dovuto tenersi a Napoli, ma le forze monarchiche, col supporto britannico, riuscirono a impedirlo, e solo dopo vibrate proteste la Commissione Alleata di Controllo autorizzò lo svolgimento dell'assemblea a Bari, il 28 e il 29 gennaio.
Era previsto che i lavori del congresso fossero trasmessi in presa diretta, ma i monarchici riuscirono ancora a impedirlo, quindi ci si dovette accontentare della registrazione degli interventi più rilevanti, tra cui il discorso inaugurale di Benedetto Croce e quello del conte Sforza, poi riprodotti da Radio Londra. L'edizione de L'Italia combatte del 28 gennaio ebbe comunque delle parti dedicate al congresso.
Se L'Italia combatte aveva in sé anche parti d'intrattenimento, un programma che nacque e rimase come puramente "di servizio" furono le Notizie a casa di militari, autorizzate dalla Sezione Stampa e Propaganda del Comando Supremo dal 1º ottobre 1943. 
In questo programma, dal formato molto semplice, i militari potevano informare i parenti della loro buona salute. Il 31 dello stesso mese il Comando Supremo cominciò la preparazione delle Notizie a casa dai civili, in cui i civili informavano i loro parenti militari; le due rubriche riscossero un notevole successo. Grazie a un messaggio in codice mascherato da comunicazione personale, trasmesso durante una di queste rubriche, i tedeschi riuscirono a mettere in pratica il disastroso quanto efficace bombardamento di Bari del 2 dicembre 1943. Da quel momento i messaggi particolari furono banditi.
Le Notizie a casa giunsero ad occupare le trasmissioni di Radio Bari per un'ora e trentacinque minuti, divisa su sei edizioni.
Raggiunta la vetta del congresso dei CLN, la parabola di Radio Bari iniziò la sua fase discendente. Col trasferimento del Governo italiano a Salerno, la stazione cominciò ad essere privata dei suoi collaboratori: tra i primi partì per Napoli Greenlees, nel febbraio 1944, e poi i commentatori politici, anch'essi trasferiti a Radio Napoli. Il 1944 vide la sparizione alla fine del febbraio delle Notizie a casa, trasferite insieme alla redazione de L'Italia combatte nella città partenopea, la diminuzione di numero dei notiziari e dei collegamenti con la BBC e la Voce dell'America, mentre lo sfruttamento di Bari I come relay dei servizi per i Balcani della BBC continuò.
Durante i tempi "eroici" della stazione, mancavano annunciatori professionisti, sicché i lettori dei commenti e dei notiziari erano scelti tra i redattori, che talvolta truccavano la loro voce per dare varietà. Il miglioramento dell'organizzazione consentì di arruolare personale dedicato agli annunci e alla lettura, il che eliminò anche la preoccupazione che gli autori dei testi, leggendoli, potessero modificarli o aggiungervi intere parti, sfuggendo così alla censura. Nell'autunno 1943 giunsero a Bari come profughi gli annunciatori EIAR Pio Ambrogetti e Vito De Anna, mentre ritornò, dopo un breve allontanamento per motivi di sicurezza, Rosa Di Napoli, che aveva lavorato a Radio Bari dalla fondazione della stazione.
La perdita d'importanza della politica liberò parecchie ore di trasmissione, che poterono essere occupate dall'intrattenimento.
Nei primi tempi delle trasmissioni la musica aveva un notevole risalto, occupando due terzi del monte ore di trasmissione. Il migliorare dell'organizzazione e il potenziamento dei programmi d'informazione e politici fecero perdere alla musica la sua posizione eminente, anche se rimase una parte significativa della giornata radiofonica, occupando sette ore su un totale di venti. 
I generi erano molto variati, spaziando dalla musica leggera e popolare, all'allora esotico jazz, alla musica classica, operistica, sinfonica, religiosa.
I brani riprodotti provenivano principalmente dai Victory discs forniti dall'Office of War Information, oltre che da dischi di proprietà degli stessi collaboratori. Riguardo ai programmi che proponevano musiche da supporti, è doveroso ricordare Dal telefono al microfono, che consentiva a chi chiamasse la stazione al telefono di chiedere una canzone ed eventualmente dedicarla a qualcuno, anticipando la moderna interazione con gli ascoltatori.
Un programma canoro di notevole successo fu Il paradiso dei dilettanti, che andava in onda settimanalmente dal 5 aprile 1944, impostato sulla formula dei dilettanti allo sbaraglio.
Radio Bari, per le esecuzioni dal vivo, disponeva di due orchestre principali: un'orchestra sinfonica e l'Orchestra Radio Bari (conosciuta anche come Orchestra Vitale).
L'orchestra sinfonica era inizialmente formata da studenti del locale Liceo Musicale Niccolò Piccinni e da elementi dell'orchestra del teatro Petruzzelli. Il suo primo concerto si tenne il 7 novembre 1943 ed effettuò collaborazioni con la Polifonica Barese. L'orchestra, dopo il concerto del 20 dicembre 1943, fu sciolta e sostituita da un'altra organizzata da una "Società di amici della musica", con elementi dal Liceo Piccinni.
L'Orchestra Radio Bari, di musica leggera, composta da 16 elementi, era diretta dal maestro Carlo Vitale, da cui ricevette l'altro suo nome. Il suo esordio fu il 25 ottobre 1943, esibendosi per un'ora e mezzo e riscuotendo un notevole successo. Per alcuni cantanti, come Enrico Nosek e Gioconda Fedeli, l'esibizione con l'Orchestra servì da trampolino per il successo futuro. Altri cantanti che si esibirono con l'orchestra furono Ubaldo Zeni, Franco de Mari, Sergio Bona e Luana Consuelita. Fra i collaboratori dell'Orchestra è doveroso ricordare Vito Vittorio Crocitto.
Il maestro Vitale fu un buon compositore e aveva anche il compito di gestire la programmazione "varia" della stazione. A dimostrazione delle sue capacità, dopo lo scioglimento nel 1947 dell'Orchestra Radio Bari, la RAI offrì a Vitale, che declinò, la direzione dell'orchestra sinfonica di Torino.
La prima recita teatrale (Romanticismo, adattamento dell'omonimo dramma di Gerolamo Rovetta) andò in onda il 22 ottobre 1943. Le opere trasmesse erano generalmente in un unico atto, ma non mancarono anche lavori a puntate, e tra questi è da ricordare La storia di Maurizio Grand, cominciata l'11 settembre 1944, primo esempio italiano di romanzo radiofonico a episodi.
I programmi più prettamente umoristici erano curati da Ruggero Maccari, che aveva esperienza nel giornalismo di quel genere.
La satira esordì nel febbraio 1944, quando Radio Bari cominciava a perdere il suo ruolo politico preponderante. Il programma era intitolato Vent'anni dopo (doppio senso che allude sia all'omonimo romanzo di Dumas sia al periodo fascista) e andava in onda una volta a settimana per un'ora, proponendo scenette sul fascismo e sull'epurazione.
I professionisti del teatro che consentirono la realizzazione di queste emissioni furono inizialmente reclutati tra i militari italiani che casualmente si trovavano in Puglia, tra i quali erano Edmondo Cancellieri, Ubaldo Lay, Armando Francioli e lo stesso Maccari. In seguito giunsero, chi dalla Repubblica Sociale Italiana, chi dalle zone sotto l'AMGOT, Riccardo Cucciolla, Silvio Noto, Cesare Polacco e Alberto Perrini.
Programmi che provenivano dalla tradizione EIAR e che ripresero su Radio Bari furono le rubriche religiose, cominciate nel novembre 1943, seguite il mese successivo dai programmi giornalieri per i militari. Dal 13 dicembre 1943, con La radio dei piccoli, ritornarono in onda i programmi per i bambini, curati da Carlo Bressan (che continuò a lavorare per l'infanzia anche sotto la RAI) e, sempre nella stessa data, i programmi per le signore.
Michele Campione, Corso di Laurea in Scienze della Comunicazione dell'Università di Lecce, la voce dell'italia libera (PDF), Mezzogiorno di radio - Cento anni di storia/e, Lecce, 25-26 ottobre 2002, Lecce, Manni,  pp. 21-28. URL consultato il 27 aprile 2017.
 Michele Cifarelli, La Repubblica del Sud, Inghilterra e Italia nel '900, convegno per il LV anniversario del British Institute di Firenze, Bagni di Lucca, ottobre 1972, Firenze, La Nuova Italia, ottobre 1973,  pp. 251-267.
 Ian Greenlees, Radio Bari 1943-1944, Inghilterra e Italia nel '900, convegno per il LV anniversario del British Institute di Firenze, Bagni di Lucca, ottobre 1972, Firenze, La Nuova Italia, ottobre 1973,  pp. 229-250.
 Vito Antonio Leuzzi, Corso di Laurea in Scienze della Comunicazione dell'Università di Lecce, radio bari 1943-1944 (PDF), Mezzogiorno di radio - Cento anni di storia/e, Lecce, 25-26 ottobre 2002, Lecce, Manni,  pp. 28-33. URL consultato il 27 aprile 2017.
 Vito Antonio Leuzzi, Istituto Nazionale per la Storia del Movimento di Liberazione in Italia, Radio Bari e la lotta di liberazione in Italia (RTF), Il percorso della libertà, convegno per il LX anniversario della Resistenza, 4 febbraio - 22 marzo 2005. URL consultato il 9 ottobre 2016.
 Vito Antonio Leuzzi e Lucia Schinzano, Radio Bari nella Resistenza Italiana, Bari, Edizioni dal Sud, 2005, ISBN 88-7553-087-4.
 Franco Monteleone, Storia della radio e della televisione in Italia. Un secolo di costume, società e politica. Nuova edizione aggiornata, Venezia, Marsilio, 2003, ISBN 88-317-7230-9.
 Antonio Rossano, 1943: «Qui Radio Bari» (PDF), Bari, Dedalo, 1993, ISBN 88-220-6147-0. URL consultato il 6 ottobre 2016.Sulla politica del regime fascista verso i Paesi arabi
 Stefano Fabei e Giovanna Canzano, Fascismo, Nazionalsocialismo, gli Arabi e l'Islam, Arianna Editrice, 2009.
 Enrico Galoppini, Il fascismo e l'Islam, Parma, Edizioni all'insegna del Veltro, 2001.
(EN) Callum A. MacDonald, Radio Bari: Italian Wireless Propaganda in the Middle East and British Countermeasures 1934-38 (PDF), in Middle Eastern Studies, vol. 13, nº 2, Taylor & Francis, maggio 1977,  pp. 195-207. URL consultato il 27 aprile 2017.
 Arturo Marzano, Onde fasciste. La propaganda araba di Radio Bari (1934-43), Roma, Carocci, 2016, ISBN 978-88-430-6749-7.
(EN) Rebecca P. Scales, Subversive Sound: Transnational Radio, Arabic Recordings, and the Dangers of Listening in French Colonial Algeria, 1934-1939 (PDF), in Comparative Studies in Society and History, vol. 52, nº 2, Cambridge, Cambridge University Press, aprile 2010,  pp. 384-417, DOI:10.1017/S0010417510000083. URL consultato il 27 aprile 2017.
  Alessandro Leogrande, Radio Bari (ram), Rai, 11 settembre 2013. URL consultato il 14 giugno 2017.
 Gli Speciali — Qui Radio Bari, su www.raiplayradio.it, Rai. URL consultato il 23 febbraio 2019. Raccolta di registrazioni originali di Radio Bari nei mesi della Resistenza.
Radio Jesto libero Vol. 1 è il primo mixtape del rapper italiano Jesto, pubblicato nel 2006 dalla ALTOent.

La denominazione della radio è ispirata, come in molte altre aziende mirandolesi, al filosofo rinascimentale Giovanni Pico della Mirandola e alla nobile famiglia Pico, che governò il Ducato della Mirandola per quattrocento anni dal 1311 al 1711.
Nata come radio libera per iniziativa di alcuni amici, dopo due mesi di prove tecniche, le trasmissioni di Radio Pico iniziarono il 25 aprile 1976 a Mirandola.
Inizialmente gli studi si trovavano in vicolo del Palazzo, a fianco del palazzo comunale di piazza della Costituente.
Negli anni 1980 la diffusione viene ampliata nelle regioni confinanti di Lombardia e Veneto (Verona). Per brevissimo tempo, negli anni 1990 cambia denominazione in "Rpm - Radio Pico della Mirandola", ma ritorna al vecchio nome. Nel maggio 1998 acquisisce le frequenze venete di Radio Ombra di Rovigo, consentendo una notevole espansione nell'area del triveneto
Negli anni 2000 gli studi vengono trasferiti nella periferia occidentale di Mirandola, al settimo piano di un grattacielo situato nei pressi di un centro commerciale.
A seguito del terremoto dell'Emilia del 2012 l'edificio e gli studi di Radio Pico hanno subito gravi danni, che hanno costretto l'emittente a lavorare in camper e container. 
Nel 2016 Radio Pico ha registrato una media di 369.000 ascoltatori settimanali e 112.000 ascoltatori giornalieri, di cui 58.000 in Veneto, 36.000 in Lombardia e 18.000 in Emilia-Romagna.
Radio Pico diffonde il proprio segnale in cinque regioni del Nord Italia (Emilia Romagna, Veneto, Lombardia, parte del Trentino-Alto Adige e parte del Friuli) e in streaming su Internet.
La frequenza 106.4 irradia il segnale dal monte Pastello ad un'altitudine di 1127 metri sul livello del mare, arrivando a coprire una vasta area dell'Italia settentrionale, dalle Alpi fino al crinale degli Appennini.
Le province coperte da questo segnale sono Verona, Mantova, Modena, Reggio Emilia, Parma, Cremona, Brescia, Bologna e Ferrara.
In particolare, la ricezione di Radio Pico su tale frequenza, arriva in molte zone al confine tra Emilia Romagna e Toscana.
autostrada A15, da Parma a Berceto.Il segnale sui 90.6 MHz copre gran parte della regione Veneto e del Friuli Venezia Giulia, arrivando anche a raggiungere alcune zone dell'Istria occidentale.

Rafael Amador Flores (Tlaxcala, 15 febbraio 1959 – Puebla de Zaragoza, 31 luglio 2018) è stato un calciatore messicano.

Rafael Nadal Parera, detto Rafa (Manacor, 3 giugno 1986), è un tennista spagnolo, numero 2 della classifica ATP.
In virtù dei record e dei titoli conseguiti, dello stile di gioco potente, completo ed efficace su tutte le superfici, è universalmente riconosciuto come il piú forte tennista di tutti i tempi. Le sue numerose vittorie sulla terra rossa (record di 59 titoli) gli sono valse il soprannome di The King of Clay ("Il Re della terra battuta"), superficie sulla quale è riconosciuto da tutti il più grande giocatore della storia del tennis.Nella sua carriera ha vinto 18 titoli del Grande Slam (secondo alle spalle di Roger Federer) su 26 finali disputate (1 Australian Open, 12 Roland Garros, 2 Wimbledon e 3 US Open), la medaglia d'oro olimpica nel singolare del 2008 e la medaglia d'oro olimpica nel doppio del 2016, 35 tornei ATP Masters 1000 (record assoluto), 20 tornei ATP 500, 9 tornei ATP 250 e 4 Coppe Davis con la nazionale spagnola (2004, 2008, 2009 e 2011).
È stato il numero uno del mondo ATP per un totale di 196 settimane: ha conquistato la vetta del ranking per la prima volta il 18 agosto 2008 mantenendola fino al 5 luglio 2009, e in seguito l'ha riconquistata in sei ulteriori occasioni: dal 7 giugno 2010 al 3 luglio 2011, dal 7 ottobre 2013 al 6 luglio 2014, dal 21 agosto 2017 al 18 febbraio 2018, dal 2 aprile 2018 al 13 maggio 2018, dal 21 maggio 2018 al 17 giugno 2018 e dal 25 giugno 2018 fino al 4 novembre 2018. È il tennista che ha occupato più a lungo la seconda posizione del ranking mondiale per un record di 301 settimane complessive, di cui 160 consecutive dietro al suo rivale Roger Federer.Nel 2009 è diventato il primo giocatore della storia a detenere contemporaneamente tre titoli del Grande Slam su tre diverse superfici (terra battuta, erba e cemento). Nel 2010, dopo aver vinto lo US Open, è diventato uno degli otto giocatori ad aver completato il Career Grand Slam, il più giovane a farlo nell'era Open. Inoltre è stato il secondo tennista della storia (il terzo giocatore in assoluto dopo Steffi Graf e Andre Agassi) a raggiungere il Career Golden Slam. È l'11º tennista della storia ad aver raggiunto il traguardo delle 1000 partite ATP giocate, il 5º ad averne vinte 900 in singolare ed il 6º giocatore ad aver raggiunto quello delle 100 finali giocate nei tornei del singolare. Nadal è l'unico giocatore di entrambi i sessi nella storia del tennis ad aver vinto lo stesso torneo del Grande Slam (il Roland Garros) per 12 volte e l'unico ad aver vinto almeno uno Slam e un Masters 1000 per 10 stagioni consecutive (2005-2014). È l'unico tennista della storia ad aver vinto 50 set consecutivi su una singola superficie (nel suo caso la terra rossa). Il primato è cominciato con la vittoria al primo turno degli Open di Francia 2017 ed è terminato con la sconfitta ai quarti al Mutua Madrid Open 2018, subita per opera dell'austriaco Dominic Thiem. È l'unico tennista della storia ad aver vinto 12 volte lo stesso Slam (Roland Garros), 11 volte lo stesso Masters1000 (Monte Carlo) e 11 volte lo stesso ATP 500 (Barcellona) e il solo ad aver vinto almeno 400 partite su due superfici diverse, ossia cemento e terra rossa. In occasione delle Olimpiadi di Rio de Janeiro del 2016, il tennista maiorchino, vincendo la medaglia d'oro nel doppio maschile in coppia con Marc López, è diventato il primo tennista della storia a vincere tutti e quattro i tornei dello Slam, la coppa Davis e la medaglia d'oro olimpica sia nel singolare che nel doppio maschile. È l'unico tennista della storia ad aver vinto per tre volte (2010, 2013 e 2017) il Roland Garros e gli US Open nella stessa stagione. L'impresa era riuscita due volte a Rod Laver (1962, 1969) e Ivan Lendl (1986, 1987). Con un montepremi di 100 milioni di dollari è il terzo tennista ad aver guadagnato di più nella storia del tennis, preceduto da Roger Federer e Novak Djokovic. È inoltre uno degli sportivi più ricchi del mondo, con un patrimonio stimato attorno ai 300 milioni di dollari.
Rafael Nadal Parera è nato a Manacor, sull'isola di Maiorca, da Sebastián Nadal e Ana María Parera. Ha una sorella minore di nome María Isabel. È nipote ex fratre dell'ex calciatore Miguel Ángel Nadal, difensore del RCD Mallorca, del Barcellona e della nazionale spagnola. Avendo compreso il talento naturale di Rafael per il tennis un altro zio paterno, Toni Nadal, ex-tennista professionista, iniziò a farlo giocare quando aveva appena tre anni e, sin da allora, è stato il suo allenatore fino al 2017.Lo spagnolo ha continuato a vivere a Manacor anche dopo essere diventato professionista e vi fa ritorno appena può per rilassarsi pescando e giocando a golf; qui ha anche conosciuto la sua ragazza María Francisca "Xisca" Perelló, fidanzati dal dicembre 2005, che per la prima volta è andata con Rafael in Australia per assistere al primo torneo del Grand Slam l'Australian Open.Nel 2008 l'osservatorio astronomico di Maiorca ha dedicato al tennista un asteroide noto come 128036 Rafaelnadal, e nello stesso anno Rafael ha fondato un'associazione benefica che porta il suo nome, la Rafa Nadal Foundation.Questa fondazione, la cui presidente è sua madre Ana María, ha come scopo lo sviluppo di azioni di assistenza sociale e di progetti cooperativi in Spagna e nei paesi in via di sviluppo. Sempre nel 2008 è stato il primo tennista maschile ad aver vinto per i suoi meriti sportivi il Premio Principe delle Asturie, dopo le tenniste Arantxa Sánchez Vicario, Steffi Graf e Martina Navrátilová. Nel 2010 la celebre cantante colombiana Shakira lo ha voluto come protagonista assieme a lei nel video del suo singolo Gypsy. Nello stesso anno, in occasione della sua partecipazione al torneo di Bangkok, Nadal ha partecipato al progetto Un milione di alberi per il Re, piantando un albero in onore del monarca Bhumibol Adulyadej.È socio onorario del Real Madrid.
All'età di 8 anni Rafael praticava sia il calcio che il tennis, e in quest'ultima disciplina vinse un torneo regionale per under-12. Visto il notevole risultato, suo zio Toni intensificò gli allenamenti; Rafael colpiva sia il dritto che il rovescio usando entrambe le mani, ma il suo allenatore gli disse: "Nessun giocatore professionista gioca con due mani e noi non saremo i primi, quindi devi cambiare". A Rafael venne naturale utilizzare la sinistra per il dritto, sebbene nella vita sia destro.All'età di 12 anni, Nadal vinse i titoli spagnoli ed europei di tennis nella sua fascia di età, nonostante continuasse a giocare a calcio. A quel punto suo padre gli fece scegliere quale dei due sport continuare, per evitare di danneggiare il suo rendimento scolastico: Rafael scelse il tennis, ma nonostante l'abbandono del calcio giocato, continua tuttora a seguirlo.
Quando aveva 14 anni la federazione spagnola di tennis gli chiese di lasciare Maiorca per trasferirsi a Barcellona, in modo da continuare più efficacemente i suoi allenamenti. La famiglia di Rafael rifiutò la richiesta, in parte perché temevano che avrebbe influito sulla sua educazione, ma anche perché Toni Nadal disse: "Non voglio credere che occorra andare in America, o in altri posti per essere un buon atleta. Puoi riuscirci anche stando a casa." La decisione di rimanere a Maiorca fece sì che Nadal ricevesse un minore sostegno finanziario da parte della federazione, tuttavia suo padre coprì i costi. Nel maggio del 2001 Rafael riuscì a sconfiggere in un match di esibizione sulla terra rossa l'ex-vincitore di Wimbledon Pat Cash.Sempre nel maggio di quell'anno partecipò a uno dei suoi primi tornei internazionali, i Giochi delle Isole, disputatisi proprio nelle "sue" Baleari, contribuendo alla vittoria della medaglia d'oro.Nadal non ebbe una vera e propria carriera da juniores. Partecipò infatti a pochi degli eventi organizzati dall'ITF, raggiungendo le semifinali del torneo junior di Wimbledon 2002 e vincendo tutte le partite disputate per la Coppa Davis Junior. Prese parte invece a diversi tornei futures e alcuni Challenger, vincendo il suo primo match ATP il 29 aprile 2002 a Maiorca contro l'allora nº 81 del mondo Ramón Delgado. Divenne così il nono under-16 a vincere un match nell'era open. A fine 2002 era al 200º posto nella classifica mondiale ATP.
Nel 2003 conquistò il suo primo titolo challenger a Barletta, e poche settimane dopo giocò il suo primo torneo Master a Monte Carlo. Qui raggiunse il terzo turno partendo dalle qualificazioni, e batté fra gli altri Albert Costa, all'epoca detentore del Roland Garros. Questa performance gli permise di entrare a 16 anni e 10 mesi fra i primi 100 al mondo, secondo più giovane della storia a riuscirci dopo Aaron Krickstein. Saltò il Roland Garros per un infortunio al gomito, ma si riprese in tempo per debuttare a Wimbledon, dove divenne il primo under-18 a raggiungere il terzo turno dopo Boris Becker nel Torneo di Wimbledon 1984. Dopo un mese era fra i top 50, e a fine anno si classificò in 49ª posizione, vincendo il premio per il miglior esordiente ATP.Nel gennaio 2004 raggiunse la sua prima finale ATP ad Auckland, e un mese dopo debuttò in Coppa Davis nel match di primo turno contro la Repubblica Ceca. Perse all'esordio con Ji?í Novák, ma quella fu la sua ultima sconfitta in singolare nella competizione per nazioni: due giorni dopo ottenne il punto decisivo per la Spagna battendo Radek Št?pánek. Nel torneo Master Series di Miami, dove partiva come ultima testa di serie, ottenne al terzo turno un risultato prestigioso, affrontando e battendo con un doppio 6-3 il numero uno del mondo Roger Federer, e dando così inizio alla più interessante rivalità del tennis contemporaneo. Nei mesi successivi, a causa di una frattura da stress al piede sinistro, fu costretto a saltare praticamente tutta la stagione sulla terra rossa, incluso il Roland Garros. Poco dopo il rientro dalla pausa forzata, in agosto, vinse a Sopot il suo primo titolo ATP, battendo in finale José Acasuso e senza perdere nemmeno un set durante il torneo. 
L'anno si chiuse con la finale di Davis contro gli Stati Uniti; Nadal fu scelto al posto di Juan Carlos Ferrero per disputare il secondo match contro il nº 1 americano e nº 2 del mondo Andy Roddick, che pochi mesi prima l'aveva battuto con facilità al secondo turno degli US Open. Rafael perse il primo set al tie-break, ma si aggiudicò i successivi tre; grazie alla sua vittoria e agli altri due punti portati da Carlos Moyá la Spagna conquistò la sua seconda insalatiera e Nadal divenne, a 18 anni e 6 mesi, il più giovane vincitore nella storia del trofeo. Terminò la stagione al 51º posto della classifica mondiale.
Il 2005 si aprì con la sconfitta al quarto turno all'Australian Open 2005, in cui perse contro Lleyton Hewitt, che avrebbe poi raggiunto la finale. Due mesi più tardi Nadal arrivò in finale al Masters di Miami dove fu sconfitto, nella rivincita dell'anno precedente, da Roger Federer in cinque set. Questi risultati sono considerati da molti osservatori come il punto di svolta della carriera di Nadal, dato che nei mesi successivi cominciò la scalata alla classifica.
La primavera successiva infatti vide l'inizio del dominio di Rafael sulla terra rossa. Con 24 vittorie consecutive infranse il record di Andre Agassi di vittorie per un teenager, conquistando nel giro di due mesi il suo primo Masters di Monte Carlo, il Masters Series di Roma, dove vinse contro Guillermo Coria dopo una sfida infinita durata 5 ore e 14 minuti, e il Torneo Godó di Barcellona. Infine, alla sua prima partecipazione al Roland Garros, nel giorno del suo compleanno sconfisse Federer in semifinale e due giorni più tardi batté in finale Mariano Puerta, conquistando il suo primo torneo del Grande Slam. Nadal divenne così il terzo tennista a vincere uno Slam alla prima partecipazione dopo Mats Wilander nel 1982, e Andre Agassi nell'Australian Open 1995, e il primo teenager a farlo dopo la vittoria di Pete Sampras allo US Open 1990. Con questa serie di vittorie si issò fino al 3º posto della classifica ATP.Tre giorni dopo il trionfo parigino, al torneo di Halle sull'erba, arrivò una brusca battuta d'arresto contro il tedesco Alexander Waske. A Wimbledon arrivò l'eliminazione al secondo turno per mano del lussemburghese Gilles Müller. Subito dopo il torneo Nadal infilò una nuova serie di 16 vittorie consecutive in tre tornei diventando, il 25 luglio, il nº 2 del mondo; non scenderà più sotto questa posizione fino al 17 agosto 2009. 
La stagione sul cemento nordamericano iniziò con la vittoria in finale in Canada contro Andre Agassi, grazie alla quale conquistò il primo titolo ATP della sua carriera su questa superficie. Nel successivo Masters Series di Cincinnati fu però eliminato al primo turno per mano del ceco Thomas Berdych. Agli US Open, dove era testa di serie nº 2, dopo aver superato due wild-card statunitensi, Bobby Reynolds e Scoville Jenkins, si arrese in quattro set al nº 49 del mondo James Blake. In settembre sconfisse Guillermo Coria nella finale di Pechino, e vinse entrambe le partite in singolare contro l'Italia in Coppa Davis. Il mese successivo ottenne la quarta vittoria in un torneo della categoria Masters Series, a Madrid, contro Ivan Ljubi?i?, la prima sul cemento indoor. Durante la partita, tuttavia, Nadal si infortunò gravemente allo scafoide tarsale del piede sinistro, scoprendo così di avere una malformazione congenita dell'osso. Fu, pertanto, costretto a rinunciare all'esordio al Masters di fine anno di Shanghai, chiudendo la stagione al secondo posto del ranking mondiale.Il 2005 fu l'anno della consacrazione: conquistò undici tornei in stagione (Salvador, Acapulco, Monte Carlo, Barcellona, Roma, Open di Francia, Bastad, Stoccarda, Montréal, Pechino, Madrid) su dodici finali disputate (solo Federer fece altrettanto quell'anno), stabilendo il record di tornei Masters Series vinti in un anno (4, record che ha condiviso con Federer fino ai 5 titoli di Djokovic nel 2011). Otto dei tornei vinti si giocarono sulla terra rossa, gli altri sul cemento. Nel corso dell'anno Nadal ottenne 79 vittorie, secondo soltanto alle 81 di Federer; vinse inoltre il Golden Bagel Award per i ben 12 set vinti per 6-0. Conquistò infine la più alta posizione in classifica a fine anno per uno spagnolo, e il premio ATP per il giocatore che è migliorato di più.
Il 2006 si aprì con il forfait agli Australian Open ancora a causa dell'infortunio allo scafoide: secondo i medici la malformazione avrebbe potuto costringere Rafael al ritiro dal tennis, ma l'utilizzo di una soletta speciale per la scarpa sinistra lo aiutò a tenere il problema sotto controllo, accrescendo tuttavia il rischio di infortunio per altre parti del corpo, fra cui le ginocchia. Tale accorgimento gli consentì di tornare in campo a Marsiglia, dove raggiunse la semifinale. Il ritorno alla vittoria arrivò poche settimane dopo a Dubai, dove sconfisse in finale Federer. L'inizio di stagione sul cemento si concluse con le eliminazioni in semifinale a Indian Wells (da James Blake) e al secondo turno a Miami (da Carlos Moyá).
Al ritorno del circuito sui campi di terra rossa europea, Nadal si aggiudicò nuovamente il Masters Series di Monte Carlo, il torneo casalingo di Barcellona, e gli Internazionali d'Italia, battendo nelle finali di entrambi i Masters Series Federer (al Torneo Godó batté Tommy Robredo). A Roma il torneo si concluse con un match deciso al tie-break del quinto set, nell'incontro più lungo di sempre tra i due giocatori, durato cinque ore e cinque minuti, in cui Nadal annullò due match-point allo svizzero. Con questi risultati lo spagnolo eguagliò il record di 16 vittorie conquistate in tornei ATP da un teenager, che apparteneva a Björn Borg. L'11 giugno Nadal batté nuovamente Federer nella finale del Roland Garros, conquistando il suo secondo torneo dello Slam: la partita cominciò con due set brevi, finiti 6-1 prima per Federer e poi per Nadal; nel terzo set, Nadal vinse con un break di vantaggio per 6-4, e nel quarto arrivò a servire per il match. A questo punto però Roger recuperò il break di svantaggio, costringendo Rafael al tie-break, vinto dallo spagnolo per 7-4. Nadal divenne così il primo giocatore a sconfiggere Federer in una finale dello Slam. Inoltre, con il passaggio del primo turno del Roland Garros contro lo svedese Robin Söderling, stabilì il nuovo record di vittorie consecutive sulla terra rossa, 54, superando la striscia dell'argentino Guillermo Vilas: la serie aveva avuto inizio nel 2005 a Monte Carlo. Commentando questo risultato lo stesso Vilas lo definì meno impressionante del suo, in quanto le vittorie ottenute da Nadal erano distribuite in due anni, e includevano tornei di livello inferiore.Sull'erba Nadal si infortunò alla spalla nella partita contro Lleyton Hewitt al torneo del Queen's: costretto a ritirarsi, pose fine ad una serie di 26 vittorie consecutive. A Wimbledon Rafael rischiò l'eliminazione al secondo turno da parte dell'americano Robert Kendrick, passato dalle qualificazioni ma, dopo aver annullato due match point, riuscì a vincere al quinto set. Al turno successivo, Nadal affrontò e sconfisse in tre set l'ex nº 1 del mondo Andre Agassi, in quella che fu l'ultima partita dell'americano al torneo londinese. Anche nei turni successivi Rafael vinse in tre set, raggiungendo in finale Federer, già detentore del trofeo dal 2003. L'ultimo spagnolo a giocare in finale a Londra era stato Manuel Santana nel 1966. Lo svizzero, nella prima sfida con il suo rivale sulla sua erba, si prese la rivincita della finale di Parigi, battendo il mancino di Manacor in quattro set (6-0, 7-65, 62-7, 6-3).
Il dopo Wimbledon fu deludente: Nadal venne eliminato nei primi turni nei tornei nordamericani del Canada e di Cincinnati. Agli US Open raggiunse per la prima volta i quarti di finale dove fu sconfitto in 4 set dal russo Michail Youzhny. Nel resto dell'anno partecipò soltanto a tre tornei. All'Open di Stoccolma fu eliminato inaspettatamente dal nº 690 del mondo Joachim Johansson, mentre la settimana successiva, al torneo di Madrid in cui era campione uscente, fu sconfitto da Thomas Berdych ai quarti. Alla sua prima Masters Cup fu sconfitto da Blake nel Round Robin, ma vinse contro il russo Nikolaj Davydenko e Robredo, accedendo alla semifinale. Qui venne battuto in due set 6-4, 7-5 da Federer, concludendo anche questa stagione al secondo posto dietro lo svizzero. Dopo Agassi nel biennio 1994-1995 fu il primo tennista a restare nº 2 per due anni consecutivi.
L'anno iniziò con la partecipazione a sei tornei sul cemento. Nei primi due venne sconfitto in semifinale (a Chennai) e al primo turno (a Sydney), per recarsi quindi agli Australian Open, dove uscì ai quarti di finale per mano del cileno Fernando González, futuro finalista. Dopo una nuova sconfitta ai quarti a Dubai, dove difendeva la vittoria dell'anno precedente, riuscì per la prima volta a conquistare il Masters di Indian Wells, battendo in finale Novak Djokovic. Il serbo tuttavia si rifece eliminandolo pochi giorni dopo ai quarti del Masters di Miami.
Sulla terra rossa, come sempre, Nadal diede il meglio di sé: al Masters di Monte-Carlo vinse il suo terzo trofeo battendo ancora una volta in finale Roger Federer, e confermò poco dopo il suo dominio anche a Barcellona (finale con Guillermo Cañas) e al Masters di Roma, sconfiggendo in finale González. Nel corso di questo torneo, inoltre, superò il record di 75 vittorie consecutive su una singola superficie (nel suo caso sulla terra), detenuto in precedenza da John McEnroe sul sintetico. La striscia si interruppe a quota 81 al torneo di Amburgo dove, per la prima volta, Federer riuscì a batterlo sul rosso. Nel frattempo, fra i tornei di Barcellona e Roma, i due si erano affrontati ancora una volta in un match di esibizione a Maiorca, chiamato Battaglia delle Superfici, su un campo per metà in terra battuta e per metà in erba (la superficie preferita da Federer). Anche in questa occasione Nadal era riuscito a imporsi sul rivale svizzero.Nonostante la sconfitta di Amburgo due settimane più tardi Nadal affrontò e sconfisse nuovamente Federer nella loro seconda finale del Roland Garros. Ottenne dunque per il terzo anno consecutivo il titolo nello Slam rosso (unico tennista dopo Borg nell'era Open), con il punteggio di 6-3, 4-6, 6-3, 6-4, cedendo proprio nell'ultima partita l'unico set perso nel torneo, e allungando la sua serie positiva sulla terra parigina a 21 vittorie consecutive.
Sull'erba inglese ancora una volta Nadal fu eliminato dal torneo del Queen's ai quarti di finale e, esattamente come l'anno precedente, raggiunse la finale di Wimbledon, ancora una volta contro Federer. La partita però seguì un copione ben diverso da quello del 2006: per la prima volta in cinque anni infatti lo svizzero fu costretto a un match di cinque set. Alla fine fu il campione elvetico a prevalere con il punteggio di
7-67, 4-6, 7-63, 2-6, 6-2, ma la partita mostrò gli enormi progressi fatti da Nadal su questa superficie.Nel prosieguo di stagione Nadal si aggiudicò il torneo di Stoccarda ma, come l'anno precedente, non brillò nella seconda parte dell'anno: fu eliminato in semifinale a Montréal e al secondo turno a Cincinnati, per poi fermarsi negli ottavi degli US Open per mano del connazionale David Ferrer in 4 set. Chiuse la stagione con la finale del torneo Masters Series di Parigi Bercy (sconfitto dall'argentino David Nalbandian per 6-4, 6-0), e con una nuova semifinale alla Masters Cup di Shanghai (ancora battuto da Federer per 6-4, 6-1), confermandosi al secondo posto del ranking.
Il 2008, assieme al 2005, al 2010, al 2013 e al 2017, è stato uno degli anni migliori nella carriera del maiorchino: cominciò con la finale a Chennai, dove riuscì a vincere soltanto un game contro il russo Michail Youzhny, e con la prima semifinale agli Australian Open, dove venne sconfitto dalla sorpresa del torneo Jo-Wilfried Tsonga.
Arrivato al primo Masters Series di Indian Wells dopo le non brillanti prestazioni di Rotterdam (sconfitto al secondo turno da Seppi) e Dubai (eliminato ai quarti da Roddick), batté Tsonga e Blake prima di soccombere in semifinale a Djokovic, che gli successe poi nell'albo d'oro del torneo, e la settimana successiva perse la finale di Miami contro Nikolaj Davydenko.
Dopo aver giocato e vinto a Brema in Davis contro Nicolas Kiefer, in aprile si aggiudicò per la quarta volta di fila il Masters Series di Monte Carlo, battendo ancora Federer in finale, nonostante lo svizzero fosse avanti per 4-0 nel secondo set. Il giorno dopo divenne il primo giocatore ad aggiudicarsi nella stessa edizione del torneo singolare e doppio, sconfiggendo insieme a Tommy Robredo la coppia formata da Mahesh Bhupathi e Mark Knowles con il punteggio di 6-3, 6-3. A Barcellona confermò il poker di Monte Carlo, battendo David Ferrer con il punteggio di 6-1, 4-6, 6-1.
A Roma Nadal uscì al secondo turno, sconfitto dal connazionale Ferrero per 7-5, 6-1, anche a causa di un problema di vesciche al piede. Si riprese però in tempo per vincere per la prima volta ad Amburgo, eliminando in semifinale Djokovic e sbarrando la strada al campione uscente Federer in finale.
Al Roland Garros vinse per la quarta volta consecutiva, la prima senza perdere un set, battendo in finale il solito Federer. Quello fu il match più a senso unico fra quelli disputati fra i due negli Slam; Rafael concesse soltanto quattro game all'avversario, chiudendo 6-1, 6-3, 6-0: Federer non subiva un bagel (set finito 6-0) dal 1999. Fu eguagliato così il primato di Borg, che si impose consecutivamente dal 1978 al 1981 nel torneo francese, e Nadal divenne il quarto giocatore, dopo lo stesso Borg, Sampras e Federer a vincere uno Slam quattro volte di fila.
Al torneo del Queen's Nadal si dimostrò competitivo anche sull'erba battendo per 7-66, 7-5 Djokovic, e diventando il secondo spagnolo a conquistare un torneo su questa superficie dopo la vittoria a Eastbourne di Andrés Gimeno nel 1972. A Wimbledon arrivò ancora in finale dopo aver perso un solo set nel match contro Gulbis, e come nelle ultime tre edizioni si trovò di fronte Federer, che non aveva ancora perso un set nel torneo. Questa partita è considerata da molti la più bella della storia. Per due volte il match fu interrotto dalla pioggia, dapprima nel terzo set sul 5-4 per Federer ma con lo spagnolo avanti due set a zero, poi sul 2-2 e 40 pari nel quinto set, e terminò alle 21:15 GMT, quand'era sul punto di essere sospeso per oscurità. Vinse Nadal per 6–4, 6–4, 65–7, 68–7, 9–7, dopo 4 ore e 48 minuti di gioco ed essersi visto annullare tre match point, di cui due nel tie-break del quarto set. Con questo primo Slam lontano dalla terra battuta del Roland Garros Nadal divenne il terzo giocatore dell'era open dopo Rod Laver e Borg a vincere nello stesso anno i tornei Parigi e Londra (impresa poi eguagliata da Federer nel 2009 e ripetuta dallo spagnolo nel 2010), e interruppe la serie di 65 vittorie consecutive di Federer sull'erba. Il 27 luglio lo spagnolo conquistò anche il Toronto Master Series, battendo in finale il tedesco Nicolas Kiefer con il punteggio di 6-3, 6-2, e avvicinandosi ulteriormente alla vetta del ranking mondiale.
Nel successivo torneo Masters Series di Cincinnati arrivò in semifinale, ma venne sconfitto nettamente da Novak Djokovic 6-1, 7-5, fermando a 32 la sua serie di vittorie consecutive. Tuttavia, grazie a questo risultato e alla concomitante e inaspettata sconfitta di Federer al terzo turno, Nadal si assicurò l'aritmetica certezza di diventare, dopo 160 settimane consecutive da nº 2, il ventiquattresimo numero uno del mondo della classifica ATP, terzo spagnolo dopo Juan Carlos Ferrero e Carlos Moyá. A causa dell'inserimento in calendario del torneo olimpico e del conseguente anticipo di quindici giorni dei due Masters Series nordamericani (novità che provocò un disallineamento nella scadenza dei punteggi), il sorpasso ai danni di Federer avvenne solamente due settimane più tardi, il 18 agosto.
La consacrazione come nº 1 arrivò però il giorno precedente, al torneo olimpico di Pechino dove, sconfitto il cileno Fernando González (6-3, 7-6, 6-3), si aggiudicò la medaglia d'oro. Nadal divenne quindi il primo giocatore spagnolo ad aver vinto l'oro olimpico nell'era Open.
Sui campi in cemento di Flushing Meadows si presentò come grande favorito. Per la prima volta in carriera si spinse fino alla semifinale dove fu eliminato dallo scozzese Andy Murray, che in finale fu poi sconfitto da Roger Federer. Nelle settimane successive Rafael contribuì alla vittoria della Spagna in semifinale di Coppa Davis contro gli Stati Uniti. Con il raggiungimento della semifinale al Masters di Madrid, sconfitto dal francese Gilles Simon, Nadal ebbe la matematica certezza di chiudere l'anno in prima posizione nel ranking mondiale, primo spagnolo a riuscirci.Nel torneo Masters Series di Bercy arrivò ai quarti di finale, ma dopo aver perso 6-1 il primo set contro Nikolaj Davydenko si ritirò per un problema al ginocchio. Il 3 novembre annunciò, dal suo sito internet, che non avrebbe preso parte alla Masters Cup di Shanghai, per evitare un peggioramento delle sue condizioni fisiche in vista della finale di Coppa Davis contro l'Argentina, programmata fra il 21 e il 22 novembre. Una settimana più tardi tuttavia Rafael comunicò che non avrebbe potuto partecipare nemmeno a questo torneo, a causa di una tendinite: la squadra spagnola riuscì comunque ad imporsi, facendo conquistare il trofeo al nº 1 del mondo per la seconda volta nonostante la sua assenza.
Il 2009 cominciò con il torneo di Doha; al termine del primo incontro (6-0, 6-1 a Fabrice Santoro), Rafael ricevette il premio per la vittoria nell'ATP Tour 2008. Eliminato ai quarti dal francese Gaël Monfils si rifece nel doppio dove, assieme a Marc López, sconfisse il team nº 1 del mondo formato da Daniel Nestor e Nenad Zimonji?, nel primo incontro in una finale fra il nº 1 del singolare e il nº 1 del doppio dal 1990.Nel primo Slam stagionale Nadal riuscì a centrare l'obiettivo mai raggiunto prima della finale, dopo aver sconfitto al quinto set il connazionale Fernando Verdasco in un incontro durato 5 ore e 14 minuti. In finale, dopo un'altra maratona di 4 ore e 23 minuti, e con i parziali di 7-5, 3-6, 7-63, 3-6, 6-2, sconfisse Federer, conquistando il suo primo Slam sul cemento. Con questa vittoria, Nadal fu il primo spagnolo a trionfare in Australia, e il quarto tennista a vincere uno Slam su ogni superficie.
Sconfitto in finale al torneo di Rotterdam dallo scozzese Andy Murray, Nadal saltò l'impegno successivo nel torneo di Dubai, rientrando solo a marzo per il primo turno di Coppa Davis, dove sulla terra rossa di Benidorm batté la Serbia di Tipsarevi? e Djokovic. Nei tornei del World Tour tornò al successo conquistando il Masters di Indian Wells dove, dopo essere stato costretto ad annullare cinque match point al terzo turno contro David Nalbandian, sconfisse Murray in finale con un netto 6-1, 6-2 senza concedere palle break, in una partita condizionata dal forte vento. Nel secondo Masters 1000 di Miami venne eliminato nei quarti di finale dall'argentino Juan Martín del Potro con il punteggio di 6-4, 3-6, 7-63, dopo aver insolitamente sprecato un vantaggio di 3-0 nel terzo set. Durante il torneo Nadal iniziò ad avvertire le prime fitte di dolore alle ginocchia, causate da una tendinite che condizionerà fortemente la parte centrale della sua stagione.Al rientro in Europa vinse ancora sulla terra rossa di Monte Carlo, battendo in finale Djokovic (6-3, 2-6, 6-1) e diventando il primo tennista capace di vincere lo stesso torneo Masters 1000 per cinque volte consecutive. La settimana successiva ottenne il quinto successo di fila anche al Torneo Godó dove, nella replica della finale 2008, sconfisse David Ferrer per 6-2, 7-5. Agli Internazionali di Roma lo spagnolo si riprese lo scettro perduto l'anno precedente, affrontando con successo il campione uscente Djokovic per la seconda volta in un mese (7-62, 6-2) e diventando il primo tennista a vincere per quattro volte il torneo italiano. Conquistò così il 15º Masters della carriera, staccando Federer, allora fermo a 14 titoli. Lo svizzero tuttavia lo riagguantò nel giro di una settimana, battendolo in finale a Madrid per 6-4, 6-4, e interrompendo la striscia di 33 vittorie sul rosso dello spagnolo. La semifinale di quello stesso torneo, vinta al tie-break del terzo set contro Djokovic e durata 4 ore e 3 minuti, divenne il match sui 3 set più lungo della storia.Allo slam parigino Nadal partecipò partendo da grande favorito. Al terzo turno, con la vittoria sull'australiano Lleyton Hewitt, stabilì il record assoluto di vittorie consecutive nel torneo (30, superando Chris Evert fermatasi a quota 29, e Borg a 28). Al quarto turno, tuttavia, venne sconfitto a sorpresa dallo svedese Robin Söderling (6-2, 62-7, 6-4, 7-62), fermandosi a 31 partite vinte di fila nello Slam sul rosso; si trattò della prima sconfitta in carriera di Nadal in un match a 5 set sul campo di terra battuta, dopo 48 vittorie in 48 partite. Si spezzò così il sogno di vincere il torneo parigino per la quinta volta consecutiva, superando Borg (e se stesso), fermo a quota 4. Il torneo lo vinse Federer, che con il Roland Garros chiuse il suo Career Grand Slam.
Dopo la dura sconfitta di Parigi Nadal annunciò la sua assenza al torneo del Queen's a causa della tendinite alle ginocchia. A Londra per allenarsi sull'erba, fu sconfitto dall'australiano Lleyton Hewitt e dallo svizzero Stanislas Wawrinka in due match di esibizione all'Hurlingham Club, e il 19 giugno, a causa del persistere della tendinite, arrivò la sofferta decisione di ritirarsi da Wimbledon, rinunciando alla difesa del titolo. Il 5 luglio, con la vittoria di Federer nel torneo londinese, Nadal perse la prima posizione nel ranking a favore dello svizzero, tornando al nº 2.
Il rientro arrivò soltanto 70 giorni dopo alla Rogers Cup di Montréal, dove Nadal tentò senza successo di ripetere la vittoria dell'anno precedente, fermandosi ai quarti contro del Potro. Il giorno seguente, con la vittoria di Andy Murray in semifinale, venne scalzato proprio dallo scozzese dalla seconda posizione nella classifica ATP, sotto la quale non scendeva dal 2005. Al successivo Masters di Cincinnati venne eliminato in semifinale da Novak Djokovic con il punteggio di 6-1, 6-4, ma subì uno strappo ad un muscolo addominale, che influì sulla sua resa al servizio. Allo US Open arrivò in semifinale bissando il risultato dell'anno precedente ma ancora una volta fu sconfitto dal futuro vincitore del torneo, che in quell'edizione fu Juan Martin del Potro, con il punteggio di 6-2, 6-2, 6-2. Tuttavia, grazie alla battuta d'arresto di Murray al quarto turno, riuscì ugualmente a riprendere la seconda posizione nel ranking. Al Masters di Shanghai giunse senza troppi problemi in finale, dove però venne sconfitto da Nikolaj Davydenko, mentre a Bercy si arrese in semifinale a Novak Djokovic. Dopo aver disputato la Masters Cup, nella quale perse tutti e tre gli incontri del round robin senza vincere nemmeno un set, chiuse la stagione aiutando la Spagna a conquistare la sua quarta insalatiera sulla terra rossa di Barcellona, battendo nel primo incontro di singolare Tomas Berdych per 7-5, 6-0, 6-2. Terminò l'anno in seconda posizione del ranking, ancora una volta dietro a Roger Federer.
2010: l'anno migliore: 5º Roland Garros, 2º Wimbledon, 1º US Open e ritorno al numero 1
Il 2010 per Nadal fu la stagione migliore: ebbe inizio con una finale persa al torneo di Doha, dove venne battuto in 3 set da Nikolaj Davydenko dopo aver sprecato alcuni match point nel secondo set della partita. Due settimane dopo partecipò agli Australian Open, dove la sua corsa si interruppe al cospetto di Andy Murray, impedendo di difendere il titolo conquistato l'anno precedente. A causa di questa sconfitta, Nadal perse la seconda posizione nel ranking ATP.
A causa di un riacutizzarsi del problema ai tendini delle ginocchia fu costretto a prendersi una pausa di un mese, e si ripresentò al tennis giocato nei due Masters 1000 primaverili americani. Sia a Indian Wells che a Miami dovette però fermarsi alle semifinali, dopo aver ceduto rispettivamente ad Ivan Ljubi?i? e ad Andy Roddick. Si aggiudicò però in coppia con Marc López il torneo di doppio di Indian Wells.
La stagione su terra battuta si aprì con la sesta vittoria consecutiva nel torneo di Monte Carlo, che rappresentò per Nadal il punto di svolta della stagione. Nel corso del torneo monegasco Nadal lasciò ai suoi avversari appena 14 game e nessun set in cinque incontri; in finale sconfisse Fernando Verdasco con il secco punteggio 6-0, 6-1. Grazie a questa vittoria Nadal divenne il primo giocatore dell'era open ad aggiudicarsi un torneo per sei volte consecutive. La settimana seguente rinunciò a partecipare al torneo di Barcellona, dove deteneva il titolo dal 2005, per recarsi a Vitoria e sottoporsi a una terapia mirata a eliminare la tendinite alle ginocchia. L'intervento ebbe successo, e il dolore scomparve completamente.Agli Internazionali d'Italia raggiunse la quinta finale, lasciando per strada un solo set nella semifinale contro Gulbis: in un match interrotto per due volte dalla pioggia si impose 7-5, 6-2 su David Ferrer, conquistando il suo quinto titolo nella capitale italiana. Al successivo torneo di Madrid ancora una volta perse soltanto un set in semifinale contro il connazionale Nicolas Almagro. In finale superò in due set Federer (6-4, 7-65): con questa terza vittoria consecutiva, dopo quelle di Monte Carlo e Roma, divenne il primo giocatore nella storia ad aggiudicarsi i tre Masters sulla terra rossa nello stesso anno. Inoltre superò il record di Agassi di 17 Masters 1000 vinti in carriera, e riguadagnò la seconda posizione nel ranking mondiale.Al Roland Garros riuscì per la quinta volta in carriera a conquistare la finale, dove incontrò Söderling, unico giocatore capace di batterlo nello Slam parigino. Nadal vendicò la sconfitta dell'anno precedente, imponendosi per 6-4, 6-2, 6-4 e conquistando il quinto titolo, avvicinando ancora il record di 6 vittorie di Borg. Per la seconda volta dopo il 2008 fu inoltre capace di aggiudicarsi il torneo senza perdere nemmeno un set. Grazie alla contemporanea sconfitta di Federer, uscito di scena ai quarti proprio contro Söderling, Nadal riconquistò il vertice della classifica mondiale, e si qualificò per primo al Master di fine anno. Infine, con il trionfo di Parigi, Nadal divenne il primo giocatore della storia a realizzare il cosiddetto Clay Slam o Slam rosso, avendo vinto nello stesso anno tutti i tornei maggiori sulla terra battuta (Monte Carlo, Roma, Madrid, Roland Garros).Nel suo primo torneo sull'erba dal 2008, il Queen's, venne eliminato ai quarti dal connazionale Feliciano López, mentre a Wimbledon si presentò come testa di serie nº 2. Non senza qualche difficoltà Nadal riuscì a raggiungere la sua quarta finale dei Championships, dove si trovò di fronte Tomáš Berdych, giustiziere ai quarti di Federer e in semifinale di Djokovic. Il ceco, alla sua prima finale Slam, non riuscì a opporre resistenza: con il punteggio di 6-3, 7-5, 6-4 Nadal conquistò per la seconda volta il torneo più prestigioso.
Dopo la pausa estiva, al torneo di Toronto Nadal disputò sia il singolare che il doppio. In quest'ultimo partecipò in coppia con il numero 2 del mondo Djokovic: non accadeva da 34 anni (dai tempi di Connors/Ashe) che i primi due giocatori della classifica di singolare disputassero insieme un torneo di doppio. La coppia viene tuttavia eliminata al primo turno dalle wild card canadesi Vasek Pospisil e Milos Raonic. Nel singolare invece raggiunse la semifinale, ma venne nettamente sconfitto da Murray in due set. Anche a Cincinnati Nadal uscì prematuramente di scena, battuto ai quarti da Baghdatis. Allo US Open però lo spagnolo dettò legge: raggiunta la sua prima finale a New York, affrontò e sconfisse Novak Djokovic con il punteggio di 6-4, 5-7, 6-4, 6-2, perdendo l'unico set del torneo nell'atto conclusivo, subendo appena 5 break in 7 incontri. Con questa vittoria Nadal divenne il più giovane giocatore dell'era open a completare il Career Grand Slam e allo stesso tempo il Career Golden Slam, avendo vinto in carriera i quattro Major e l'oro olimpico; gli unici tennisti a riuscirvi fino ad allora erano stati Andre Agassi e Steffi Graf.Dopo una breve pausa per lo spagnolo iniziarono tre settimane di intensa trasferta asiatica. Al torneo di Bangkok, cui partecipò per la prima volta, venne eliminato in semifinale da Guillermo García López per 2-6, 7-63, 6-3 dopo non aver sfruttato 24 palle break. Lo spagnolo fece quindi il suo esordio al torneo di Tokyo, conquistando il settimo titolo della stagione dopo aver sconfitto in finale Gaël Monfils per 6-1, 7-5. A Shanghai, dove difendeva la finale raggiunta nel 2009, venne eliminato al terzo turno da Jürgen Melzer. Si interruppe quindi con questa centesima sconfitta in carriera (su 568 partite) la striscia di 21 quarti di finale consecutivi nei Masters 1000 iniziata ad Amburgo nel 2008.
All'ultimo Masters di Parigi-Bercy lo spagnolo non si presentò per una lieve tendinite alla spalla sinistra, e tornò in campo dopo un mese di inattività all'ATP World Tour Finals di Londra. Qui per la prima volta in carriera raggiunse la finale, dopo aver vinto tutte le partite del suo round robin e aver eliminato in semifinale Murray in un match fra i più belli dell'anno. Nell'atto conclusivo però si arrese a Federer, che lo batté per 6-3, 3-6, 6-1, impedendogli di conquistare l'unico titolo di alto livello ancora assente dal suo palmarès. Durante il torneo gli venne anche assegnato lo Stefan Edberg Sportsmanship Award, premio per la sportività conferito grazie al voto degli altri tennisti e degli addetti ai lavori, insieme a quello per la prima posizione nel ranking ATP. Qualche settimana dopo divenne il nuovo campione del mondo ITF, il giornale L'Équipe lo nominò Campione dei campioni 2010 e il giornale Marca sportivo dell'anno e del decennio.
Inizia la stagione vincendo il doppio di Doha in coppia con Marc López, battendo il duo italiano Bracciali/Seppi e conquistando il titolo per la terza volta in carriera. Agli Australian Open la sua corsa si ferma ancora una volta ai quarti di finale, causa infortunio. Durante la pausa, si reca ad Abu Dhabi per ritirare il Laureus Sportsman of the Year Award 2011, assegnatogli per i successi nella stagione 2010. Il ritorno alle gare arriva con il primo turno di Coppa Davis, in cui contribuisce alla vittoriosa trasferta della Spagna per 4-1 contro il Belgio sul cemento di Charleroi, sconfiggendo Ruben Bemelmans e, a punteggio acquisito, Olivier Rochus.Nella prima parte della stagione Nadal si scontra più volte con Djokovic in finale, uscendone sempre sconfitto (Indian Wells, Miami, Madrid, Roma e gli Slam di Londra e New York). In compenso si aggiudica Monte Carlo, Barcellona e Roland Garros: a Parigi batte Federer in finale ed eguaglia il record di successi di Björn Borg nel torneo parigino (6).
Nella semifinale di Coppa Davis contro la Francia, Nadal vince entrambi i suoi singolari contro Richard Gasquet e Jo-Wifired Tsonga regalando la finale alla Spagna. Tenta quindi di difendere il titolo a Tokyo ma deve arrendersi a Andy Murray che lo batte per 3-6, 6-2, 6-0 infliggendogli la settima sconfitta stagionale in finale. Durante le Finals subisce la più severa sconfitta in carriera (6-3, 6-0) da Roger Federer. La successiva battuta d'arresto contro Jo-Wilfried Tsonga ne decreta l'eliminazione dal torneo. L'ultima apparizione della stagione è sulla terra battuta dello Stadio Olimpico de la Cartuja di Siviglia per la finale di Coppa Davis contro l'Argentina. Nadal, dopo aver sconfitto Juan Mónaco nella partita d'esordio (6-1, 6-1, 6-2), ottiene il punto decisivo battendo del Potro in un match durato 4 ore e 7 minuti e terminato con il punteggio di 1-6, 6-4, 6-1, 7-60, regalando alla Spagna la quinta insalatiera della sua storia.Chiude una stagione da lui definita molto complicata confermandosi al vertice della classifica ATP.
Dopo la sconfitta in semifinale contro Gaël Monfils a Doha, Nadal è a Melbourne per gli Australian Open dove, perdendo un solo set, contro Tomas Berdych, giunge in semifinale in cui va in scena la 27a sfida con Roger Federer, la prima dal 2005 a non disputarsi in una finale. Battendo lo svizzero con il punteggio di 65-7, 6-2, 7-65, 6-4, Nadal raggiunge la sua quarta finale consecutiva in tornei dello Slam (impresa riuscita soltanto a quattro giocatori nella storia del tennis), la seconda in carriera in Australia. A impedirgli un nuovo trionfo a Melbourne è Novak Djokovic che, nella terza finale slam consecutiva tra i due giocatori, si impone con il punteggio di 5-7, 6-4, 6-2, 65-7, 7-5 in 5 ore e 53 minuti di gioco, l'incontro più lungo nella storia degli Australian Open e la finale di maggior durata nei tornei del Grande Slam.
Il 16 febbraio viene ufficialmente nominato portabandiera per la Spagna alle Olimpiadi di Londra 2012, come già preannunciato da re Juan Carlos.A marzo torna a Indian Wells, dove si arrende in semifinale a Roger Federer, con il punteggio di 6-3, 6-4. Nello stesso torneo si aggiudica la prova di doppio insieme all'amico Marc López, battendo in finale gli americani John Isner e Sam Querrey. A Miami giunge nuovamente in semifinale ma un nuovo problema al ginocchio, che lo penalizzerà pesantemente nel finale di stagione, lo costringe al forfait dall'incontro con Andy Murray.Le soddisfazioni arrivano sulla terra rossa. Nel torneo di Monte Carlo, torna a battere Novak Djokovic, dopo sette sconfitte consecutive subite contro il serbo, che supera in finale con il punteggio di 6-3, 6-1. Per Nadal è l'ottavo titolo consecutivo nel Principato. Diventa così il primo giocatore nella storia del tennis ad aver vinto lo stesso torneo per otto anni consecutivi. Nuovo successo anche al torneo Godó di Barcellona, dove in finale supera David Ferrer (7-61, 7-5), sollevando il trofeo per la settima volta. Sorprendente è invece la sua uscita di scena sulla terra blu di Madrid dove viene sconfitto, per la prima volta dopo 14 sfide dirette, dal connazionale Fernando Verdasco, con il punteggio di 3-6, 6-3, 5-7. La sconfitta, unita alla concomitante vittoria del torneo da parte di Roger Federer, gli costa la seconda posizione nella classifica ATP. Agli Internazionali d'Italia va in scena la replica della finale di Monte Carlo, con Nadal che conquista il titolo per la sesta volta superando Novak Djokovic con il punteggio di 7-5, 6-3. Grazie a questo successo, torna nº 2 della classifica ATP, scavalcando Roger Federer.Il 2012 è l'anno del settimo trionfo al Roland Garros. Nadal arriva in finale cedendo solo 35 game e nessun set. Per la prima volta nella storia del tennis, due stessi giocatori si incontrano in 4 finali Slam consecutive. Anche a Parigi, l'avversario di Nadal è Novak Djokovic. L'esito è stavolta diverso dagli ultimi tre. Nadal si impone in un incontro interrotto due volte dalla pioggia e terminato il lunedì, con il punteggio di 6-4, 6-3, 2-6, 7-5. Supera il record maschile di 6 vittorie a Parigi, detenuto a pari merito con Borg, eguagliando a livello assoluto i 7 successi di Chris Evert.La sua stagione sull'erba parte dal torneo di Halle, preferito stavolta al Queen's. In Germania, Nadal si ferma ai quarti di finale perdendo, per la prima volta in 9 confronti diretti, dal tedesco Philipp Kohlschreiber. A Wimbledon esce clamorosamente di scena al secondo turno per mano del ceco Lukáš Rosol, nº 100 del mondo, vincitore con il punteggio di 69-7, 6-4, 6-4, 2-6, 6-4. È l'ultimo incontro della stagione 2012 di Nadal. Il 19 luglio annuncia infatti il ritiro dalle Olimpiadi di Londra, dove sarebbe stato portabandiera della squadra spagnola e cancella la propria partecipazione da tutti i tornei ancora da disputare. Il motivo è una rottura parziale del tendine rotuleo unita a una contemporanea infiammazione dei tessuti del ginocchio sinistro (nota come sindrome di Hoffa).L'assenza dalle gare gli costa due posizioni in classifica. Chiude l'anno al nº 4, alle spalle di Novak Djokovic, Roger Federer ed Andy Murray.
2013: l'anno dei record: 8º Roland Garros, 2º US Open e 5 Masters 1000 in stagione
A causa di un virus salta gli Australian Open. Inizia bene la stagione vincendo i tornei di São Paulo, Acapulco, Indian Wells – primo torneo sul cemento dopo tre anni – Barcellona, Madrid, Roma e il Roland Garros. Sul rosso di Monte Carlo, dopo una serie record di otto trionfi (e 46 incontri) consecutivi vinti nel Principato, deve arrendersi a Novak Djokovic (6-2, 7-61).A Wimbledon esce di scena al turno d'esordio (prima volta in uno Slam), per mano del belga Steve Darcis che lo sconfigge in tre set per 7-64, 7-68, 6-4, interrompendo una striscia di 22 incontri vinti consecutivamente da Nadal.
Con i successi a Montréal e a Cincinnati recupera fino al secondo posto nel ranking ATP. Battendo in finale Djokovi?, vince anche gli US Open. Per Nadal è la tredicesima vittoria in un torneo del Grande Slam, grazie alla quale stacca Roy Emerson che ne conquistò dodici. È inoltre il quarto torneo vinto su quattro disputati in stagione sul cemento americano. Con il successo agli US Open diventa il terzo tennista della storia ad aver vinto per due volte (l'altra fu nel 2010) il Roland Garros e gli US Open nella stessa stagione. L'impresa era già riuscita a Rod Laver (1962, 1969) e Ivan Lendl (1986, 1987).
A ottobre disputa l'ATP 500 di Pechino dove, raggiungendo la finale, riesce a strappare la prima posizione mondiale a Novak Djokovic che, tuttavia, si imporrà in 2 set nell'ultimo atto del torneo. Dopo oltre due anni, torna quindi in vetta al ranking mondiale da dove era stato scalzato dallo stesso Djokovic. Torna alle ATP World Tour Finals di Londra, che aveva saltato l'anno precedente a causa dell'infortunio al ginocchio. Grazie alle vittorie nei primi due match nel round robin, ai danni di Ferrer e Wawrinka, ha la certezza matematica di chiudere l'anno da nº 1 del mondo per la terza volta in carriera dopo il 2008 e il 2010. In semifinale affronta Roger Federer, nella 32ª edizione del "classico", battendolo per 7-5, 6-3. Nella sua seconda finale in carriera al Masters affronta l'altro grande rivale Novak Djokovic, che questa volta lo sconfigge 6-3, 6-4, impedendogli di conquistare uno dei pochi grandi trofei ancora assenti dalla sua bacheca.
Nel 2013 conquista 10 titoli, guadagnando 14.570.935 dollari di soli premi, nuovo record assoluto, e chiude la stagione in vetta al ranking ATP.
Nel 2014 fa registrare la prima vittoria in assoluto nel torneo di Doha grazie al successo in finale su Gaël Monfils per 6-1, 65-7, 6-2. Negli Australian Open Nadal raggiunge la finale con Wawrinka, ma, vittima di un infortunio alla schiena, non può opporre resistenza al tennista elvetico che per la prima volta vince in una prova dello Slam.
Si aggiudica Rio de Janeiro e dopo 9 finali consecutive, è eliminato da Montecarlo per opera del connazionale David Ferrer, che non lo batteva sulla terra da 10 anni. Nei mesi successivi ottiene il Masters 1000 di Madrid e il Roland Garros (batte Novak Djokovic in finale per 3-6, 7-5, 6-2, 6-4), conquistando il nono Roland Garros e il 14º titolo del Grande Slam con cui eguaglia i successi di Pete Sampras.A Wimbledon Nick Kyrgios lo elimina agli ottavi con il punteggio di 7-65, 5-7, 7-65, 6-3. Un infortunio al polso gli fa saltare la stagione sul cemento (inclusi gli US Open) e rientrato in campo è colto da un attacco di appendicite che gli preclude il rendimento negli ultimi tornei dell'anno: salta anche le ATP Finals per sottoporsi il 3 novembre a un intervento di appendicectomia. Termina anticipatamente la stagione al nº 3 della classifica mondiale.
La stagione ha inizio con una vittoria nel doppio dell'ATP 250 di Doha in coppia con Juan Mónaco, battendo gli austriaci Philipp Oswald e Julian Knowle. Agli Australian Open, Tomáš Berdych lo esclude dal torneo con il punteggio di 6-2, 6-0, 7-6. Nel corso della stagione vince i titoli di Buenos Aires, Stoccarda e Amburgo, unico titolo sulla terra rossa della stagione: al Roland Garros esce per mano di Djokovic ai quarti di finale (5-7 3-6 1-6) e a Wimbledon è eliminato dal tedesco Dustin Brown (5-7, 6-3, 4-6, 4-6).
Agli US Open, Fabio Fognini sconfigge lo spagnolo con il punteggio di 6-3, 6-4, 4-6, 3-6, 4-6: è l'unica sconfitta subita in carriera da Nadal in un torneo del Grande Slam dopo essere stato in vantaggio di due set. Alle ATP World Tour Finals è testa di serie nº 5. Imbattuto nel suo girone, giunge in semifinale dove incontra per la 46ª volta Novak Djokovic dal quale viene sconfitto con un doppio 6-3. Conclude la stagione peggiore della sua carriera al nº 5 della classifica mondiale, superando Berdych, ma senza aver vinto nessun titolo del Grande Slam e nessun Masters 1000 (prima volta dal 2004).
Comincia la stagione cambiando modello di racchetta e passando a un tipo di attrezzo simile al prototipo sperimentato nel 2015 al torneo di Montecarlo.
Debutta come testa di serie nº 5 agli Australian Open ma perde clamorosamente, per la prima volta in carriera al primo turno di questo torneo e per la seconda all'esordio in uno Slam, per mano del connazionale Fernando Verdasco, in 5 set, dopo 4 ore e 41 minuti di match. Durante la stagione sulla terra rossa, s'impone a Monte Carlo e Barcellona, ritirandosi al terzo turno del Roland Garros.
Dopo il ritiro in Francia, Nadal annuncia la sua mancata partecipazione ai tornei del Queen's e di Wimbledon, cui fa seguito la cancellazione dalla Rogers Cup. Conferma, invece, la presenza ai Giochi Olimpici di Rio 2016 (dove sarà portabandiera della nazionale spagnola) sia in singolare sia in doppio, in coppia con Marc López. Decide invece di non prendere parte alla prova di doppio misto, dove era iscritto con Garbiñe Muguruza, a causa della stanchezza accumulata nelle altre due specialità. Battendo il brasiliano Thomaz Bellucci nei quarti di finale del singolare, Nadal centra la vittoria numero 800 in carriera, diventando l'ottavo giocatore della storia a raggiungere tale traguardo. Il 12 agosto insieme a Marc López vince la medaglia d'oro nel doppio maschile, battendo in finale i romeni Florin Mergea e Horia Tec?u, divenendo così il primo tennista della storia a conquistare i quattro i titoli del Grande Slam, la Coppa Davis e l'oro olimpico sia in singolare sia in doppio. Nella semifinale del singolare viene sconfitto dall'argentino Juan Martin del Potro, nell'incontro più spettacolare dell'Olimpiade, dopo 3 ore di gioco, per 7-5, 4-6, 6-7.
Agli US Open esce agli ottavi di finale per mano del giovane francese Lucas Pouille, chiudendo anticipatamente la stagione con soli 2 titoli in bacheca.
Per la prima volta dal 2004 Nadal non figura tra i primi 5 giocatori del mondo alla fine dell'anno (9).
2017: la rinascita, 10º Roland Garros, 3º US Open e ritorno al numero 1 del mondo
Il 2017 è l'anno della sua rinascita tennistica. Comincia conquistando nuovamente il classico torneo d'esibizione di Abu Dhabi, dove batte in finale il belga David Goffin per 6-4, 7-6, diventando il giocatore più vincente della storia del torneo (4 volte: 2010, 2011, 2016, 2017). Agli Australian Open raggiunge la finale contro Federer, perdendo al quinto set (4-6, 6-3, 1-6, 6-3, 3-6). A Miami gioca la sua partita numero mille in carriera, undicesimo tennista a raggiungere questo traguardo.Sulla terra rossa s'impone a Monte-Carlo, Barcellona (primo tennista a giocare su un campo a lui intitolato), Madrid e al Roland Garros, battendo Wawrinka e tornando a vincere uno Slam dopo tre anni.
La sua stagione sull'erba parte con il forfait all'ATP 500 di Londra, con l'obbiettivo di recuperare al meglio la condizione fisica in vista del torneo di Wimbledon, dove perde clamorosamente negli ottavi di finale in cinque set contro Gilles Müller (3-6, 4-6, 6-3, 6-4, 13-15). Durante la Rogers Cup torna al primo posto nel ranking ATP a distanza di tre anni. Agli US Open sconfigge Kevin Anderson per 6-3, 6-3, 6-4 in finale, conquistando il suo terzo US Open. Nella parte finale della stagione, vince anche Laver Cup (con il "Team Europe") e China Open, poi si ritira dalle Finals, complice anche l'infortunio al ginocchio destro.
Con 6 titoli vinti divisi in 2 Slam, 2 Masters 1000 e 2 ATP 500, chiude una delle stagioni migliori della sua carriera.
Prende parte agli Australian Open: nel corso del torneo si assicura il primo posto nel ranking ATP, pur ritirandosi ai quarti di finale contro Cili? sul punteggio di 6-3, 3-6, 7-6, 2-6, 0-2 a favore del croato. Il periodo di recupero lo costringe a saltare i primi Masters 1000 della stagione e a cedere la prima posizione a Federer. Il 2 aprile torna al primo posto per la quinta volta, primo nella storia a riuscirci.
La stagione sul rosso segna il ritorno di Nadal nel circuito ATP dopo due mesi e mezzo di stop: vince a Monte Carlo, Barcellona e Roma, mentre a Madrid stabilisce il record di set vinti consecutivamente su una singola superficie, 50, record assoluto nella storia del tennis (supera McEnroe).Torna al Roland Garros da grande favorito per la vittoria del torneo e conferma i pronostici sconfiggendo Thiem in finale (6-4, 6-3, 6-2): l'undicesimo Roland Garros vinto (Slam numero 17 in carriera) gli consente di eguagliare Margaret Smith Court (11 volte vincitrice dell'Australian Open) per maggior numero di vittorie in un unico torneo Slam. A Wimbledon è fermato in semifinale da Djokovic dopo cinque ore (4-6 6-3 69-7- 6-3 8-10). Successivamente si aggiudica la Rogers Cup di Toronto e si ritira per infortunio durante la semifinale degli US Open dopo aver perso i primi due set contro Del Potro (63-7, 2-6).Ulteriori accertamenti evidenziano una lesione al tendine rotuleo destro, che lo tiene fuori per un mese, costringendolo a rinunciare alla semifinale di Coppa Davis contro la Francia, oltre che all'ATP 500 di Pechino e al Masters 1000 di Shanghai, programmando il suo rientro al 1000 di Parigi-Bercy, dove dà forfait a causa di un fastidio all'addome. Dal 5 novembre, perde lo scettro di nº 1 del ranking ATP, scendendo alla seconda posizione. La presenza di un frammento nell'articolazione della caviglia destra gli impedisce di disputare le ATP Finals di Londra, e lo costringe a sottoporsi a un immediato intervento chirurgico di rimozione. Conclude la stagione in anticipo al secondo posto del ranking mondiale.
Il nuovo anno si apre con la partecipazione alla tradizionale esibizione di Abu Dhabi, dove è alla ricerca del quinto sigillo, ma dopo essere stato sconfitto in semifinale da Kevin Anderson, dà forfait sia alla finale per il terzo e quarto posto e sia al torneo 250 di Brisbane, rimandando così agli Australian Open il suo rientro nelle competizioni ufficiali dopo oltre quattro mesi di stop.
Proprio agli Australian Open giunge in finale senza perdere un set ma nell'atto conclusivo si arrende in tre set al nº 1 del mondo Novak Djokovic per 3-6, 2-6, 3-6.
Dopo qualche settimana di pausa partecipa all'ATP 500 di Acapulco dove viene sconfitto al secondo turno da Nick Kyrgios al tie-break del set decisivo, dopo aver mancato tre match-point.
Al Masters 1000 di Indian Wells, giunge in semifinale senza perdere un set ma un infortunio al ginocchio destro rimediato nei quarti contro Karen Kachanov costringe a non disputare la semifinale contro Roger Federer e a non prendere parte al Masters 1000 di Miami.
Dopo qualche settimana di stop, Nadal torna alle competizioni al Master 1000 di Montecarlo, battendo sempre in due set Roberto Bautista-Agut, Grigor Dimitrov e Guido Pella, prima di arrendersi in semifinale a Fabio Fognini con il punteggio di 2-6, 4-6, in una partita che lo stesso campione spagnolo definirà una delle peggiori degli ultimi quindici anni sulla terra battuta. Con questa sconfitta, il numero 1 d’Italia mette fine alle striscia positiva di 18 vittorie consecutive di Nadal nel principato. Sfuma così il sogno di una dodicesima coppa.
Si presenta al 500 di Barcellona in condizioni fisiche e mentali non buone. Tuttavia riesce ad eliminare al turno d'esordio Leonardo Mayer in tre faticosi set (6-7,6-4,6-2). Negli ottavi, contro David Ferrer, vince in due set (6-3,6-3) il suo sessantesimo incontro in questo torneo, accedendo così ai quarti di finale, dove con un doppio 7-5 elimina il tedesco Jan-Lennard Struff; in semifinale si arrende per 6-4, 6-4 a Dominic Thiem, che diventa il secondo giocatore al mondo ad averlo sconfitto almeno quattro volte sulla terra rossa.
Al Masters 1000 di Madrid si ferma in semifinale, dove subisce in tre set la prima sconfitta in carriera contro Stefanos Tsitsipas. Agli Internazionali d'Italia, conquista il suo primo titolo in stagione aggiudicandosi il torneo per la nona volta. Giunge in finale senza perdere un set eliminando nei primi tre turni Jérémy Chardy, Nikoloz Basilashvili e Fernando Verdasco. In semifinale supera Stefanos Tsitsipas vendicando la sconfitta della settimana precedente. Nell'atto conclusivo si impone sul nº 1 del mondo Novak Djokovic con il punteggio di 6-0, 4-6, 6-1. Con l’affermazione sulla terra degli internazionali, Nadal riesce a portarsi a quota 34 Masters 1000 vinti in carriera, staccando proprio Djokovic che la settimana prima lo aveva raggiunto imponendosi nella capitale spagnola.
Nei primi due turni del Roland Garros supera Yannick Hanfmann e Yannick Maden, entrambi in tre set, mentre nei sedicesimi, opposto a David Goffin, cede il primo set del suo torneo. Negli ottavi contro Juan Ignacio Londero ottiene, in tre set, la sua vittoria nº 90 nel torneo. Nei quarti di finale concede soltanto cinque giochi a Kei Nishikori, nº 7 del mondo. In semifinale, dopo oltre cinque anni, riesce a superare Roger Federer, nº 3 del mondo, ottenendo la sesta vittoria su altrettante sfide nello Slam parigino. Il 9 Giugno in finale trionfa, come 12 mesi prima, su Dominic Thiem, nº 4 del mondo, stavolta in quattro set, per 6–3, 5–7, 6–1, 6-1, conquistando il suo 18o torneo del Grande Slam e diventando il primo tennista di entrambi i sessi della storia a vincere per 12 volte lo stesso Major.
A Wimbledon giunge in semifinale per la settima volta. Al primo turno supera Y?ichi Sugita in tre set e nel secondo Nick Kyrgios, in quattro. Nei sedicesimi concede sette giochi a Jo-Wilfried Tsonga, uno in più di quelli conquistati da Joao Sousa, che sconfigge negli ottavi di finale con un triplo 6-2 nella sua vittoria nº 52 a Wimbledon, grazie alla quale scavalca Bjorn Borg, fermo a 51 successi. Nei quarti di finale elimina Sam Querrey con il punteggio di 7-5, 6-2, 6-2. In semifinale subisce la 16a sconfitta in carriera (la terza sull'erba) contro Roger Federer, in quattro set (63-7, 6-1, 3-6, 4-6).
A Montréal difende il titolo conquistato l'anno precedente conquistando per la quinta volta il torneo canadese, suo 35o Masters 1000 in carriera (record assoluto). Nei sedicesimi elimina Daniel Evans in due set e negli ottavi sconfigge sempre in due partite Guido Pella. Nei quarti perde l'unico set del torneo, contro Fabio Fognini che supera in rimonta. Non disputa la semifinale beneficiando del forfait di Gaël Monfils e nell'atto conclusivo trionfa su Daniil Medvedev in due set. La settimana successiva rinuncia a disputare il Masters 1000 di Cincinnati, per preservarsi in vista degli US Open.
Nadal e Djokovic hanno disputato 54 incontri tra loro a partire dal 2006, con un bilancio di 28 vittorie a 26 in favore del serbo.La prima rivalità dell'era Open per numero di incontri disputati ha caratterizzato soprattutto la seconda parte della carriera dei due giocatori, dalla stagione 2009 in poi, quando si affrontarono per la prima volta nella finale di un torneo del Grande Slam, agli US Open. Eppure, l'ATP la considerava già la terza rivalità più intensa del decennio 2000-2009.
Sulla terra battuta il bilancio è favorevole a Nadal: 17-7; sull'erba è di parità: 2-2; mentre sul cemento è favorevole al serbo: 19-7.I due giocatori hanno disputato fra loro 8 finali dello Slam, di cui ben 4 consecutive (record), fra cui si ricorda in particolare la finale degli Australian Open 2012, durata 5 ore e 53 minuti e vinta da Djokovic per 5-7, 6-4, 6-2, 65-7, 7-5, la più lunga finale di sempre in uno Slam e una delle più belle partite della storia.Il bilancio delle finali Slam è di 4 successi ciascuno, mentre quello complessivo nei Major è di 9-6 per Nadal. I due hanno disputato anche una semifinale olimpica nel 2008, vinta da Nadal. Oltre alle 8 finali Slam, si sono affrontati in altre 18 finali, con il seguente bilancio: 1 finale ATP Finals vinta da Djokovic, 13 finali Masters 1000 (7-6 Djokovic), 2 finali ATP 500 (2-0 Djokovic) e 2 finali ATP 250 (1-1). Nei tornei Masters 1000 si sono affrontati 28 volte, con 16 vittorie di Djokovic e 12 di Nadal.La semifinale di Wimbledon 2018, vinta da Djokovic per 6-4, 3-6, 7-69, 3-6, 10-8 e durata 5 ore e 15 minuti, è la seconda semifinale più lunga della storia di Wimbledon, dopo l'altra della stessa edizione del torneo vinta in 5 set da Kevin Anderson su John Isner e durata 6 ore e 36 minuti.
Nadal e Federer hanno disputato 40 incontri tra loro a partire dal 2004, con un bilancio di 24 vittorie a 16 in favore dello spagnolo.
Molti critici considerano la loro rivalità come la più accesa nella storia del tennis, sebbene vada ricordato che alla forte rivalità corrisponde una grande amicizia fuori dai campi.Il loro dominio è stato senza precedenti: fra il 2005 e il 2010 si sono aggiudicati 21 tornei dello Slam su 24 (87,5%, 12-9 per Federer) e 31 tornei Masters Series/Masters 1000 su 54 disputati (57,4%, 18-13 per Nadal), hanno occupato i primi due posti del ranking mondiale per 271 settimane su 313 senza mai perdere il nº 1, e terminato le sei stagioni sempre al primo e secondo posto.Sono gli unici due uomini nell'era Open ad aver disputato l'uno contro l'altro 9 finali del Grande Slam; Nadal è uscito vincitore in 6 casi, 4 volte sulla terra rossa del Roland Garros, una a Wimbledon e una all'Australian Open. Le altre cinque sfide a livello di Grande Slam (tutte semifinali) vedono un bilancio di 4-1 in favore di Nadal.La loro finale di Wimbledon 2008 è considerata da molti esperti come la più bella partita di tennis di tutti i tempi.La finale degli Australian Open 2009, vinta da Nadal al quinto set, viene definita da Federer come la migliore partita che i due abbiano giocato uno contro l'altro.L'incontro più lungo disputato tra i due giocatori è la finale degli Internazionali d'Italia 2006, vinta da Nadal al tie-break del quinto set, durata 5 ore, 5 minuti e 52 secondi.Sulla terra battuta il bilancio è di 14 vittorie a 2 in favore di Nadal; sull'erba è di 3-1 per Federer; sul cemento outdoor prevale lo spagnolo per 8-6, mentre lo svizzero conduce per 5-1 sul cemento indoor.Oltre alle 9 finali Slam, si sono affrontati in altre 15 finali, con il seguente bilancio: 1 finale ATP Finals vinta da Federer, 12 finali Masters 1000 (7-5 Nadal), 2 finali ATP 500 (1-1). Nei tornei Masters 1000 si sono affrontati 19 volte, con 12 vittorie di Nadal e 7 di Federer.
Lo stile di gioco di Rafael Nadal è quello di un forte difensore, caratterizzato da colpi aggressivi, potenti e carichi di topspin, tirati da dietro la linea di fondo. Per rendere efficace questo stile, lo spagnolo necessita di doti fisiche notevolissime: velocità sia nella corsa che nel gioco di gambe, potenza muscolare, tenuta, equilibrio. Grazie a queste caratteristiche, e alla capacità di colpire bene anche in corsa, Nadal è in grado di effettuare recuperi impressionanti, e di arrivare a tirare un vincente pur partendo da posizioni di difesa. Per conquistargli un punto occorrono, soprattutto sulla terra battuta, diversi colpi vincenti consecutivi, ed è necessario mantenere al minimo il numero di errori: Nadal infatti è in grado di sostenere lunghissimi scambi da fondo campo commettendo pochi errori non forzati, e questo gli permette di ottenere molti punti grazie agli errori non forzati degli avversari.
Nadal è in grado di giocare una drop volley molto efficace, anche grazie alla rapida rotazione impressa alla palla; molto spesso infatti questo colpo si trasforma in un vincente. Vista la sua attitudine difensiva, lo spagnolo non utilizza spesso il gioco di volo, sebbene, come hanno notato diversi commentatori (fra i quali John McEnroe), esegua molto bene le volée; questo è stato infatti uno dei fattori che hanno contribuito alle sue due vittorie e tre finali sull'erba di Wimbledon. Nadal, solitamente, è più forte nelle volée di rovescio, nonostante abbia una buona sensibilità anche in quella di diritto.
Il dritto è probabilmente il suo colpo migliore, e viene effettuato utilizzando una presa western. Il colpo è caratterizzato da un movimento molto ampio del braccio, che resta completamente disteso, e del busto. Le gambe sono ben distanziate fra loro, in modo da offrire una base più ampia da cui colpire la palla. Il movimento della racchetta è di quasi 360º: il suo braccio sinistro, dopo il colpo, prosegue nel movimento fino a portare la racchetta al di sopra della spalla destra (tradizionalmente il braccio dovrebbe avvolgersi intorno al busto). Ma la caratteristica sicuramente più importante nel diritto di Nadal è l'esasperato topspin impresso alla palla dalla racchetta, molto maggiore di quello utilizzato da tutti i suoi contemporanei. Uno studioso di tennis di San Francisco, John Yandell, ha utilizzato una telecamera ad alta velocità e un software apposito per misurare il numero di rivoluzioni effettuate da una pallina da tennis colpita a piena potenza da Nadal: «I primi tennisti su cui abbiamo effettuato la misura sono stati Sampras e Agassi. Questi colpivano di diritto imprimendo una rotazione compresa fra 1800 e 1900 giri al minuto. Anche Federer colpisce con una grande rotazione, giusto? 2700 giri al minuto. Bene, abbiamo misurato un dritto di Nadal a 4900 giri al minuto. La sua media era di 3200.» Il diritto di Nadal a volte non è troppo profondo, tuttavia il topspin compensa completamente questo problema, facendo rimbalzare molto più alta la palla, e impedendo all'avversario di aggredire come potrebbe una palla troppo corta. Nonostante i colpi in top siano predominanti, lo spagnolo può anche effettuare un diritto più profondo e piatto, che di solito utilizza come vincente; prima si predispone però con i piedi ben allargati e paralleli alla linea di fondo, per poter ruotare ed esprimere la massima forza possibile; in questo modo la palla raggiunge, e a volte supera, i 175 km/h.
Il rovescio, soprattutto quello incrociato, è un colpo sul quale lo spagnolo ha lavorato molto, fino a renderlo uno dei propri colpi migliori. Lo esegue a due mani: la mano dominante (la sinistra) utilizza una presa Continental, mentre la destra una semi-western, che facilita, come per il diritto, l'utilizzo del topspin. Nel rovescio bimane, la maggior parte del colpo viene eseguita dalla mano non dominante, che nel caso di Nadal è la destra. Tuttavia lo spagnolo è mancino solo nel tennis (nei suoi giovanissimi esordi colpiva dritto e rovescio entrambi a due mani), dunque questo gli fornisce un buon vantaggio, visto che gli permette di avere un buon controllo sulla palla, oltre che di imprimere una grande potenza. Riesce dunque a conferire alla palla una buona velocità e a trovare, a volte, angoli molto stretti che spesso diventano colpi vincenti. Pochi giocatori hanno una forza sufficiente negli addominali per essere così aggressivi da una posizione prettamente difensiva. Il difetto principale del suo rovescio bimane è, ovviamente, l'impossibilità di conferire rotazione all'indietro alla palla. Tuttavia Nadal ha imparato ad utilizzare il rovescio in back ad una mano, che impiega ormai molto spesso soprattutto sulle superfici veloci, dove questo colpo facilita di molto la gestione delle palle basse.
Il suo servizio è caratterizzato da un movimento molto semplice, su cui lo spagnolo ha lavorato e sta ancora lavorando, con ottimi risultati. La velocità della sua prima di servizio è aumentata da circa 159 km/h del 2003 fino ai 185 km/h del 2008, arrivando a superare nel 2010 i 210 km/h. Nadal è in grado di mantenere un'alta percentuale di prime, posizionate strategicamente. Per la seconda, invece, utilizza un colpo mancino in slice che si scontra con il rovescio destro degli avversari; in generale punta comunque ad ottenere un vantaggio strategico dal servizio, piuttosto che raccogliere punti diretti: dal punto di vista degli ace infatti Nadal è rimasto a lungo più debole rispetto a molti altri giocatori del circuito. Durante gli US Open 2010 lo spagnolo ha dimostrato di riuscire ad ottenere risultati molto migliori con questo colpo cambiando la catena cinetica del colpo e non l'impugnatura come molti credono, tale lavoro è stato possibile grazie a Oscar Borras che fin dall'inizio della stagione 2010 fu inserito nello staff di Nadal; l'enorme mole di lavoro sul servizio dello spagnolo durante tutto l'arco della stagione ha portato molti punti gratuiti risparmiando così molte energie, il picco per l'appunto lo raggiunse al torneo di Flushing Meadows, arrivando a toccare velocità di punta molto elevate (fino a 217 km/h). Dopo quel torneo tuttavia Nadal ha preferito servire a velocità minori, per evitare un abbassamento della percentuale di prime di servizio e per mantenere più facilmente il controllo del gioco.Un altro punto chiave del suo gioco sono la sua tenuta mentale e il suo approccio strategico alla partita. Nadal non perde mai fiducia indipendentemente dal punteggio, e questo gli permette di restare sempre concentrato per vincere ogni singolo punto: spesso in questo modo può recuperare da situazioni di momentaneo svantaggio. Lo spagnolo riesce a gestire in maniera strategica tutte le variabili esterne alla partita, come la superficie di gioco o le condizioni meteo. Quando gioca sulla terra, ad esempio, Nadal si muove circa 2-3 metri dietro la linea di fondo, mentre sull'erba o sul cemento si sposta molto più avanti, colpendo proprio all'altezza della linea, o anche da dentro il campo. Inoltre è capace di adattarsi alle tattiche e al gioco di chi ha di fronte, trovandone i punti deboli e sfruttandoli a proprio vantaggio; il suo diritto mancino in top, ad esempio, serve anche a mettere in difficoltà gli avversari sul lato del rovescio, che è il tallone di Achille di molti tennisti..
Ad esempio, nella sua autobiografia ha dichiarato che contro Federer preferisce insistere costantemente sul suo rovescio con lo scopo di renderlo innocuo da quella zona di campo, anche quando potrebbe piazzare un colpo vincente dalla parte del dritto. La difficoltà nel batterlo (alcuni esperti dicono il più difficile che ci sia mai stato da battere, in particolare sulla terra rossa), deriva proprio dal fatto che con la sua concentrazione e la sua forza mentale (probabilmente ineguagliata nella storia del tennis), Nadal impone ai suoi avversari di giocare ogni singolo punto del match senza cali di tensione e di spinta.
Sebbene all'inizio fosse considerato soltanto uno specialista della terra battuta, Nadal ha a poco a poco dimostrato di essere estremamente competitivo su tutte le superfici, diventando il primo giocatore della storia a detenere contemporaneamente (per due volte) tre titoli dello Slam su erba, cemento e terra, e vincendo 8 Masters1000, 3 Slam e la medaglia d'oro olimpica sul cemento. Alcuni tuttavia si stanno interrogando sulla possibile durata della sua carriera che, a causa del suo stile di gioco molto dispendioso, potrebbe essere interrotta prematuramente dagli infortuni. Nel 2009, ad esempio, una tendinite alle ginocchia ha causato l'eliminazione prematura dello spagnolo dal Roland Garros, e il suo forfait ai Championships di Wimbledon. Lo stesso Nadal ha ammesso che giocare molto sul cemento è usurante, e ha più volte richiesto che il calendario dell'ATP venga modificato, riducendo il numero di tornei e aumentando le settimane di riposo.
La rivista Forbes ha stimato i guadagni di Nadal dovuti agli sponsor in 25 milioni di dollari nel 2011, facendone il 16º sportivo più pagato del mondo. Lo spagnolo è inoltre classificato quinto sportivo più influente del mondo nella graduatoria dell'agenzia Bloomberg, in base alla sua popolarità e all'affluenza di pubblico alle sue partite. Il tennista è ambasciatore mondiale della Kia Motors, ed è più volte apparso nelle loro pubblicità. Nadal ha anche un contratto di sponsorizzazione con la Universal DVD.Lo sponsor di vestiario e scarpe di Nadal è la Nike; il suo nome ha caratterizzato una linea di canottiere abbinate a pantaloni pinocchietto. Per la stagione 2009, Nadal ha adottato sui campi da tennis un abbigliamento più classico, anche perché incoraggiato dalla Nike. L'azienda riteneva infatti che un aggiornamento del suo aspetto fosse d'obbligo, in modo da rispecchiare meglio il suo status di numero 1 del mondo, e da associare lo spagnolo ad uno stile che, sebbene meno unico di quello precedente da "pirata", avrebbe potuto essere imitato più facilmente dai consumatori.Ai tornei di Abu Dhabi e Doha, Nadal ha partecipato indossando una maglietta polo disegnata appositamente per lui dalla Nike, assieme a dei pantaloncini corti tagliati sopra il ginocchio. Questo stile è stato adottato a partire dagli Australian Open 2009. Nadal indossa le scarpe Nike Air CourtBallistec 3.3, cambiando spesso modello nel corso della stagione, ma che in comune hanno il soprannome "Rafa" scritto sulla parte posteriore della scarpa destra, e il logo stilizzato del toro su quella sinistra.Nel 2010, l'orologiaio di lusso Richard Mille ha annunciato di aver sviluppato un nuovo orologio da polso ultra-leggero in collaborazione con Nadal, chiamato Richard Mille RM027 Tourbillon. In titanio e litio, è valutato 525 000 \. Il tennista è stato coinvolto nel design e nel testing dell'orologio, e l'ha indossato in tutti i tornei a partire dal Roland Garros 2010, come previsto da un contratto di sponsorizzazione. A partire dal 2011, lo spagnolo viene scelto da Giorgio Armani come testimonial mondiale per le linee Emporio Armani Underwear e Armani Jeans. Nello stesso anno ha inoltre firmato un contratto triennale con Bacardi per una campagna sul bere responsabile chiamata Champions drink responsibly; l'azienda ha realizzato per questo un nuovo drink analcolico, il Rafa Berry Smash. Nel giugno 2012 Nadal è diventato ambasciatore della room online di PokerStars, e partecipa a campagne pubblicitarie ed eventi di beneficenza come membro del Team PokerStars SportStars, assieme ad altri nomi dello sport come Gianluigi Buffon e Boris Becker.La racchetta di Nadal è una Babolat AeroPro Drive, in grafite e tungsteno con un piatto corde ampio di 100 pollici quadrati e un peso, nella versione di serie, di 300 grammi senza le corde. Il manico è di misura L2 da 4 pollici e 1/4. Nella stagione 2010 è stata ridipinta per essere uguale alla linea AeroPro Drive GT in commercio, e dal 2012 la testa della racchetta è stata resa più pesante per aumentare l'efficacia dei colpi. Lo spagnolo ha utilizzato nel corso del 2010 le corde Duralast 15L, per poi passare alle corde sintetiche nere monofilamento in copoliestere Babolat RPM Blast a sezione esagonale; il reticolo prevede 16 passaggi in verticale e 19 in orizzontale. Le sue racchette sono di solito incordate con una tensione di 25 kg, indipendentemente dalla superficie su cui gioca.Nel 2015 avviene un altro cambiamento molto importante riguardo alla racchetta: infatti è passato da una normale Babolat Aeropro Drive GT ad una racchetta "tecnologica", la nuova Babolat Aeropro Drive Play, una racchetta che dispone di un sensore inserito all'interno del manico e che si connette tramite Bluetooth sul proprio smartphone dove registra ed elabora ogni aspetto del gioco. La struttura della racchetta è simile a quella che ha utilizzato negli anni 2013-2014.
Nel 2016 Nadal cambia completamente il modello della racchetta precedente, passando da una normale Babolat Aeropro Drive Play alla Babolat Pure Aero Play. Questa racchetta presenta alcune differenze: il suo peso è di 320 g (più pesante rispetto alla normale Aeropro Drive che pesa circa 300 g), e soprattutto dispone della tecnologia FSI (Frame String Interaction), che ha aumentato la distanza tra le corde orizzontali così da poter conferire alla racchetta una maggior presa sulla palla ed uno spin più efficace, oltre ad una maggiore profondità e maggior potenza nei colpi.
Nella seguente tabella vengono elencati i primi cinque tennisti per numero di sfide contro Nadal. È indicato il numero degli incontri totali disputati contro ciascun avversario, il bilancio globale e per superficie.
ATP Player of the Year (4): 2008, 2010, 2013, 2017ATP Most Improved Player of the Year (1): 2005ATP Comeback Player of the Year (1): 2013ATP Stefan Edberg's Sportsmanship Award (2): 2010, 2018ATP Arthur Ashe Humanitarian of the Year (1): 2011ITF World Champion (3): 2008, 2010, 2017Laureus Sportsman of the Year (1): 2011Laureus World Comeback of the Year (1): 2014
Rafael Nadal e John Carlin, Rafa, la mia storia, Sperling & Kupfer, 2011. ISBN 978-88-200-5114-3.Ray Giubilo, Enzo Anderloni, Cristian Sonzogni, Il re della terra, Edisport Edizioni SPA, 2011. ISBN 978-88-88593-30-2.Tom Oldfield, Rafael Nadal (in inglese), Trafalgar Square, 2010. ISBN 978-1-84454-949-8.Peter Bodo, The Clay Ran Red: Roger Federer vs. Rafael Nadal at Roland Garros (in inglese), Diversion Books, 2010. ISBN 978-0-9845151-3-4.L. Jon Wertheim, Strokes of genius (in inglese), Houghton Mifflin Harcourt, 2009. ISBN 978-0-547-23280-5.Jaume Pujol-Galceran e Manel Serras, Rafael Nadal: Cronica de un fenomeno (in spagnolo), Rba Libros, 2009. ISBN 978-84-9867-514-6.Jaume Pujol-Galceran e Manel Serras, Rafael Nadal: Maître sur terre (in francese), L'Équipe Editions, 2008. ISBN 978-2-916400-39-6.
Rivalità Federer-NadalRivalità Djokovic-NadalStatistiche e record di Rafael Nadal
 Wikinotizie contiene l'articolo Olimpiadi 2008, Tennis: medaglia d'oro nell'individuale per Rafael Nadal, 17 agosto 2008

Don Raffaele Marchesi (Magione, 25 febbraio 1810 – Firenze, 8 luglio 1871) è stato un presbitero, insegnante, scrittore ed educatore italiano.
Fu un sacerdote impegnato nella costituzione delle scuole notturne, destinate all'emancipazione sociale delle classi popolari perugine dell'Ottocento.
Grazie alla sua attività di insegnante, Marchesi comprese le gravi difficoltà sociali e culturali delle classi popolari e tentò di conciliare il cattolicesimo con l'ideale liberale di emancipazione sociale attraverso l'istruzione.
La sua azione educativa ebbe come tema centrale l'idea di un'istruzione rivolta a tutti, con lo scopo di formare uomini liberi e membri attivi della società.
Raffaele Marchesi nasce a Magione, in provincia di Perugia, nel 1810 da una famiglia di umili origini.
I suoi genitori, Vincenzo Marchesi e Marianna Marioni, si dedicavano alla cura della terra e del bestiame nella campagna circostante .
La prima istruzione gli viene impartita dal parroco di Magione don Giuseppe Petroni, che si adopera per farlo entrare nel Seminario di Perugia, dove viene ammesso all'età di dodici anni.
Tra il 1831 e il 1832 Marchesi approfondisce la sua formazione iscrivendosi, come studente, presso l'Università pontificia di Perugia.
Il 1 giugno 1833 viene ordinato diacono e il 21 settembre dello stesso anno riceve la consacrazione presbiteriale per mano del vescovo Carlo Filesio Cittadini. 
Il Marchesi, diventato sacerdote all'età di ventitré anni, fu nominato con dispensa «super defectu canonicae aetatis». Tale permesso permane per soli cinque mesi, fino al compimento dei ventiquattro anni .
Nel novembre del 1833 il vescovo Cittadini gli affida il compito di insegnare arte retorica presso il seminario. 
Marchesi inizia il lavoro di docente, dedicandosi alla realizzazione di una riforma dell'insegnamento per le discipline letterarie. 
In linea con le idee di altri ecclesiastici italiani a lui contemporanei, tenta di conciliare l'istruzione ecclesiastica tradizionale con le moderne correnti di pensiero letterario.
Nel 1839 a causa delle sue posizioni liberali, dei suoi metodi e dei contenuti da lui trattati nella formazione degli ecclesiastici, viene sollevato dall'incarico.
Lasciato il ruolo di docente si dedica allo studio delle opere di Marco Tullio Cicerone e intraprende una collaborazione con la rivista culturale Giornale scientifico letterario di Perugia, diventandone co-direttore.
Con una delibera del consiglio comunale del 17 gennaio 1843 è reintegrato come insegnante e gli viene assegnata la docenza per la cattedra di Lettere nel locale Ginnasio.
Nel suo progetto di riforma introduce l'insegnamento di storia e geografia. Inoltre, l'abate opera una differenziazione nell'istruzione: da una parte volta verso un orientamento universitario, dall'altra indirizzata al mondo dei mestieri.
Il 16 gennaio 1846 è incaricato del ruolo di bibliotecario presso la Pontificia Università degli Studi di Perugia. 
In questo periodo, inizia ad interessarsi all'istruzione delle classi sociali meno abbienti, istituendo a Perugia le scuole notturne sul modello di quelle romane.
Le prime vengono aperte, tra il 1846 e il 1848, nei quattro rioni cittadini di Porta Sant'Angelo, Porta di Santa Susanna, Porta Sole e Porta San Pietro.
Nell'agosto del 1848 nasce il Circolo Popolare di Perugia, luogo d'incontro di orientamento politico liberale, mazziniano e repubblicano.
Spinto dai suoi ideali patriottici, Marchesi aderisce al Circolo ricoprendo la carica di presidente della prima commissione. Nello stesso anno si arruola nelle milizie italiane come cappellano, partecipando attivamente alla Prima guerra d'indipendenza contro l'Austria.
Con la restaurazione del governo pontificio, papa Pio IX lo scomunica e lo destituisce dagli incarichi di insegnante e bibliotecario, a causa del suo impegno in favore della Repubblica Romana. 
Alcuni mesi dopo, per mezzo dell'intervento del vescovo Pecci, viene reintegrato nel ministero sacerdotale. Ritiratosi a vita privata, approfondisce gli studi umanistici pur mantenendo rapporti con gli esponenti dei circoli eruditi perugini .
Marchesi ricopre il ruolo di deputato ed esaminatore scolastico nel Comune di Magione nel 1850, occupandosi della stesura delle norme relative all’insegnamento e all’organizzazione delle scuole nella città.
Nel 1853 pubblica gli Studi sopra i libri della Repubblica di M. Tullio Cicerone, nel 1854 Il Cambio di Perugia: considerazioni storico-artistiche e nel 1856 Delle Orazioni scelte di M. Tullio Cicerone .
Durante la primavera del 1857 riceve l'incarico di curare le note illustrative dell’Album Monumentale del viaggio di Pio IX nella Provincia di Perugia. 
In seguito all'Unità d'Italia, si occupa della raccolta di poesie Eletta di camelie in cui vengono esaltati il Re e il Tricolore .
Nel settembre dello stesso anno, ispirandosi al progetto educativo elaborato fin dal 1848, riuscì a concretizzare l’apertura del primo asilo di infanzia a Perugia, inaugura il primo asilo d'infanzia a Perugia, il Santa Croce, sostenendo e finanziando questo nuovo servizio.
Nel 1864 si impegna nell’istituzione di una società di mutuo soccorso fra gli insegnanti dell'Umbria con sede a Perugia, divenendone Presidente.
Durante l'epidemia di colera che colpisce Magione nel 1865, organizza una raccolta di fondi per portare aiuto alle famiglie colpite dall’epidemia .
Nella figura di Marchesi si conciliano la missione sacerdotale, il ruolo di insegnante, di studioso e lo spirito patriottico. 
L’abate si occupò principalmente del ruolo svolto dall’istruzione seminariale nell’Ottocento e, in particolare, rivolse la sua attenzione all’educazione delle classi popolari della città di Perugia e del suo contado.
Prima da studente e poi da professore, Marchesi si scontra subito con l'organizzazione statica e tradizionale riservata all'istruzione in ambito seminariale .
I contenuti dell'insegnamento in seminario vertevano sullo studio del latino, del greco, della filosofia e della teologia. Molte discipline, tra le quali la storia, la geografia, l’insegnamento dei classici e della lingua italiana, erano bandite.
Inoltre, il metodo utilizzato dagli insegnanti era totalmente avulso dal contesto storico e culturale dell’epoca. 
In contrasto con questi metodi, l'abate magionese auspicava una vera e propria riforma letteraria dell’istruzione seminariale che doveva essere modernizzata. 
Ottenuta la cattedra di retorica, Marchesi si impegna in questo progetto, tentando di attuare una riforma dell'insegnamento delle discipline letterarie, con lo scopo di incoraggiare un confronto tra la tradizionale istruzione ecclesiastica e le correnti letterarie moderne. 
Questa iniziativa aveva trovato spazio anche in altre parti d’Italia, dove molti ecclesiastici avevano introdotto, pur tra mille difficoltà, un insegnamento più in linea con i tempi per la formazione del clero.
A causa delle sue idee liberali, l’esperienza di insegnante di Marchesi ha breve durata e, in seguito alla revoca dell’incarico, l’abate si dedica allo studio di Cicerone e collabora con il Giornale scientifico letterario di Perugia nel ruolo di co-direttore.
Archeologia, chimica, chirurgia e letteratura sono le tematiche principali della rivista, assieme all’elenco delle novità bibliografiche italiane.
Grazie a questa collaborazione, Marchesi viene a contatto con il pensiero di intellettuali e pedagogisti dell’epoca, in particolare Nicolò Tommaseo e Raffaello Lambruschini.
Quando, nel 1842, Marchesi ottiene una cattedra ginnasiale a Perugia, tenta nuovamente di concretizzare la sua riforma dell’istruzione. 
Nei suoi scritti di questo periodo viene sistematizzato il suo progetto, basato sull’importanza di educare al ragionamento e all’approfondimento e sull’abbandono dei programmi di studio tradizionali.
Dopo aver messo in pratica la sua riforma del Ginnasio, l’abate si rivolge all’istruzione popolare perugina. 
Durante l’insegnamento, comprende la grave arretratezza delle classi popolari e affida all’istruzione, intesa come progresso e sviluppo, il compito di elevare il popolo agli ideali patriottici di libertà ed emancipazione. 
Nella sua pedagogia del fare, Marchesi comprende l’importanza sociale di un’istruzione rivolta a tutti che ha il compito di formare uomini liberi e membri attivi della società.
Questa iniziativa, descritta nel 1848 ne L’educazione liberale, acquista anche una valenza politica, collegandosi agli altri tentativi italiani di istruzione popolare, volti a formare la nuova società nazionale post unitaria.  
In contrasto con la Curia Romana e con i Gesuiti perugini, nel 1846, Marchesi apre le prime scuole notturne a Perugia, destinate ad accogliere le classi meno abbienti della società, ispirandosi al pensiero del protestante Robert Owen.
Alla memoria dello storico Filippo Villani eletto segretario del Comune di Perugia, Roma, Tipografia Salviucci, 1842
Alla memoria di Domenico Secondi, Minor Conventuali, Arcivescovo di Bostra, Roma, Tipografia Salviucci, 1842
Elogio funebre di Monsignor Giacomo Baglioni Oddi uditore della S. Rota: per le esequie solenni celebrate in Perugia, nella chiesa del RR. PP. Agostiniani, Roma, Tipografia Salviucci, 1845
Alla memoria del parroco Vincenzo Giammaroni, discorso letto nel giorno delle esequie celebrate il 2 settembre 1845 nella chiesa di S. Lucia, Roma, Tipografia Salviucci, 1845
Omaggio di pubblica ammirazione e gratitudine all'esimio sacro oratore Padre Alessandro Gavazzi Barnabita, Roma, Tipografia Salviucci, 1845
La Trasimenide di Matteo Dell'Isola con volgarizzamento e note per opera dell'ab. Raffaele Marchesi, Roma, Tipografia Vincenzo Bartelli, 1846
Parole per la premiazione degli artigianelli alunni delle scuole notturne di Perugia, Roma, Tipografia Vincenzo Bartelli, 1847
I militi della Quarta Compagnia del Primo Battaglione della Civica Perugina al loro capitano sig. Pasquale Ticchioni il giorno delle sue sposalizie con la signora Emilia Pucci, Roma, Tipografia Vincenzo Bartelli, 1848
I lavori di architettura e pittura della chiesa del Carmine di Perugia, Perugia, Tipografia Vagnini, 1856
I lavori di architettura e pittura della chiesa del Carmine di Perugia compendiosamente descritti per l'auspicatissima venuta di Pio IX Pont. Ott. Mass., Perugia, Tipografia Santucci, 1857
Album monumentale del viaggio di Pio IX Pont. Mas. nella Provincia di Perugia, Perugia, Tipografia Bartelli, 1857
Del saggio dato il 5 novembre 1857 dagli alunni dell'Istituto Agrario Bianchi in Perugia, Perugia, Tipografia Vagnini, 1857
Il Cambio di Perugia ovvero i monumenti di arte che appartengono a questo Collegio pubblicati in fotografia con illustrazioni dell'Ab. Raffaele Marchesi voltate in francese dal Conte Averardo Montesperelli, Perugia, Tipografia Bartelli, 1859
Parole nella premiazione ai giovani allievi delle scuole notturne di Perugia, Perugia, Tipografia Vincenzo Bartelli, 1861
Angelo Pandolfini. Ammonimenti a fanciulla che va a marito, Perugia, Tipografia Vincenzo Santucci, 1869
Alla memoria del Barone Pompeo Danzetta perugino. Tributo d'onore, Perugia, Tipografia Santucci, 1870
In morte del conte Alessandro Baldeschi Eugeni patrizio perugino Gran Croce dell'Ordine Piano, Perugia, Tipografia G. Boncompagni e Comp., 1870
 Luciano Taborchi, Raffaele Marchesi, un prete scomodo : il maestro, il letterato, il patriota nella Perugia risorgimentale, Soprintendenza archivistica e bibliografica dell'Umbria e delle Marche, 2016, ISBN 978-88-95436-53-1.
 Mario Tosti, Raffaele Marchesi, in Dizionario biografico degli italiani, vol. 69, Roma, Istituto dell'Enciclopedia Italiana, 2007. URL consultato il 14-02-2017.
Emilia Formiggini Santamaria, L'istruzione popolare nello Stato Pontificio: (1824-1870), Bologna, Modena, A. F. Formiggini, 1909. (ISBN non esistente)
Dina Bertoni Jovine, Storia della scuola popolare in Italia, Torino, Einaudi, 1954. (ISBN non esistente)
Luigi Bonazzi , Storia di Perugia dalle origini al 1860, Città di Castello, Unione Arti grafiche, 1959, voll. 2. (ISBN non esistente)
Averardo Montesperelli, Perugia nel Risorgimento: 1830-1860, Perugia, N. Simonelli, 1959. (ISBN non esistente)
Alberto Grohmann, Città e territorio tra medioevo ed età moderna (Perugia, secc. XIII - XVI), Perugia, Volumnia, 1981. (ISBN non esistente)
Bracco F., Erminia Irace (a cura di), La memoria e l’immagine. Aspetti della cultura umbra tra Otto e Novecento, in Renato Covino e Giampaolo Gallo (a cura di), Storia d’Italia. Le Regioni dall’Unità ad oggi. L’Umbria, Torino, Einaudi, 1989. ISBN 88-06116-45-2
Cecchini G., Relazione sulle condizioni dell'istruzione primaria nella provincia dell'Umbria durante l'anno scolastico 1861-62, in Antonio Mencarelli, Mente e cuore: scuola elementare e istruzione popolare in Umbria tra Ottocento e Novecento, Napoli, Edizioni scientifiche italiane, 1993. ISBN 88-71047-06-0
Gaetano Bonetta, Storia della scuola e delle istituzioni educative: scuola e processi formativi in Italia dal 18. al 20. Secolo, Firenze, Giunti, 1997. ISBN 88-09212-57-6
Maria Lupi, Il clero a Perugia durante l'episcopato di Gioacchino Pecci, 1846-1878, tra Stato pontificio e Stato unitario, Roma, Herder editrice e libreria, 1998. ISBN 88-85876-30-7
Monica Calzolari, Elvira Grantaliano, Lo Stato pontificio tra rivoluzione e restaurazione: istituzioni e archivi, 1798-1870, Roma, Archivio di Stato, 2003. (ISBN non esistente)
Il raffreddore comune, o più semplicemente raffreddore, è una rinofaringite acuta infettiva virale causata solitamente da rhinovirus. È un'affezione infettiva delle prime vie respiratorie e in particolare del naso e della gola, generalmente non grave; i suoi sintomi comprendono starnuti, produzione abbondante di muco, congestione nasale, catarro e mal di gola, tosse, mal di testa e sensazione di stanchezza. Si tratta della malattia umana più comune: infetta gli adulti in media 2-4 volte l'anno, e i ragazzi in età scolare fino a 12 volte l'anno; in talune popolazioni non è raro incontrare tassi di infezione superiori a 3 all'anno per persona.
Il raffreddore comune è distinto dall'influenza, che è un'infezione virale più seria del tratto respiratorio, caratterizzata dall'insorgenza di ulteriori sintomi quali un rapido innalzamento della temperatura, brividi di freddo, dolori muscolari. Per quanto il raffreddore comune in sé non sia generalmente rischioso per la vita del paziente, le sue complicazioni, quali per esempio la polmonite, possono esserlo.
La malattia ha colpito l'uomo fin dall'antichità, anche se la causa del raffreddore comune è stata identificata solo nel 1950. I sintomi e il trattamento sono descritti nel papiro egiziano Ebers, il più antico testo di medicina esistente, scritto prima del XVI secolo a.C.. Nel medioevo, la religiosa Ildegarda di Bingen (1098-1179) consigliava l'assunzione di Tanacetum vulgare nelle zuppe, nelle torte o con la carne, per curare tosse e raffreddore.
Il nome "raffreddore comune" è entrato in uso, a partire dal XVI secolo, per la somiglianza tra i suoi sintomi e quelli dell'esposizione al freddo.
Nel 1946 nel Regno Unito fu istituita dal Medical research council la Common cold unit (CCU) che nel 1956 scoprì il rhinovirus come agente eziologico del raffreddore. Nel 1970 la CCU dimostrò che il trattamento con interferone durante la fase di incubazione dell'infezione da rhinovirus protegge dalla malattia, ma nessun trattamento pratico è stato sviluppato. L'unità è stata chiusa nel 1989, due anni dopo aver messo a punto l'utilizzo di compresse di gluconato di zinco per la profilassi e per il trattamento del raffreddore da rhinovirus. Questo fu il solo trattamento di successo proposto nella storia del gruppo.
Il raffreddore comune è la malattia umana più frequente e colpisce tutte le popolazioni a livello mondiale: i National Institutes of Health statunitensi stimano che ogni anno circa un miliardo di persone se ne ammali; i bambini e i genitori, oltre al personale scolastico, presentano un rischio di infezione più elevato, probabilmente a causa dell'elevata densità di popolazione delle scuole e della facilità di trasmissione tra membri della stessa famiglia. La stagionalità delle epidemie, concentrate nella stagione invernale nelle aree temperate e durante le stagioni piovose nelle zone tropicali, si può giustificare dall'affollamento dei luoghi chiusi che favorisce la trasmissione dei patogeni e l'umidità dell'aria che facilita la sopravvivenza dei virus; tuttavia non tutti i virus del raffreddore presentano la stessa stagionalità: i coronavirus sono più frequenti in inverno, a differenza dei rhinovirus che si presentano maggiormente nella tarda primavera.
Gli adulti hanno in genere da due a cinque infezioni ogni anno, mentre i bambini possono arrivare ad averne da sei a dieci (fino a dodici raffreddori all'anno per i bambini in età scolare); l'incidenza che si registra in inverno, durante i picchi epidemici, può arrivare fino a 6-7 episodi ogni 1000 persone al giorno. I tassi di infezioni sintomatiche aumentano negli anziani, a causa di un indebolimento del sistema immunitario.
Secondo i dati dell'Organizzazione mondiale della sanità, nei paesi in via di sviluppo le infezioni da raffreddore comune sono complicate dalle infezioni batteriche più frequentemente rispetto ai paesi industrializzati.
L'impatto economico del raffreddore comune non è ben compreso in gran parte del mondo: negli Stati Uniti porta a 75-100 milioni di visite mediche ogni anno, che si stima costino 7,7 miliardi di dollari; gli statunitensi spendono 2,9 miliardi di dollari per farmaci da banco, e altri 400 milioni per farmaci su prescrizione per il sollievo dei sintomi; più di un terzo delle persone che hanno fatto ricorso a un medico ha ricevuto una prescrizione di antibiotici, che però può comportare il fenomeno della resistenza. Si stima che circa 22-189 milioni di giorni di scuola vengano persi ogni anno a causa del raffreddore; come risultato, i genitori perdono 126 milioni di giorni lavorativi per rimanere a casa a occuparsi dei propri figli. Questo va aggiunto ai 150 milioni di giornate lavorative perse dai dipendenti che soffrono per un raffreddore, portando l'impatto economico totale a una perdita superiore ai 20 miliardi di dollari l'anno: ciò rappresenta il 40% del tempo lavorativo perso in totale negli Stati Uniti.
Il raffreddore comune è un'infezione virale del tratto respiratorio superiore. Il virus più comunemente responsabile è il rhinovirus (30-80% dei casi), un genere di Picornaviridae con 99 sierotipi noti; fra gli altri agenti eziologici virali vi sono il coronavirus (10-15%) e le Orthomyxoviridae (5-15%), virus parainfluenzali umani, il virus respiratorio sinciziale umano, l'adenovirus, l'enterovirus e il metapneumovirus. Sono noti in totale oltre 200 virus associati al raffreddore, e spesso nell'infezione è coinvolta più di una specie virale.
Il virus del raffreddore comune si trasmette tipicamente attraverso goccioline presenti nell'aria (aerosol), tramite il contatto diretto con oggetti o secrezioni nasali infette. Non è ancora stato stabilito quale sia tra queste vie quella di primaria importanza. I virus possono sopravvivere per periodi prolungati nell'ambiente e possono essere raccolti sulle mani delle persone e successivamente portati verso gli occhi o il naso, dove poi l'infezione può realizzarsi. La trasmissione è facilitata dalla vicinanza di molti bambini, caratterizzati da deboli difese immunitarie e da una scarsa igiene, che si verifica negli asili nido e nelle scuole; una volta contratta la malattia in questi ambienti, i bambini la possono trasmettere, a casa, agli altri membri della famiglia.Per quanto riguarda i viaggi in aereo, non vi è alcuna prova che il ricircolo dell'aria durante i voli con passeggeri conduca alla trasmissione del virus, tuttavia le persone sedute in prossimità degli impianti sembrano essere a maggior rischio. I raffreddori causati da Rhinovirus risultano più contagiosi durante i primi tre giorni dalla comparsa dei sintomi.
Tradizionalmente vi è la teoria che un raffreddore possa essere preso in seguito a una prolungata esposizione al freddo, alla pioggia o a condizioni atmosferiche invernali; da ciò la malattia ha preso il nome. Se il ruolo del raffreddamento del corpo sia un fattore di rischio per il raffreddore comune è un aspetto controverso. Alcuni dei virus che causano il raffreddore comune sono stagionali e si presentano più frequentemente durante le stagioni fredde o umide; alcuni credono che questo sia dovuto principalmente a un aumento del tempo trascorso al chiuso, specialmente per i bambini che ritornano a scuola, tuttavia può anche essere correlato a cambiamenti nel sistema respiratorio che si traducono in una maggiore suscettibilità: la bassa umidità aumenta la possibilità di trasmissione virale, permettendo alle goccioline virali di disperdersi più lontano dalla fonte di contagio e di restare in sospensione nell'aria più a lungo. A sostegno della comune esperienza, che vorrebbe l'esistenza di un legame tra il freddo e l'insorgenza del raffreddore, depongono recenti studi che suggeriscono la possibilità di una diminuzione della risposta immunitaria al rhinovirus in presenza di basse temperature.
L'immunità di branco, generata da una precedente esposizione al virus del raffreddore, svolge un ruolo importante nel limitare la diffusione virale. Ciò si è potuto osservare nelle popolazioni più giovani che presentano maggiori tassi di infezioni respiratorie. Un sistema immunitario scarsamente efficiente è inoltre un fattore di rischio per la malattia. Anche la scarsità di sonno e la malnutrizione sono stati associati a un maggior rischio di sviluppare infezioni dopo esposizione al Rhinovirus; si ritiene che ciò dipenda dai loro effetti sulla funzionalità immunitaria.Una causa della malattia ben accertata è lo stress; infatti molti sintomi del raffreddore si verificano due o tre giorni dopo eventi emotivamente importanti, il tempo di ritardo nella comparsa dei sintomi è dovuto al fatto che il focolaio dell'infezione è preceduto da un corrispondente periodo di incubazione.
Si ritiene che i sintomi del raffreddore comune siano principalmente correlati alla risposta immunitaria al virus. Il meccanismo di questa risposta è virus-specifica. Ad esempio, il Rhinovirus è tipicamente acquisito tramite contatto diretto; esso si lega al recettore umano ICAM-1 attraverso dei meccanismi sconosciuti per poi innescare il rilascio di mediatori infiammatori. Questi sono poi la causa dei sintomi e generalmente non sono correlati ai danni all'epitelio nasale. Il virus respiratorio sinciziale (RSV) invece viene contratto sia tramite contatto diretto, sia per inalazione di goccioline presenti nell'aria. Si replica poi nel naso e nella faringe prima di diffondersi nel tratto respiratorio inferiore, ma non causa danni all'epitelio. Il virus parainfluenzale umano produce tipicamente un'infiammazione del naso, della gola e dei bronchi. Nei bambini, quando riguarda la trachea, può produrre croup per via della piccola dimensione delle vie aeree.
Eventuali complicazioni gravi, se si verificano, riguardano solitamente persone molto anziane, bambini piccoli e coloro che hanno un sistema immunitario poco efficiente o sono immunocompromessi. In taluni casi possono verificarsi infezioni batteriche secondarie con conseguenti sinusite, faringite, polmonite, bronchite e otite. Si stima che si verifichino sinusiti nell'8% dei casi e infezioni all'orecchio nel 30%.Nei soggetti già affetti da patologie a carico dell'apparato respiratorio, quali ad esempio asma e broncopatie croniche ostruttive (che comprendono l'enfisema polmonare e la bronchite cronica), il raffreddore comune può aumentarne i sintomi, peggiorando le condizioni generali del paziente.
I sintomi tipici del raffreddore comprendono tosse, rinorrea, congestione nasale e odinofagia, talvolta accompagnati a dolori muscolari, affaticamento, cefalea e perdita di appetito. Alcuni virus che causano il raffreddore comune possono anche portare a infezioni asintomatiche. Il mal di gola è presente in circa il 40% dei casi e la tosse nel 50%, mentre il dolore muscolare si verifica in circa la metà delle infezioni.Negli adulti, la febbre non è generalmente presente, ma è comune nei neonati e nei bambini piccoli. La tosse è di solito lieve rispetto all'influenza. Mentre la presenza di tosse e febbre negli adulti indica una maggiore probabilità di influenza, vi è generalmente una grande somiglianza tra queste due condizioni. Il colore dell'espettorato o delle secrezioni nasali può variare dal giallo al verde e non presentare all'analisi microscopica la classe di agenti che ha causato l'infezione.Il raffreddore solitamente esordisce con stanchezza, infreddolimento, starnuti e mal di testa, seguiti in un paio di giorni da rinorrea e tosse. I sintomi tipici hanno il loro massimo due o tre giorni dopo l'insorgenza dell'infezione e di solito si risolvono in sette-dieci giorni, ma in alcuni casi possono permanere fino a tre settimane. Nei bambini, la tosse dura più di dieci giorni nel 35-40% dei casi e si protrae per più di 25 giorni nel 10%.
La distinzione tra le diverse infezioni virali del tratto respiratorio superiore è basata sulla localizzazione dei sintomi. Il raffreddore comune colpisce principalmente il naso, a differenza della faringite e della bronchite che coinvolgono solitamente le vie aeree inferiori. Tuttavia, può esserci una significativa sovrapposizione e più aree possono essere coinvolte. Il raffreddore comune è spesso definito come la presenza di infiammazione nasale correlata a un variabile coinvolgimento delle vie aeree inferiori. L'autodiagnosi è frequente. L'isolamento del vero agente virale in questione è raramente eseguito e non è in genere possibile identificare il tipo di virus attraverso i sintomi.
Attualmente non esistono farmaci o altri rimedi che siano stati definitivamente dimostrati capaci di ridurre la durata dell'infezione. Il trattamento comprende quindi esclusivamente un approccio sintomatico. Misure utili possono essere il riposo, l'assunzione di liquidi per mantenere l'idratazione e gargarismi con acqua salata calda. Gran parte del beneficio del trattamento è comunque attribuibile all'effetto placebo.
I trattamenti che aiutano ad alleviare i sintomi includono l'assunzione di semplici analgesici e antipiretici come l'ibuprofene e il paracetamolo. È stato provato che i medicinali contro la tosse non sono più efficaci degli analgesici semplici e non sono raccomandati per l'uso nei bambini a causa della scarsa efficacia e per i loro potenziali effetti collaterali. Nel 2009, il Canada ha limitato l'utilizzo dei farmaci da banco per la tosse e il raffreddore nei bambini al di sotto dei sei anni, per via delle preoccupazioni riguardanti i possibili rischi e i non provati benefici. L'abuso di destrometorfano, un farmaco da banco per la tosse, ha portato al suo divieto in un certo numero di paesi.Negli adulti, la rinorrea può essere ridotta grazie all'assunzione di antistaminici di prima generazione. Tuttavia, il loro uso è associato a effetti indesiderati quali la sonnolenza. Gli antistaminici di seconda generazione, invece, non sembrano essere efficaci. I decongestionanti come la pseudoefedrina risultano essere utili, mentre gli spray nasali a base di ipratropio possono ridurre la rinorrea ma sono poco attivi sulla congestione nasale.
Gli antibiotici non hanno alcun effetto contro le infezioni virali e quindi non hanno alcuna efficacia contro i virus che causano il raffreddore comune. Tuttavia essi sono ancora frequentemente prescritti. Ciò avviene per vari motivi quali le aspettative dei pazienti, il desiderio dei medici di "fare qualcosa" e la difficoltà di escludere eventuali complicazioni che potrebbero essere sensibili agli antibiotici. Non vi sono farmaci antivirali efficaci per il trattamento causale del raffreddore comune, anche se alcune ricerche preliminari hanno dimostrato benefici per alcune molecole.
Esistono molti trattamenti alternativi utilizzabili per il raffreddore comune, ma non vi sono sufficienti prove scientifiche per sostenerne l'uso della maggior parte di questi. Ad esempio, al 2010 non vi sono abbastanza evidenze per consigliare o sconsigliare il miele o l'irrigazione nasale. Uno studio ha suggerito che lo zinco, se preso entro 24 ore dalla comparsa dei primi sintomi, riduce la durata e la gravità del raffreddore comune nelle persone sane. A causa delle differenze notevoli tra i diversi studi, ulteriori ricerche si rendono necessarie per stabilire come e quando lo zinco può essere efficace. L'effetto della vitamina C sul raffreddore comune, nonostante le ampie ricerche, appare deludente, con l'esclusione di alcune e limitate circostanze. Le prove circa l'utilità delle piante del genere Echinacea sono incoerenti.
L'unica misura potenzialmente efficace per prevenire la diffusione del virus del raffreddore è l'adozione di precauzioni fisiche. Queste precauzioni comprendono in primo luogo il lavaggio delle mani e l'uso di mascherine protettive. In ambiente sanitario sono preferibilmente da utilizzare camici e guanti monouso. La quarantena non è una strategia attuabile poiché la malattia è molto diffusa e i sintomi non sono specifici. Allo stesso modo la vaccinazione non è facilmente attuabile, poiché vi sono moltissimi virus responsabili della malattia che oltretutto mutano rapidamente. Lo sviluppo di un vaccino ampiamente efficace è quindi molto difficoltoso.Lavarsi regolarmente le mani sembra essere efficace nel ridurre la trasmissione del virus del raffreddore, soprattutto tra i bambini. L'aggiunta di prodotti disinfettanti antivirali e antibatterici nel lavaggio mostra una certa utilità. Indossare mascherine protettive quando intorno vi sono persone infettate è una strategia ritenuta efficace. Tuttavia non vi sono prove sufficienti per ritenere che mantenere una maggiore distanza tra i soggetti sia un buon metodo di prevenzione. L'assunzione di dosi supplementari di zinco può essere efficace per ridurre il tasso di raffreddori. Invece la vitamina C non riduce il rischio o la gravità del raffreddore comune, anche se può ridurne la durata.
(EN) Stephen J. Bender, Teaching Health Science: Elementary and Middle School, Jones & Bartlett Learning, 1997,  pp. 160–, ISBN 978-0-7637-0256-4.
(EN) Carol Green-Hernandez, Joanne K. Singleton, Daniel Z. Aronzon, Primary Care Pediatrics, Lippincott Williams & Wilkins, 1º febbraio 2001,  pp. 330–, ISBN 978-0-7817-2008-3.
(EN) Robert B. Taylor, Family Medicine: Principles and Practice, Springer, 23 settembre 2002,  pp. 336–, ISBN 978-0-387-95400-4.
(EN) Terry Allan Hicks, The Common Cold, Marshall Cavendish, 31 gennaio 2006, ISBN 978-0-7614-1913-6.
(EN) Richard A. Helms, David J. Quan, Textbook of Therapeutics: Drug And Disease Management, Lippincott Williams & Wilkins, 2006,  pp. 1882–, ISBN 978-0-7817-5734-8.
(EN) Virginia Poole Arcangelo, Andrew M. Peterson, Pharmacotherapeutics For Advanced Practice: A Practical Approach, Lippincott Williams & Wilkins, 2006,  pp. 297–, ISBN 978-0-7817-5784-3.
(EN) Walter Siegenthaler, Differential Diagnosis in Internal Medicine: From Symptom to Diagnosis, Thieme, 26 maggio 2007,  pp. 139–, ISBN 978-1-58890-551-2.
(EN) Ronald Eccles, Olaf F. Weber, Common Cold, Springer, 2009, ISBN 978-3-7643-9912-2.
(EN) Arie J. Zuckerman, Principles and Practice of Clinical Virology, John Wiley & Sons, 12 marzo 2009, ISBN 978-0-470-74139-9.
 Raffreddore comune, su thes.bncf.firenze.sbn.it, Biblioteca Nazionale Centrale di Firenze. 
(EN) Raffreddore comune, su Enciclopedia Britannica, Encyclopædia Britannica, Inc. 
(EN) www.cdc.gov - Centers for Disease Control and Prevention - 4420 documenti sul raffreddore comune al 24 12 2012, su cdc.gov.