
La storia di Verona trae le sue origini nella fondazione del primo nucleo abitativo sul colle San Pietro, risalente probabilmente al Neolitico, per giungere sino ai giorni nostri: le testimonianze di una storia così antica e ricca sono visibili nei monumenti, per le strade e le piazze, perfino nel sottosuolo, dove emergono le rovine ed i manufatti delle antiche civiltà preistoriche ma specialmente romane. Fu soprattutto durante la dominazione romana che Verona prosperò sino a diventare una delle più importanti città del nord Italia, statuto che mantenne anche dopo la caduta dell'impero romano, quando la città venne più volte elevata a capitale di regni romano-barbarici.
Nel Basso Medioevo Verona divenne un Libero Comune, spesso sconvolto da sanguinose lotte tra le famiglie guelfe e ghibelline: le prime capeggiate dai Sambonifacio, le seconde dai Montecchi prima, e dagli Scaligeri poi; questi ultimi furono gli attori principali della storia veronese per due secoli e proprio sotto la loro guida vi fu l'indolore passaggio da Comune a Signoria. Nel 1388 la cittadina scaligera perse la propria indipendenza per finire soggiogata dai Visconti prima, e dai Carraresi poi; già nel 1405 vi fu però la dedizione di Verona a Venezia, che amministrò la città fino alla sua caduta nel 1797, momento dal quale si susseguirono le dominazioni francesi e austriache. Verona divenne parte del neonato Regno d'Italia solo nel 1866, a seguito della disastrosa terza guerra d'indipendenza italiana.
Verona sorse in un luogo, il colle San Pietro, la cui scelta fu naturale, poiché presentava (e presenta) condizioni naturali favorevoli: la collina era facilmente difendibile da attacchi esterni; le rive dell'Adige potevano essere pericolose, poiché il fiume esponeva le zone circostanti a piene annuali; il colle si trovava alla conclusione della val d'Adige, la principale via di comunicazione con le popolazioni del nord Europa, ma oltre a questa passavano anche altre importanti strade preistoriche.
Già nel neolitico si ha la probabile presenza di un villaggio presso la zona meridionale di colle San Pietro, lungo il corso dell'Adige, poiché si tratta di uno dei pochi punti guadabili del fiume, e da lì si possono raggiungere velocemente le sicure colline circostanti (ricche, tra l'altro, di numerosi reperti preistorici, che ne confermano l'antropizzazione). Verso la fine del neolitico (dunque sul finire del IV millennio a.C.) migrarono dalla Francia meridionale numerosi gruppi nomadi che si stanziarono nel luogo dove oggi si trova castel San Pietro (sull'omonimo colle), dove crebbe il primo villaggio di capanne in pietra, al sicuro dalle annuali esondazioni dell'Adige.Fin dai primi secoli del IV millennio a.C. si diffuse la cultura dei vasi a bocca quadrata, con uno stile geometrico e lineare, che si sarebbe poi evoluto in uno stile meandro-spiralico.Quella del colle San Pietro è quindi un'area ricca di reperti, nella quale sono stati trovati addirittura i resti delle case che formavano l'antico villaggio: alcune fosse interpretate come strutture e case seminterrate, tipiche della Lessinia. Il villaggio col tempo si ingrandì, e vide lo stanziamento di varie popolazioni, come gli abitanti terramare nell'età del bronzo. Sempre sul colle, durante l'età del ferro, proliferarono le civiltà protostoriche.
Il Veneto venne risparmiato dall'occupazione delle popolazioni galliche, che a varie ondate da ovest occuparono la pianura padana, ma vi furono comunque stretti rapporti tra Paleoveneti e Galli. A Verona la situazione era diversa perché i Galli Cenomani giunsero sino al corso dell'Adige: nella zona veronese, infatti, sono stati trovati manufatti retici o comunque legati alla cultura celtica, e molto probabilmente il villaggio fu abitato insieme dai Cenomani e dai Paleoveneti.Gli storici latini hanno accreditato a Euganei, Reti, Paleoveneti, Etruschi o Galli Cenomani le origini di Verona: lo storico Polibio afferma che ai suoi tempi (II secolo a.C.) era ancora numerosa l'etnia venetica tra la popolazione della città, ed infatti la presenza veneta è ben documentata, in particolare presso il colle San Pietro, e su questa sua affermazione si basa l'ipotesi della fondazione veneta; l'ipotesi della fondazione da parte dei Reti e insieme degli Euganei è stata invece formulata da Plinio il Vecchio (dei primi tra l'altro la presenza è accertata dai numerosi ritrovamenti nel territorio veronese delle loro ceramiche); quella dei Galli Cenomani fu invece sostenuta da Tito Livio.
La zona di Verona, prima della latinizzazione, era popolata dai Paleoveneti e dai Galli Cenomani: più forte a Verona era sicuramente le presenza paleoveneta, testimoniata da numerosi reperti appartenenti a quel popolo. La cispadania era abitata nel III secolo a.C. da numerose popolazioni bellicose, e i Romani si rivolsero, per ottenere aiuto, ai Paleoveneti, poiché li ritenevano consanguinei: questa credenza era frutto di una leggenda che vedeva Antenore e gli Eneti, tra i pochi sopravvissuti alla guerra di Troia, cacciati dalla loro terra, e giunti dopo un lungo viaggio nell'alto Adriatico, nella regione corrispondente grosso modo al Veneto odierno, dove cacciarono gli Euganei. Lo stesso Catone afferma che Venetos Troiana stirpe ortos.I primi contatti fra Roma e Verona sono documentati intorno al III secolo a.C.: vi furono subito rapporti di amicizia ed alleanza (già nel 283 a.C. il senato romano strinse un patto con i Paleoveneti ed i Galli Cenomani per rallentare l'invasione gallica). Probabilmente ci furono contatti più anticamente, a partire dal 390 a.C.: infatti, quando i Galli di Brenno invasero la stessa Roma, forse grazie ad un'azione diversiva dei Paleoveneti i Galli potrebbero essere stati costretti a venire a patti con i Romani.Nel 225 a.C. i Romani mandarono ambasciatori presso i Paleoveneti ed i Galli Cenomani per stringere un'alleanza contro i Galli Boi e gli Insubri, che minacciavano le frontiere romane. Dati i rapporti amichevoli, i Galli Cenomani concessero ai Romani l'erezione di un piccolo presidio in cima a Colle san Pietro, da cui controllare la zona. Ancora durante la seconda guerra punica i Galli Cenomani ed i Paleoveneti aiutarono i Romani, mentre tutte le altre popolazioni galliche si erano schierati con Cartagine. Al termine della guerra, per poter completare la sottomissione della Gallia cisalpina (Galli e Liguri non accettavano la supremazia romana) Roma cominciò una vera e propria guerra di conquista, sempre sostenuta da questi due popoli.
Nel 174 a.C., a seguito della sottomissione della Gallia Cisalpina e dell'inizio di un nuovo periodo di colonizzazione della pianura Padana, cominciò a rivelarsi la grande importanza strategica di Verona. Il senato romano, infatti, richiese a Cenomani e Paleoveneti l'ampliamento del castrum fortificato, mentre coloni romani e popolazioni indigene ponevano le basi per l'edificazione di una nuova città all'interno dell'ansa dell'Adige. Alla conclusione della terza guerra punica passavano ormai da Verona vie di comunicazione vitali come la via Postumia, che partiva da Genova e giungeva ad Aquileia attraverso la pianura Padana.
È probabile che in questo momento storico i Paleoveneti fossero legati ai Romani tramite amicitia, diversamente dai Galli transpadani legati a Roma dal foedus: questo legame era utilizzato soprattutto negli stati ellenistici, e prevedeva la neutralità, che poteva diventare alleanza solo in via eccezionaleVerona rimase alleata di Roma anche tra la fine del II e l'inizio del I secolo a.C. contro gli invasori Teutoni e Cimbri, da non confondere (come fecero gli storici rinascimentali) con gli Tzimber del XIII secolo che ripopolarono la Lessinia nel basso Medioevo.
Il diritto latino venne esteso alla Gallia cisalpina (concessa dal Senato Romano nell'89 a.C., in seguito alla Guerra Sociale) tramite la Lex Pompeia de Transpadanis, proposta dal console Pompeo Strabone; i centri preesistenti, fra cui Verona, divennero perciò delle colonie latine fittizie (cioè senza una vera e propria deduzione, né l'invio di coloni). È di questo periodo lo sviluppo della città tramite un impianto pianificato nell'ansa dell'Adige.
Grazie a Cesare, Verona ottenne nel 49 a.C. (al pari del resto della Gallia Transpadana) la cittadinanza romana e, tramite Lex Roscia, le venne attribuito il rango di municipium e concesso un agro di ben 3.700 km² (oggi la provincia di Verona ha un territorio di 3.121 km²). Il municipio poté quindi fregiarsi del nome di Res publica Veronensium.Durante il periodo repubblicano Verona fu raramente coinvolta in modo diretto nel terribile e sanguinoso periodo delle guerre civili (49-31 a.C.); ciò aiutò il suo sviluppo e la sua economia, che andò a rafforzarsi principalmente nella coltivazione di vite ed olivo, nell'allevamento di cavalli (che aveva origine dalla tradizione paleoveneta) ed ovini e nella produzione di lana. Ebbero inoltre uno forte sviluppo l'artigianato ed il commercio. In questo periodo la città, ormai spostata nell'ansa dell'Adige, cominciò ad ingrandirsi ed ammodernarsi. Furono costruiti due nuovi ponti in luogo del guado: il Ponte Pietra (costruito quasi sicuramente nel luogo di un preesistente ponte in legno, poiché estraneo al regolare tessuto della città), ed il Postumio, sul quale passava l'omonima via.
Sotto l'Impero di Augusto Verona divenne un nodo strategico ancora più importante, poiché fu utilizzata come base temporanea per le legioni, in particolare dopo la conquista della Rezia e della Vindelicia (15 a.C.). E proprio l'accresciuta importanza della val d'Adige, quale collegamento con il nord Europa, ed in virtù dell'importanza strategica di Verona, permise la costruzione della via Claudia Augusta, che da Ostiglia (dove arrivava un'altra strada da Roma) portava fino al passo del Brennero e quindi nell'attuale Austria. Augusto provvide a risistemare la penisola tramite la suddivisione in undici regiones; Verona venne quindi incorporata nella Regio X Venetia et Histria, che includeva Galli Cenomani, Reti, Euganei, Veneti, Carni ed Istri.Durante questo periodo Verona fu interessata da un notevole afflusso di ricchezza che portò ad un ulteriore sviluppo della città: vennero erette le terme e il teatro ai piedi del colle San Pietro. Nel periodo dell'imperatore Claudio venne costruita la via Claudia Augusta, la via Gallica (che giungeva da Mediolanum e si immetteva nella via Postumia e nel Vicum Veronensium), e furono risistemate anche altre strade.
Con l'inizio della dinastia Flavia si interruppe per Verona il lungo periodo di pace, in particolare a causa della guerra tra Vitellio e Vespasiano: quest'ultimo scelse la città come fortezza, perché attorniata da campi aperti, in cui poteva utilizzare la cavalleria; inoltre, essendo una colonia ricca e importante, la sua conquista venne utilizzata a fini propagandistici. Siccome la città stava ormai crescendo fuori dalla cinta muraria, venne costruito un vallo intorno alla città, oltre a far scavare l'Adigetto (un lungo fossato, utilizzato anche nel Medioevo) a sud della città. Verona era un luogo strategico per Vespasiano poiché da lì avrebbe potuto bloccare le discesa in Italia di Vitellio. Fortunatamente per la città, l'ammutinamento di una legione di Vitellio spostò la guerra lontano da Verona. Fu però proprio sotto l'imperatore Vespasiano che la città raggiunse l'apice della ricchezza e dello splendore: l'ultima grande opera nel I secolo fu l'Arena, costruita poiché la città, che aveva ormai superato i 25.000 abitanti, aveva bisogno di un grande edificio per far divertire tutti gli abitanti.
A cominciare dal II secolo, Verona, come la maggior parte delle città del nord Italia, perse la sua funzione di centro di prima importanza ma divenne teatro di alcune lotte civili romane: la città venne investita dalle guerre che videro protagonisti l'imperatore Filippo l'Arabo e Decio nel 249, Aurelio Carino e Sabino Giuliano nel 283, e Costantino I e Ruricio Pompeiano, vinto dopo l'assedio del 312. Verona si trovò poi investita anche dalle invasioni barbariche, essendo il primo baluardo dell'Italia alle discese dal nord Europa, come in occasione delle guerre marcomanniche del finire del II secolo (nel 170), quando un'orda di Marcomanni e Quadi, che avevano poco prima assediato la città di Aquileia, furono cacciati dalle truppe imperiali accorrenti dell'imperatore Marco Aurelio, poco lontane dalla città scaligera.
L'imperatore Gallieno, nel 265, fece allargare le mura della città fino ad includervi l'Arena, fortificandola in soli sette mesi, dall'aprile al dicembre dello stesso anno, come è attestato dalla scritta sull'architrave di Porta Borsari: questa decisione venne presa dopo che gli Alemanni si erano spinti sino a Ravenna. Con Gallieno si aprì un periodo di tranquillità per la città, ma garantirne la sicurezza comportò oneri e tasse sui cittadini che la resero meno fiorente. Sotto Claudio II il Gotico le mura servirono da deterrente all'assedio della città da parte degli Alemanni che, scesi nuovamente in Italia, decisero di lasciarla da parte.
Verona ebbe una lenta conversione al Cristianesimo e talora si trovò sulle posizioni delle prime eresie: Ario, Fotino di Sirmio ed Elvidio. Fu solo con san Zeno vescovo che l'ortodossia cristiana (secondo le disposizione dei concili di Nicea, di Calcedonia e di Efeso) si impose. Il IV secolo fu per la città un periodo relativamente tranquillo e solo dopo il V secolo si ebbero nuove battaglie: già nel 401 i Goti invadevano il Veneto e nel 402 il re dei Goti Alarico I, battuto, si rinchiuse dentro Verona. Nel 403 i Goti vennero nuovamente sconfitti nella battaglia di Verona. In questo periodo le invasioni furono molto frequenti: nel 452 il re degli Unni, Attila, invase l'Italia e con mezzo milione di uomini lasciò una scia di distruzione che terminò proprio a Verona: qui gli venne incontro una delegazione del Senato romano, composta da papa Leone I, dal console Gennadio Avieno e dal prefetto Trigezio, la quale convinse il re unno a tornare in Pannonia.
Odoacre, capo degli Eruli e dei Turcilingi, popoli che facevano parte dell'esercito imperiale, depose Romolo Augusto e mise fine all'Impero romano d'Occidente nel 476.
Odoacre non ebbe investiture ma governò di fatto e lasciò un buon ricordo nei veronesi. Non mutò nulla del governo precedente, e da ariano non avversò i cristiani latini di credo niceo-efesino. Applicò una regola romana del passato per pacificare il suo esercito: confiscò ai latifondisti un terzo delle terre e le ridistribuì ai suoi soldati. Rilanciò l'agricoltura e l'economia, agevolando i contadini con sgravi fiscali e liberando gli schiavi, che divennero servi della gleba, formalmente liberi, anche se ancora vincolati a padroni. Verona rimase città di primaria importanza militare anche sotto Odoacre. Egli riuscì a fermare i Rugi, ma non poté fare niente contro gli Ostrogoti di Teodorico il Grande, mandati in Italia da Zenone, imperatore d'Oriente. Nel 488 partirono più di 300.000 Ostrogoti verso l'Italia. Teodorico il Grande riuscì a battere Odoacre nella battaglia di Verona, svoltasi il 30 settembre nella zona detta campus minor Veronensis (quasi sicuramente la zona che nel basso Medioevo veniva chiamata campanea minor Veronensis), cioè dove oggi si trova San Martino Buon Albergo; Odoacre fu obbligato a fuggire, rifugiandosi a Ravenna, dove capitolò dopo un assedio durato ben quattro anni.
Il regno di Teodorico iniziò quindi nel 493: capitale ufficiale divenne Ravenna, anche se Verona era il centro militare più importante e la sede preferita del re, tanto che in Germania era conosciuto come Dietrich von Bern, cioè Teodorico di Verona: egli restituì alla città il suo splendore e rialzò le mura atterrate dalle precedenti incursioni barbariche, munendole di ben quarantotto torri, poiché la città rimaneva un luogo strategico per il contenimento dei Burgundi e degli Alemanni. Teodorico fece anche restaurare numerosi edifici, tra cui le terme e l'acquedotto, e fece costruire un palazzo che portasse il suo nome, sul colle San Pietro: il palazzo di Teodorico (non più presente).
In politica interna seguì la strategia di Odoacre, anch'egli ariano, ma come ritorsione alla persecuzione da parte di Giustino I verso gli ariani a Bisanzio, vessò i Romani divenuti sospetti uccidendo il fedele consigliere Simmaco e fece arrestare Albino e Boezio, suo segretario che in prigione scrisse il famoso De consolatione philosophiae. Con la morte di Teodorico il dominio dei Goti continuò, anche se nel 535 l'Italia fu invasa dai Bizantini, e Verona era comandata da Ildibaldo, che venne in seguito eletto re dai capi goti dopo la caduta di Ravenna in mano bizantina (540). Alla morte di re Ildibaldo la corona passò al nipote Totila, ottimo politico e comandante: volendo eliminare i Bizantini dal suolo italiano seguì la politica di Teodorico, espropriando latifondi e accettando gli schiavi nel proprio esercito.
I Bizantini, con circa 12.000 uomini tentarono l'attacco a Verona, riuscendo a far entrare dentro la cinta muraria notte tempo un centinaio di soldati. I Goti, sorpresi, scapparono nelle colline a nord della città, ma accortisi del basso numero di soldati penetrati, e della discordia che serpeggiava fra i generali (per la spartizione del bottino) li attaccarono, costringendoli a fuggire e a ritirarsi oltre il Po. Quando l'intero esercito arrivò ai piedi delle mura di Verona i comandanti bizantini decisero di non porre d'assedio la città, viste le ottime difese.
A Totila succedette re Teia, che governò in un periodo in cui, ormai, gli antichi edifici e le strade romane cominciavano a cadere in rovina: alla sua morte Verona resistette per qualche tempo all'esercito bizantino comandato da Narsete, aiutata nella resistenza anche dai Franchi che avevano invaso, nel corso del conflitto, le Venezie; Procopio narra che quando il generale Valeriano, dopo la sconfitta di Totila, tentò nel 552 di assediare Verona, il presidio, che già pensava di arrendersi disperando di resistere, fu salvato dall'intervento dell'esercito franco che si trovava nelle zone limitrofe.
La guerra gotica ufficialmente finì nel 555, con la resa di Conza in Campania, ma nelle Venezie e nell'Italia transpadana vi erano ancora da scacciare i Franchi, oltre agli ultimi resti dell'esercito ostrogoto che ancora rifiutavano la resa; tra le sacche di resistenza ancora in mano agli Ostrogoti vi era anche Verona, che, insieme a Brescia, continuava a resistere. Nel 556 iniziarono le operazioni di riconquista di questi territori ancora al di fuori del controllo imperiale e già nel 559 Milano e gran parte delle Venezie erano in mano bizantina. Dovevano però resistere ancora Verona e Brescia. Intorno al 561 Narsete, di fronte al rifiuto del comandante dell'esercito franco nel Nord Italia, Amingo, di concedere agli Imperiali il permesso di varcare il fiume Adige, marciò contro i Franchi, che nel frattempo si erano alleati con un generale ribelle goto di nome Widin (che gli studiosi hanno supposto fosse il comandante del presidio di Verona); Narsete sconfisse entrambi in battaglia, determinando l'espulsione dei Franchi dall'Italia e, più o meno contemporaneamente (561-562), la resa delle ultime sacche di resistenza gote, cioè Verona e Brescia, le cui chiavi vennero inviate a Costantinopoli; Verona cadde il 20 luglio 561 e Brescia nello stesso anno o al più tardi nel 562, mentre la notizia della resa delle due città giunse a Costantinopoli nel novembre 562. Secondo alcuni studiosi, Verona e Brescia caddero in mano bizantina solo nel 561/562; mentre altri, ritenendo inverosimile che la città sia resistita così a lungo dopo la conclusione "ufficiale" del conflitto (555), ritengono più verosimile che la città fosse già in mano bizantina e che nel 561/562 si rivoltò insieme a Brescia, costringendo Narsete ad intervenire.
Alboino, re dei Longobardi, interruppe il breve dominio bizantino su Verona. Nel 568 penetrò in Italia passando da Cividale, da cui partì alla conquista di quella terra che sarebbe stata conosciuta poi con il nome di Langobardia Maior: Verona era indifesa e venne occupata senza spargimento di sangue. La città divenne capitale d'Italia sino al 571, quando la sede della corte longobarda fu spostata a Pavia. Il territorio veronese fu eretto a ducato: gli unici duchi di Verona conosciuti sono Autari (il primo), Giselberto, Zangrulfo e Lupone. Durante la dominazione longobarda Verona rimase tra le principali città della Langobardia Maior, accanto a Milano, Cividale e alla capitale Pavia. Alboino venne ucciso dalla moglie Rosmunda nel palazzo di Teodorico a Verona, dove ancora oggi riposa.
Sempre a Verona, nel 774, Carlo Magno venne a capo dell'ultima resistenza dei Longobardi, guidata dal figlio di Desiderio, Adelchi; il principe cercò rifugio all'interno della città, prima di essere costretto alla fuga, segnando la fine del Regno longobardo. Manzoni ha trasposto questo fatto storico nella sua tragedia omonima, spostando tuttavia l'accento sul dramma personale di Ermengarda, figlia di Desiderio ripudiata e abbandonata da Carlo Magno.
Alla caduta del Regno longobardo corrispose la nascita dell'Impero carolingio con l'incoronazione di Carlo Magno nell'800. Carlo Magno assegnò al figlio Pipino la parte longobarda dell'Impero, quindi anche Verona. Con i Franchi ci fu una prima introduzione del feudalesimo e Verona divenne una contea. Durante il regno di Pipino furono ristrutturate numerose chiese e ne furono costruite di nuove, come la basilica di San Zeno, eretta sui resti di una primitiva chiesa paleocristiana sorta presso la tomba del santo. Pipino fece inoltre riadattare la cinta muraria, per il pericolo delle nuove invasioni da parte degli Avari. Pipino soggiornò spesso a Verona presso il palazzo di Teodorico e il colle San Pietro, tanto che quando morì, nell'810, venne seppellito a Verona. Il padre morì quattro anni dopo e la dinastia carolingia continuò quindi con Carlo il Grosso, che venne deposto nell'887. Il regno d'Italia divenne quindi formalmente indipendente ma, mentre i pretendenti al trono lottavano tra di loro, gli Ungari saccheggiavano il nord Italia, compresi i sobborghi di Verona. Risale a questo periodo il primo documento in latino volgare contenente delle tracce di volgare italiano: l'Indovinello veronese.
In questo periodo vi fu un continuo susseguirsi di lotte sanguinose tra feudatari. Berengario I del Friuli ebbe la corona del regno d'Italia, ma per mantenerla dovette intraprendere numerose guerre e spesso, dopo cocenti sconfitte, trovò riparo a Verona, dove ebbe come consiglieri il vescovo Adalardo ed il marchese Walfredo. Nella stessa città trovo però la morte dalle mani di Milone di Sambonifacio, un parente. A lui succedettero vari re d'Italia: re Berengario II formò la Marca di Verona, che venne però sottomessa al Ducato di Baviera prima, e al Ducato di Carinzia poi. Berengario II cercò di riconquistarla, ma alla discesa di Ottone I perse nuovamente la Marca. Già conte di Verona, Milone di Sambonifacio divenne marchese di Verona.
Verona aumentò di importanza con l'unione delle corone di Italia e Germania, che comportò maggiori rapporti tra i due paesi: Verona era infatti una tappa forzata per chi voleva avvalersi del passo del Brennero.
La città fu spesso meta degli imperatori, che vi soggiornarono anche per lunghi periodi, e numerose diete si svolsero nella città. Nel 967 l'imperatore Ottone II venne a Verona per preparare la guerra contro i Saraceni, ma dopo una pesante sconfitta in Calabria dovette riparare a Verona, dove nel 983 indisse una dieta a cui parteciparono personaggi di spicco del regno d'Italia e del territorio romano, oltre che i vescovi ed i principi di Franconia, Sassonia, Svevia e Lorena. Alla morte di Ottone II, nello stesso anno, suo figlio Ottone III venne incoronato imperatore, ma già nel 1002 morì, ed il suo corteo funebre passò da Verona, attraversando l'Italia in rivolta.
Alla morte di Ottone III nel 1002 alcuni feudatari si riunirono a Pavia, dove elessero re d'Italia Arduino d'Ivrea, che mosse guerra al vescovo di Verona Oberto: il vescovo venne sconfitto in battaglia, e stessa sorte toccò poi ad Ottone, duca di Carinzia, che possedeva Verona. Oberto scappò in Germania per chiedere all'imperatore Enrico II di scendere in suo aiuto: egli scese in Italia passando da un valico secondario, cogliendo di sorpresa l'esercito nemico, che fuggì, così Enrico II poté entrare a Verona, dove venne accolto dai Canossa, e dopo una breve sosta partì alla volta di Pavia, dove venne incoronato. Enrico II successivamente scese in Italia altre tre volte (l'ultima, nel 1021, si fermò a Verona, dove tenne una dieta), e nel 1024 gli succedette Corrado II.
In quegli anni l'Italia settentrionale era sconvolta da numerose guerre, per cui Corrado II, dopo aver passato il Natale a Verona, decise di mettervi ordine tentando di pacificarla. Morto nel 1039, gli succedette Enrico III, che a Verona tenne la rivista del suo esercito, e vi scese una seconda volta per problemi privati con i Canossa (che a Verona miravano al potere).
La città fu sempre fedele all'imperatore Enrico IV, che era occupato nella lunga guerra per le investiture con il papato, mentre numerose città lombarde lo abbandonavano. Il 10 aprile 1090 a Verona organizzò un esercito composto per lo più di veronesi, con il quale attaccò Nogara ed assediò (con successo) Mantova, mentre in una seconda battaglia a Monteveglio morì il figlio di Enrico IV, che fece seppellire nella basilica di San Zeno. Tra l'altro negli ultimi anni di soggiorno in Italia il vescovo di Verona fu cancelliere dell'imperatore. Enrico IV tornò in Germania nel 1097, ma Verona persistette nell'ostilità alla riforma papale. Ciò portò ad un fatto singolare: papa Pasquale II doveva andare in Germania seguendo la via più veloce, ovvero la val d'Adige, ma venne male accolto dai veronesi e fu obbligato a cambiare strada, passando così dalla Francia.Devastante per Verona fu il terremoto del 3 gennaio 1117, che fece cadere l'anello esterno dell'Arena, oltre a distruggere numerosi edifici; pochi anni dopo (1122) fini la lotta per le investiture, con il concordato di Worms.
Nel 1125 Enrico V morì e il conte di Verona Sambonifacio divenne marchese e duca della città. Nel frattempo in Germania venne proclamato re Lotario, e andavano delineandosi due fazioni che in seguito sarebbero state chiamate dei guelfi e dei ghibellini: Verona fu particolarmente colpita dalla lotta tra queste due fazioni, anche perché nel contado si trovava una maggioranza guelfa (con massimi esponenti i Sambonifacio), mentre la città era prevalentemente ghibellina (con numerosi esponenti, come i Montecchi, resi famosi dal dramma Romeo e Giulietta di Shakespeare).
I primi consoli del Comune, per l'esattezza tre, vennero eletti solo nel 1136, e in seguito furono aumentati a sei. Il passaggio, con la scelta di san Zeno come patrono della nuova istituzione, è attestato da un bassorilievo sulla lunetta del portale della cattedrale risalente al 1138, ove il santo compare al centro, quasi a sancire simbolicamente il patto tra i milites (l'aristocrazia feudale, rappresentata dai cavalieri alla destra) e i pedites (il popolo grasso, la borghesia nascente). Nella fase di transizione dal feudalesimo al comune si creò un'oligarchia di una decina di famiglie (tra le quali i Sambonifacio e gli Ezzelini) che sancirono il loro potere nella fase comunale. Nel 1147 fu eletto console anche Balduino della Scala, uno degli antenati della famiglia scaligera, che avrebbero in seguito governato Verona per più di cento anni. Con la nascita del Comune si svilupparono all'interno della città lotte tra le varie famiglie, mentre la lotta politica non dilagò contro le città vicine: pare che gli scontri con Ferrara, Treviso e Padova furono per motivi economici. Nel 1151 i consoli vennero sostituiti dal veronensium rector, rettore, a sua volta sostituito nel 1169 dal podestà, più propriamente capitano e rettore di gastialdoni dei Mestieri e di tutto il popolo.
Il 4 marzo 1152 salì al trono Federico Barbarossa, detto "Barbarossa", che nel 1154 scese in Italia per muovere contro Milano. Nella sua politica di assoggettamento dei Comuni italiani (che avevano usurpato alcuni poteri imperiali), distrusse castelli, paesi ed intere città (come Asti, Tortona e Spoleto) in tutta Italia. Il suo esercito fu però colpito da una pestilenza, fu costretto quindi a tornare in Germania: dovette passare da Verona, dove fece costruire un ponte di barche per attraversare l'Adige, poco fuori dalle mura cittadine. Mentre l'esercito passava il ponte fu distrutto da alcuni tronchi liberati da veronesi, così Barbarossa, infuriato, per ripicca fece tagliare il naso dei veronesi presenti tra le sue file, anche se innocenti. Nella sua risalita verso la Germania trovò un nuovo ostacolo a Rivoli Veronese, luogo dove ha l'inizio la val d'Adige: qualche centinaio di uomini diedero battaglia a Barbarossa, ma furono sconfitti, e quindi tutti uccisi (i più sfortunati impiccati) o mutilati. Barbarossa ritenne il Comune di Verona responsabile dei disagi, e lo obbligò a promettergli un aiuto militare in caso di una sua guerra contro Milano.
Nel 1157 Barbarossa preparò una nuova discesa: occupò Brescia e poi avanzò verso l'Adda, incontrando e sconfiggendo l'esercito milanese. A questo punto richiese l'aiuto delle città italiane, compresa Verona, a cui ricordò l'obbligo, e riuscì così a reperire un esercito di 100.000 fanti e 10.000 cavalieri, con cui assediò Milano che fu obbligata a cedere dopo un mese. Nel 1163 scese ancora in Italia, a Lodi tenne una dieta dove stabilì che le flotte di Genova e Pisa dovessero essere messe a disposizione sua nel caso di un attacco alla Sicilia, ma nel frattempo si formava una lega formata da Verona, Venezia, Padova, Vicenza e Ferrara: la Lega Veronese, o meglio Veronensis societas. Il Barbarossa giunse alle porte di Verona, e sostò vicino Vigasio, aspettando che alcuni congiurati contattati all'interno della città aprissero le porte, ma nel frattempo l'esercito della Lega Veronese era giunto nelle vicinanze dell'accampamento tedesco, così il Barbarossa decise di ritirarsi in Germania
Papa Alessandro III tornò a Roma, così Barbarossa decise un suo intervento in Italia, per paura che il papa si alleasse con i Comuni: i veronesi riuscirono però a fermarlo alla chiusa di Rivoli Veronese, l'imperatore fu quindi costretto a passare dalla Valcamonica, ma nel frattempo Cremona, Mantova, Brescia e Bergamo si allearono, mentre il mese successivo nacque la Lega Lombarda, formata da Milano, Ferrara, Lodi, Parma e Piacenza. Nel 1167 le due leghe (Veronese e Lombarda) si unirono formando la cosiddetta Concordia: partecipavano all'alleanza Bergamo, Bologna, Brescia, Cremona, Ferrara, Lodi, Mantova, Milano, Modena, Novara, Padova, Piacenza, Reggio Emilia, Treviso, Venezia, Vercelli, Verona e Vicenza. Il Barbarossa nel frattempo era entrato a Roma dove venne nuovamente incoronato; poco dopo però il suo esercito venne colpito da una pestilenza e fu dunque obbligato a ritirarsi. Federico alla quinta calata in Italia tentò l'attacco alle città della Lega Lombarda: 12.000 soldati, tra cui erano presenti trecento cavalieri veronesi, vinsero la battaglia di Legnano contro i circa 4.000 uomini dell'imperatore, mentre la fanteria veronese e bresciana si trovava a difesa di Milano. L'imperatore sconfitto dopo lunghe trattative riconobbe le autonomie comunali (pace di Costanza, 1183). In questa occasione nacque il Carroccio, un carro riccamente addobbato con i simboli della città che veniva portato in processione per Verona in occasione delle grandi festività e custodito gelosamente nella basilica di San Zeno fino al 1583, quando i monaci tedeschi dell'Abbazia, probabilmente umiliati dai ricordi che esso evocava non lo vendettero come ferro vecchio.
Nel marzo del 1182 scoppiarono a Roma delle rivolte contro il papa Lucio III, che cercò e trovò rifugio a Verona, dove venne ospitato presso il Vescovado. L'imperatore Barbarossa nel 1184 compì la sua sesta discesa in Italia, e per accattivarsi le simpatie delle città della Marca di Verona, diede alle città stesse numerosi privilegi. Nel frattempo si tenne nella città il Concilio Veronese, a cui partecipò l'imperatore che alloggiava presso l'abbazia di San Zeno, in cui vennero condannati Catari, Patarini, Valdesi e Arnaldisti. Nel 1185 Lucio III morì e venne sepolto nel Duomo di Verona, dove tutt'oggi riposa. Gli succedette Urbano III, che venne incoronato nella città, più precisamente a Castel San Pietro, alla presenza dell'imperatore. Durante il suo soggiorno cercò anche di ripacificare i Montecchi ed i Sambonifacio.
Nel 1188 Verona iniziò un conflitto con Ferrara, più che altro per motivi economici, e riuscì a conquistare alcuni borghi nel Polesine: fu quindi la prima espansione territoriale del Comune. Sempre in questo periodo un certo numero di soldati veronesi presero parte alle crociate, in particolare alla terza, in cui morì il Barbarossa, e si narra che presero parte all'assalto di Accone. Nel frattempo continuava il conflitto con Ferrara, così Verona si alleò con Mantova riuscendo ad avere la costa orientale del lago di Garda e la chiusa di Rivoli Veronese. Nel 1198 vi fu la fine della guerra, ma ben presto Mantova mosse guerra agli ex alleati veronesi: dopo una vittoria veronese si formarono due alleanze, una composta da Verona, Ferrara, Treviso e Vicenza, e l'altra da Mantova, Padova e Ravenna. Intanto, nel 1201, a Palermo veniva incoronato Federico II, nipote del Barbarossa, che risultò in seguito essere importante nella storia della città.
Nel 1200 iniziò la presenza in Verona della famiglia degli Ezzelini, prima con Ezzelino II il Monaco come podestà e successivamente il figlio Ezzelino III da Romano.
Nel 1206 il podestà di Verona Azzano d'Este cercò di eliminare dalla città, senza successo, le famiglie dei Montecchi e dei Sambonifacio, si alleò così con i guelfi del contado veronese, cui lasciò invadere la città e distruggere i palazzi delle famiglie ghibelline: una parte riuscì a fuggire con l'aiuto di Ezzelino II il Monaco. Ezzelino II raccolse allora un esercito a Bassano e si diresse verso Verona: anche Azzano d'Este raccolse un esercito, ma perse la battaglia e fu costretto a fuggire, mentre nella città veniva eletto podestà il ghibellino Oderico Visconti. Per festeggiare l'importante vittoria venne indetta la festa del popolo da cui ebbe origine la corsa del palio di Verona, di cui parla anche Dante (ne La divina commedia, Inferno XV, 122).
Nel 1223 Ezzelino III sposò Giglia di Sambonifacio, mentre sua sorella Cunizza da Romano sposò Rizzardo di Sambonifacio. Nello stesso anno il padre lasciò a Ezzelino il potere su Verona. È a questo punto che la discordia con i Sambonifacio diventa lotta aperta, tanto che, ripudiata la moglie, avanzò con un esercito verso la città facendo fuggire, dopo una breve resistenza, i guelfi. Allora numerosi capi guelfi si riunirono a Villafranca di Verona per restituire la Lega Lombarda che fece però poco o nulla, mentre, nel frattempo, Ezzelino III fece scrivere il primo statuto veronese (l'originale si trova presso la Biblioteca Capitolare di Verona) che doveva essere fatto rispettare dal podestà.
All'inizio la reggenza ezzeliniana fu tranquilla, ma, dopo voci insistenti di un attacco guelfo, fece imprigionare numerosi esponenti guelfi della città, e addirittura sant'Antonio di Padova supplicò il podestà di rilasciare i Sambonifacio. I padovani cominciarono a compiere scorrerie nell'est veronese, così Ezzelino III chiese aiuto all'imperatore Federico II, che gli diede l'importante titolo di vicario imperiale in Italia: poté quindi iniziare un grande numero di battaglie e saccheggi di città e castelli guelfi, che cercavano di tenergli testa. Il patto tra Ezzelino III da Romano e Federico II fu sancito dal matrimonio tra il despota veronese e Selvaggia, figlia di Federico II nella basilica di San Zeno, con presenti l'imperatore e il suo ministro, il famoso notaio Pier della Vigna, che soggiornarono nell'abbazia.
Fra Giovanni di Schio cercò di pacificare le città del nord (grazie alla sua notevole eloquenza), partendo da Bologna, spostandosi poi a Padova e in numerose città, divenendo famoso in breve tempo. Ultima meta del suo viaggio fu Verona: con migliaia di fedeli e soldati arrivò alle porte della città, dove propose un trattato di pacificazione universale. Ezzelino III si mise allora in disparte, immaginando che presto sarebbero iniziate le discordie. Ed infatti Fra Giovanni di Schio si fece dare poteri illimitati a Verona e Vicenza, dove si moltiplicarono gli arresti. A Verona cominciò a dare la caccia ad eretici o presunti tali, mettendo al rogo in pochi giorni più di 60 uomini e donne. Fu allora che Vicenza insorse: Fra Giovanni di Schio partì con un esercito ma venne respinto, mentre si ribellava anche Verona, costringendolo a rifugiarsi a Bologna.
Poté quindi tornare in città Ezzelino III, che nel 1239 mise al bando i maggiori esponenti delle famiglie guelfe veronesi. Anche i ghibellini (ed in particolare i Montecchi) non erano felici della situazione che si stava creando, così Ezzelino riformò alcune leggi: allargò il consiglio creando il Consiglio dei Cinquecento, formato dagli esponenti delle Arti, e diede ad un consiglio di quindici anziani le chiavi della città.
Lo stesso Federico II cominciò a preoccuparsi della prepotenza di Ezzelino III, tanto che nel 1245 tenne a Verona una dieta: Ezzelino III fu più volte accusato di eresia dai vescovi che partecipavano alla dieta, ed a questo punto anche i veronesi cominciarono ad accorgersi delle preoccupazioni che tormentavano l'imperatore Federico II. Ci furono tumulti popolari contro l'imperatore, che fu costretto ad andarsene senza neanche concludere la dieta. Furioso, Ezzelino III fece arrestare e torturare numerose persone, continuando l'espansione territoriale. A questo punto papa Alessandro IV promosse una crociata contro di lui. Quando Ezzelino venne a conoscenza del fatto che Padova (sua città natale) si era data spontaneamente al papato, sfogò la sua rabbia sul popolo veronese: la strage di Verona, iniziata il 25 giugno 1256, vide per ben otto giorni il massacro di numerosi veronesi, senza distinzione di età, sesso e importanza. Alcuni furono decapitati, altri impiccati, i più sfortunati messi al rogo o squartati. Questo massacro fu operato dalle truppe padovane ancora fedeli ad Ezzelino III.
Il 29 settembre 1259 Ezzelino perse uno scontro sull'Adda, venne catturato, ma morì poco dopo. Alla sua morte Verona fu l'unica città sotto il suo dominio a non finire in mano ai guelfi. Il podestà della città, già dal 1258, era Mastino I della Scala.
Nonostante le guerre continue, fu un periodo felice per le lettere: i trovatori provenzali, esuli dalla Francia in seguito alla crociata papale contro gli albigesi, trovarono in Verona un asilo sicuro, da cui poté anche propagarsi la cultura dei minnesänger, i trovatori tedeschi. La stretta alleanza tra Federico II ed Ezzelino garantì uno scambio intenso tra i poeti della Magna Curia, la celebre "Scuola siciliana" e i trovatori d'oltralpe.
A Verona la fazione ghibellina aveva ormai preso il sopravvento e, con Mastino della Scala, la città veneta passò in forma non traumatica da Comune a signoria. Fu nel 1262 che Mastino della Scala venne nominato Capitano generale perpetuo del popolo, il quale cercò subito di attenuare i contrasti civili e fece aiutare i villaggi devastati dalle numerose lotte. Già l'anno seguente i guelfi attentarono alla sua vita, ma il complotto venne svelato ancora prima che potesse essere messo in atto: i congiurati catturati furono condannati a morte, mentre quello che riuscirono a fuggire vennero aiutati dai Sambonifacio. Nel 1265 si ribellò Trento, che venne velocemente rioccupata, mentre poco dopo furono conquistati i castelli di Lonigo, Montecchio Maggiore e Montebello.
Due anni dopo scese in Italia l'imperatore Corradino di Svevia, che lo scaligero, ghibellino fedele alla dinastia sveva, sostenne militarmente, anche contro gli stessi ghibellini del rivale Manfredi. L'intera città di Verona fu quindi scomunicata dal pontefice: i guelfi ne approfittarono e insorsero a Mantova, dove però la città cadde in mano ai Bonacolsi, alleati degli Scaligeri. Quello stesso anno furono ritirate le scomuniche ma ad un prezzo altissimo: in opposizione al papa Mastino della Scala fece catturate a Sirmione circa 170 vescovi e preti catari che furono imprigionati. Mastino non se la senti di ucciderli ed infatti solo dopo la sua morte furono messi al rogo nell'Arena.
Con Mastino della Scala la città raggiunse un notevole stato di benessere, ma i guelfi tentarono ugualmente una congiura nel 1277, riuscendo in questo caso ad uccidere Mastino e l'amico di famiglia Nogarola. Ai colpevoli che riuscirono a scappare venne proibito il ritorno, mentre le loro case furono rase al suolo.
Gli successe allora il fratello Alberto, con cui si ebbe l'effettivo passaggio da Comune a Signoria, che si ebbe grazie al grande favore che ottenne dal popolo: in soli 10 giorni gli vennero affidati ampi poteri.Alberto della Scala venne eletto podestà e fece redigere quello che venne poi chiamato Statuto Albertino, che rivedeva l'ordinamento della città: vi era un Consiglio Maggiore costituito da 500 cittadini scelti dal podestà ogni anno, mentre i capi delle arti formavano il Consiglio dei Gastaldoni dei Mestieri, e vi erano poi dei consigli di minore importanza, come quello degli Anziani e quello degli LXXX.
Egli fu abile nel sottoscrivere la pace con Brescia, Mantova e Padova, città guelfe in contrasto con il ghibellismo scaligero. Fu tra l'altro proprio in questo periodo che il vescovo di Verona permise ai Cimbri di stanziarsi nei territori semideserti della Lessinia. All'inizio degli anni novanta vennero occupate Este, Parma e Reggio, mentre nel 1297 Vicenza, insanguinata dalle lotte civili, si diede spontaneamente a Verona. Al governo di Vicenza venne designato Cangrande. Le conquiste continuarono nel 1299 quando, con i figli Alboino e Cangrande, Alberto si impadronì anche di Feltre, Cividale e Belluno.
Alberto I della Scala morì nel 1301 lasciando tre figli e la moglie, Verde di Salizzole, che morì nel 1306: primogenito Bartolomeo, secondogenito Alboino, terzogenito Cangrande. Assumeva il potere quindi il figlio primogenito, a cui Dante dedicò due terzine del canto XVII del Paradiso. Bartolomeo riuscì ad impadronirsi di Riva ed Arco nel trentino, ma nel 1303 morì senza figli e lasciò quindi il posto al fratello secondogenito Alboino.
Alboino volle al potere insieme a lui il fratello Cangrande, col quale ottenne la riva bresciana del lago di Garda e vinse alcune battaglie contro Este, Brescia e Parma. Nel 1310 l'imperatore Enrico VII nominò entrambi vicari imperiali, ma Alboino presto morì e lasciò il potere al solo fratello.
Cangrande della Scala fu signore illuminato e rispettato, ospitò per il secondo periodo Dante, esiliato da Firenze, nella reggia fatta allestire apposta per i grandi rifugiati politici, gli scienziati, i poeti e gli artisti di talento che coprì generosamente di denaro e doni. A Cangrande Dante dedicò una menzione d'onore nel canto XVII del Paradiso nella Divina Commedia: Dante sperava che questo principe valoroso e potente potesse realizzare l'unificazione italiana dal poeta vagheggiata.
Fu allora che Padova fece lega con i Sambonifacio, Treviso e Aquileia, che firmarono una pace nel 1314. Già l'anno successivo, però, Padova invase Vicenza: Cangrande allora con un contingente di cavalieri partì alla volta della città, dove mise in fuga il nemico e catturò il Carrara. Il prigioniero venne trattato come un ospite sino alla pace del 1315. Nel 1318, a Soncino, Cangrande venne addirittura nominato generale della Lega Ghibellina.
Nel 1325 Cangrande venne colpito da una grave malattia e si sparse la voce che fosse morto: Federico della Scala allora si fece eleggere principe, ma alla sua guarigione Cangrande bandì lui e la sua famiglia, oltre alle altre famiglie che parteciparono al complotto (compresi i Montecchi).
Nel 1328 un legato pontificio indisse una crociata contro di lui (con un'accusa di eresia), a cui risposero numerose città guelfe che vennero però sconfitte. Cangrande riuscì quindi a consolidare il dominio di Padova e mise d'assedio Treviso, che poco dopo si arrese: divenne quindi signore di Verona, Vicenza, Padova, Treviso, Belluno, Feltre, Monselice, Bassano, oltre che vicario imperiale di Mantova e capo ghibellino italiano. Cangrande però morì a soli 38 anni, battuto da una malattia presa bevendo da una fonte fredda. La prematura e inaspettata morte di Cangrande della Scala lasciò la Signoria senza discendenti diretti (ebbe solo figlie femmine, oltre che maschi illegittimi) e il potere venne preso dal nipote Mastino II della Scala che allargò la signoria fino a Pontremoli e sul Mar Tirreno.
Nel 1328 i figli illegittimi di Cangrande tentarono una congiura per uccidere i figli di Alboino della Scala (Alberto II e Mastino II), ma vennero scoperti e imprigionati. Mastino II l'8 agosto 1331 venne eletto Capitan Generale della lega formata, oltre che da Verona, dagli Estensi, dai Gonzaga e dai Visconti (in seguito si unì anche Firenze), per difendersi dalla discesa del re di Boemia (sollecitato dal papa), che aveva già conquistato alcune città lombarde. Mastino II, a capo dell'esercito, corse in soccorso di Ferrara (posta d'assedio): vinse la battaglia, ed al suo ritorno a Verona venne acclamato dalla popolazione. Sottomise successivamente Bergamo, data agli alleati, e per la signoria scaligera Brescia, Parma, Lucca, Massa e Pontremoli.
I due scaligeri furono mal consigliati, e finirono per infastidire Venezia che, spaventata dalla spinta verso Chioggia di Verona, fece lega con Firenze (nel 1337 si unirono anche Milano, Mantova ed Este), con conseguenze disastrose per la signoria scaligera: venne addirittura fatto prigioniero Alberto II. Con la pace del 1339, che coinvolse con prezzi alti Ludovico il Bavaro, e una gestione di paci separate con i contendenti, Mastino II riuscì a salvare la Signoria ed il fratello con un forte ridimensionamento territoriale: rimasero solo Verona, Vicenza, Parma (persa successivamente a favore di Azzo da Correggio) e Lucca (separata dal territorio, indifendibile e pertanto venduta a Firenze).
Si creò con Mastino II una situazione ambivalente, in cui una città sconfitta, sotto il peso di costi altissimi per il ridimensionamento territoriale e nuovamente divisa da discordie fra le famiglie influenti mantenne a lungo la fama di città-rifugio dei numerosi esuli delle lotte fratricide tra italiani. Per via di parentele con Ludovico il Bavaro Verona divenne una sorta di protettorato: furono tempi in cui gli Scaligeri avevano sempre meno potere ma, ironia della sorte, in cui eressero i monumenti che più li ricordano: Castelvecchio, il Ponte scaligero, le Arche scaligere che ne custodiscono i resti.
Mastino II morì nel 1351 e la Signoria passò ai figli Cangrande II della Scala, Cansignorio della Scala e Paolo Alboino della Scala (Alberto II si ritirò a vita privata e morì poco dopo). Il primo detto "Can rabbioso" fu il vero e proprio governante della città. Si comportò come alcuni dittatori moderni, ammassando ricchezze fuori Verona per i figli tutti illegittimi, impoverendola ed alimentando scontri interni fino alla sua morte nel 1359 per mano del fratello Cansignorio.
Cansignorio della Scala governò in una relativa pace e abbellì Verona al punto di farla soprannominare Marmorina per l'abbondanza di antichi marmi e statue romane, gettò il primo ponte in muratura sull'Adige, il ponte Navi, e pose il primo orologio su una torre in Italia, la torre del Gardello, mosso con meccanismi ad acqua.
Prima della sua morte, nel 1375, ordinò la morte del fratello Paolo Alboino al fine di garantire la successione ai figli illegittimi Bartolomeo II della Scala ed Antonio della Scala, allora non ancora maggiorenni.
I due ragazzi entrarono però in una sorta di protettorato dei Visconti, che approfittarono della debolezza politica del momento e del forte indebitamento in cui era caduta la città. Bernabò Visconti attaccò Verona reclamando l'eredità per la moglie Regina della Scala sorella di Cansignorio, ma i veronesi fecero una sortita e li costrinsero alla fuga. Per altri sei anni la città rimase in mano agli Scaligeri, ma Antonio della Scala fece uccidere il fratello per poter governare da solo: egli fece incolpare di questo i Malaspina, i Nogarola (da sempre amici di famiglia) ed i Bevilacqua, che riuscirono a trovar rifugio a Milano. Essi incitarono i Visconti a portare guerra ad Antonio della Scala: si formò quindi una lega tra Visconti, Carraresi, Estensi e i Gonzaga, che segnò la fine della signoria scaligera. L'esercito veronese combatte due grandi battaglie, prima della sconfitta definitiva nella battaglia di Castagnaro.
Ebbe così fine l'indipendenza di Verona e Antonio della Scala si ritirò a Venezia. Morì nel 1388 a Tredozio, da dove era partito con un piccolo esercito alla volta di Verona.
Il dominio visconteo iniziò il 20 ottobre 1388, fu rigido e inutilmente i veronesi tentarono di opporsi, poiché le ribellioni furono domate nel sangue.
Gian Galeazzo Visconti si curò quasi solamente di rafforzare le difese murarie della città contro la crescente potenza di Venezia. Ampliò quindi le mura, eresse i castelli di San Pietro e San Felice e costruì una cittadella militare all'interno della città. La cittadella era una fortezza quadrata protetta da una fossa profonda e da mura (da cui ancora oggi prende il nome il quartiere). Contro questo complesso di fortificazioni s'infranse la rivolta tentata nel 1390 dalla popolazione, poiché le truppe viscontee, prese di sorpresa, vi si ritirarono. Con l'arrivo dei rinforzi seguirono però tre giorni di saccheggi, dal 25 al 27 giugno. Nell'anno 1393 Gian Galeazzo ordinò una revisione degli Statuti: venne in particolare soppressa la milizia comunale.
Con la morte di Gian Galeazzo Visconti, cadde anche la Signoria Viscontea in Verona (1402), infatti Francesco da Carrara fece credere ai cittadini veronesi di voler mettere a capo della città Guglielmo della Scala, figlio di Cangrande II della Scala. Fu allora aiutato ad entrare in città, e Guglielmo venne proclamato dal popolo entusiasta Signore della città; poche ore dopo, però, Guglielmo morì, avvelenato dallo stesso carrarese. Poco dopo che i figli di Guglielmo della Scala furono proclamati signori dai cittadini veronesi, il carrarese li fece arrestare e s'impadronì del potere. Il gesto contribuì a fargli perdere in breve tempo la Signoria.
Venezia approfittò del malcontento dei veronesi e dei disordini che continuavano dentro la città, ed il suo esercito, aiutato in parte dal popolo, riuscì ad entrare a Verona e metter in fuga il Carrara.
Il 24 giugno 1405 i cittadini veronesi inviarono una delegazione composta da 40 persone a Venezia, affinché portassero al Doge le insegne della città e giurassero fedeltà alla Repubblica di Venezia. Il procuratore Gabriele Emo ebbe in consegna le chiavi e il sigillo della città, mentre gli stendardi del comune vennero posti in piazza San Marco dal Doge Michele Steno. A Verona, nel frattempo, il carroccio fu fatto sfilare trionfalmente per le vie della città, con issato il vessillo della Repubblica di Venezia. Il 16 luglio i privilegi della città furono sanciti dalla bolla d'oro. Da quel momento la città veniva retta da due veneti: il podestà, con funzioni civili, e il capitano, con funzioni militari.
Nonostante l'entusiasmo che aveva contagiato la città, quando la popolazione venne a sapere che Brunoro della Scala stava preparando un esercito, per riconquistare la città, la popolazione tentò una ribellione a favore dello Scaligero: questa venne però facilmente repressa e non fu possibile per Brunoro entrare in città (durante la sua vita tentò varie volte di riappropriarsi del potere a Verona, ma sempre senza successo). Ciò indicava l'attaccamento e la dedizione che la città aveva per la dinastia scaligera.La guerra tornò a insanguinare le campagne veronesi nel 1438, per via della guerra tra Venezia e Milano: un evento eccezionale che interessò Verona fu il passaggio di una flotta composta da sei galere e venticinque navi. Questa flotta risalì l'Adige e giunse fin quasi a Rovereto, per venire poi trasportata sino al lago di Garda via terra scavalcando la dorsale del monte Baldo attraverso il valico di Loppio, trainata da 2.000 buoi (il viaggio durò 15 giorni). La flotta venne utilizzata nel lago per contrastare quella milanese, ed ebbe il suo maggior successo in una battaglia presso Riva del Garda, che costrinse la città a capitolare.
Il 16 novembre venne presa d'assalto Verona: furono scalate le mura della cittadella e sfondate le porte d'accesso alla città, quindi i soldati milanesi si diedero al saccheggio, mentre il podestà e il capitano trovavano rifugio in castel San Pietro e castel San Felice. Da lì essi chiesero soccorso a Venezia, e le truppe arrivarono in quattro giorni: queste entrarono a nord da castel San Felice e riuscirono a mettere in fuga la milizia nemica, che si accalcò presso il ponte Nuovo, in cerca di una via di fuga. Il ponte a quel tempo era però di legno e non riuscì a sostenere il peso dei soldati: crollò e molti affogarono nelle acque dell'Adige, mentre ben 2.000 soldati vennero catturati. La città tornò quindi completamente libera il 20 novembre 1439, e con la pace Peschiera e Legnago tornavano a far parte della provincia veronese.
Il primo secolo veneziano a Verona fu ricco di costruzioni di chiese e monumenti, la presenza del monaco Giovanni da Verona e degli olivetani di Santa Maria in Organo portò la stampa a Verona, che da quel momento entra di forza nella storia locale. Con la fine della guerra, inoltre, la città godette di un lungo periodo di pace, che si perpetuò sino al 1501, quando la Repubblica di Venezia venne attaccata dalle potenze della lega di Cambrai.
All'inizio del XVI secolo Venezia cominciò a pensare alla creazione di uno stato italiano, e per questo il pontefice, i sovrani italiani ed europei si unirono nella lega di Cambrai, con lo scopo di togliere a Venezia il dominio della terraferma. Nel 1508 i veneziani si diedero alla fortificazione delle città (creando anche il primo sistema difensivo di Verona, che sarebbe stato poi ripreso e potenziato dagli austriaci nell'Ottocento), ma nel frattempo cominciarono a subire le prime sconfitte, e cominciò una ritirata generale verso Verona. La città però non aprì le porte; infatti, se avesse dato ospizio all'esercito veneto, sarebbe stata assediata dall'esercito nemico. L'esercito veneto dovette quindi passare l'Adige su un ponte di barche: i rappresentanti della Repubblica di Venezia capirono la situazione, e il 31 marzo 1509 sciolsero il giuramento di fedeltà che legava Verona, in modo da salvare la città, e richiamò l'esercito a difesa di Venezia.
I veronesi decisero di mandare degli ambasciatori al re di Francia, che entrò trionfalmente nella città. Seppero allora i veronesi che la città sarebbe stata destinata all'imperatore Massimiliano I, che voleva farne la capitale di un futuro regno d'Italia. Fluirono a presidio della città truppe francesi e spagnole (da cui prese il nome il bastione di Spagna), che commisero violenze e ruberie ai danni della popolazione. Intanto la flotta del lago di Garda, ormai vecchia, venne disarmata, mentre le uniche tre galere ancora utilizzabili ed armate furono fatte uscire dal porto di Lazise e fatte affondare (ancora oggi sono meta dei sommozzatori).
Nell'aprile del 1510 venne scoperto a Verona un complotto ai danni delle truppe imperiali, e come ripicca vennero arrestate e giustiziate numerose persone. La città ebbe inoltre 13.000 morti nella peste del 1511-1512 (la popolazione in un anno scese da 38.000 a 25.000 abitanti circa). Vi fu però la riconciliazione tra il papato e Venezia, per cui i francesi si rischierarono con la Serenissima: riuscirono così ad assediare Verona, che era però ben difesa. Alla fine del 1516, dopo un duro assedio veneziano, l'imperatore, dopo il trattato di Bruxelles del 3 dicembre, iniziò un "giro di valzer": regalò Verona al nipote Carlo V di Spagna, Carlo V la cedette ai francesi i quali dopo un anno, con lo scioglimento della lega di Cambrai, la restituirono ai veneziani. I veneziani, consapevoli della sopravvenuta inadeguatezza delle difese di Verona di fronte allo sviluppo delle nuove armi da fuoco, ricominciarono un'opera di fortificazione in linea coi tempi e fecero di nuovo diventare Verona una città militare, la più importante fra quelle di terra, che assorbiva circa la metà delle sue truppe non di mare.
Ricominciò per Verona un nuovo periodo di pace che sarebbe finito non per la guerra, ma per una malattia devastante: la peste. Questa venne portata nel 1630 dai soldati tedeschi arrivati in Italia per la presa di Mantova. I malati venivano inviati via fiume al Lazzaretto in località Pestrino (di cui oggi restano le rovine) mentre i corpi di coloro che morivano in città venivano bruciati o gettati nell'Adige per mancanza di luoghi di sepoltura. Per la città fu un vero disastro: basti pensare che nel 1626 erano stati censiti 53.333 abitanti, che si erano ridotti a 20.738 alla fine del contagio: morì dunque ben più della metà della popolazione (in totale 33.000 morti circa). Il numero di abitanti tornò a un livello simile solo alla fine del Settecento (nel 1793 erano 49.000). Il XVI secolo vide comunque un rifiorire dell'economia e la costruzione di chiese e di palazzi importanti, di cui uno degli artefici più importanti fu l'architetto Michele Sammicheli. In questo periodo di rinascita artistica e culturale nacque anche la famosa tecnica dei concerti di Campane alla veronese. Nacquero inoltre decine di accademie, oltre a un fiorire di attività culturali di dimensione europea.
All'inizio del Settecento tornarono le guerre: nel 1701 la guerra di successione spagnola mise uno contro l'altra Francia e Austria, mentre la Repubblica di Venezia rimaneva neutrale (anche se rafforzava il presidio a Verona). I francesi tentarono di fermare la discesa nemica attraverso il Brennero, andando quindi ad occupare il monte Baldo per poter fermare gli austriaci nella val d'Adige dall'alto (violando tra l'altro la neutralità veneta). Il principe Eugenio di Savoia, informato dei fatti, riuscì nell'impresa di risalire le rapidissime pendici dei monti Lessini con 25.000 soldati austriaci, che scesero quindi ad est di Verona, si diressero verso Legnago e sconfissero a Carpi i francesi, costringendoli a ritirarsi oltre il Mincio.
Nel maggio del 1796, durante la Campagna d'Italia, gli austriaci vennero sconfitti in Piemonte dal generale Napoleone Bonaparte, e dovettero darsi ad una precipitosa ritirata sino al Trentino, mentre Napoleone e le idee rivoluzionarie francesi andavano a sconvolgere la tranquillità dei veronesi: gli austriaci in ritirata infatti occuparono Peschiera, violando la neutralità veneta, e Napoleone ne approfittò per occupare a sua volta Peschiera e poi, il 1º giugno 1796, la stessa Verona con 12.000 uomini.
Alla diffusione della notizia che l'esercito francese stava avvicinandosi alla città in molti fuggirono: il 1º giugno i francesi entravano a Verona con l'artiglieria carica, mentre la popolazione guardava ammutolita. Il 3 giugno, accompagnato da numerosi generali e 500 cavalieri, arrivò anche Napoleone, che subito chiese contributi ingenti ai veronesi. Egli prese alloggio presso palazzo Forti, mentre gli altri generali si sistemarono nelle case dei nobili che si erano dati alla fuga prima del loro arrivo. Già due mesi dopo però Napoleone fu costretto ad abbandonare la città per l'arrivo delle truppe austriache, che vennero accolte con entusiasmo, poiché la popolazione sperava avrebbero ricostituito il governo veneto. Dopo le iniziali vittorie gli austriaci subirono però alcune dure sconfitte, e il 7 agosto dovettero ritirarsi e schierarsi poco fuori Verona. Il giorno successivo i francesi avevano già raggiunto la città e, dopo aver abbattuto porta San Zeno con l'artiglieria, si diedero al saccheggio della città. Un episodio particolare avvenne l'8 marzo 1797, quando i soldati francesi si diedero al saccheggio di un monastero dentro la città: le monache infatti si misero a suonare le campane richiamando la popolazione, che accorse numerosa obbligando i francesi alla fuga.Il 22 ottobre tornava a Verona Napoleone, mentre a novembre si riavvicinarono alla città le truppe austriache, che furono però prese alle spalle e vinte nella battaglia del Ponte di Arcole il 17 novembre. A metà gennaio un'altra incursione austriaca fu nuovamente vinta nella battaglia di Rivoli, e Napoleone visitò ancora una volta la città. Il secondo giorno di Pasqua del 1797 (da cui il nome Pasque Veronesi) vide l'inizio di una rivolta popolare contro le truppe francesi, unico caso in Italia di ribellione così aperta contro le barbarie delle truppe napoleoniche. La rivolta, iniziata il 17 aprile, continuò sino al 25 aprile, quando la città venne circondata da 15.000 soldati, e dovette arrendersi. Alla fine le morti francesi ammontarono a 500 soldati, i feriti furono circa un migliaio, e i prigionieri 2.400 (di cui 500 soldati e 1.900 loro famigliari). Dunque dei 3.000 soldati francesi di guarnigione circa mille (tra morti e prigionieri) furono messi fuori combattimento.
Come conseguenza aumentò l'oppressione francese sulla città, che venne obbligata al pagamento di 2.000.000 lire torinesi e alla confisca dell'argento delle chiese e delle riserve di cibo, vestiti e scarpe: l'enorme numero di soldati francesi da mantenere (oltre 50.000) creava molti problemi per gli approvvigionamenti, con la continua ricerca di bottino e un non rispetto delle libertà religiose e delle proprietà, per cui ogni occasione era buona per requisire beni. Nei mesi successivi alla ribellione vennero effettuate condanne a morte, in alcuni casi senza neanche un processo. Sotto i francesi si ebbe però anche la dichiarazione di uguaglianza fra tutti i cittadini, compresa la minoranza israelita (circa un migliaio di persone). La maggior parte della popolazione si sentiva comunque ancora veneziana e solo una minoranza aderì alla fazione francese (o austriaca).
Il 9 luglio 1797 venne proclamata la repubblica cisalpina e il 17 ottobre veniva firmato il trattato di Campoformio, con il quale la Repubblica di Venezia venne divisa tra Austria e Francia: Verona venne ceduta agli austriaci il 21 gennaio 1798, ma già il 26 marzo ripresero le battaglie tra austriaci e francesi in territorio veronese, e con il Trattato di Lunéville del 9 febbraio 1801 Verona venne divisa tra Austria e Francia: linea di confine divenne l'Adige. È in questo momento storico che i francesi chiamarono dispregiativamente Veronette la parte austriaca di Verona (che ancora oggi prende il nome di Veronetta). Verona entrò a far parte del regno d'Italia il 31 marzo 1805, con Napoleone come re.
Ad ottobre iniziò una battaglia tra le due parti di Verona, con il bombardamento da parte dei napoleonici, che riuscirono a respingere un attacco austriaco presso il ponte di Castel Vecchio: la parte austriaca della città si arrese il 29 ottobre. Con la pace di Presburgo del 2 dicembre tutto il Veneto entrava a far parte del regno d'Italia. I francesi lasceranno Verona solo il 4 febbraio 1814, dopo 17 anni di dominio a fasi alterne: lo stesso giorno gli austriaci entrarono in città da porta Vescovo con 1.800 soldati.
Gli austriaci si presentarono a Verona come liberatori. Nel 1815 al congresso di Vienna si decise la creazione del regno Lombardo-Veneto, con a capo un viceré, che venne visitato l'anno successivo dall'imperatore Francesco I. Con il passaggio al dominio austriaco l'industria della seta veronese, che aveva preso il posto di quella della lana durante il dominio veneziano, ebbe una forte crisi, poiché l'Austria era interessata solamente alla ricostruzione delle fortificazioni di Verona. Andò riducendosi anche il trasporto sull'Adige, il cui posto venne preso dalla ferrovia.
Nel 1822 si svolse il congresso di Verona, a cui parteciparono tutti i maggiori sovrani d'Europa, e durante il quale si discusse di problemi come il commercio dei neri, la pirateria nell'oceano Atlantico, la situazione italiana, i problemi causati dalla rivoluzione spagnola e greca.
Nel 1833 gli ingegneri militari austriaci a cominciarono a realizzare un sistema difensivo composto oltre che dalle mura, da forti, castelli, caserme e vari edifici, rendendo Verona una città-piazzaforte. I lavori richiesero l'utilizzo contemporaneo di 10.000 uomini e la città si trovò praticamente senza disoccupati. Per festeggiare la fine dei lavori, diretti dal feldmaresciallo Radetzky, vi furono grandi parate militari.Francesi, che prima di andarsene distrussero buona parte della cinta muraria, e austriaci ebbero un approccio ben differente verso la città. Gli austriaci diedero a Verona principalmente due caratterizzazioni:
quella militare: la città fu il cardine del famoso Quadrilatero, un sistema di difesa munitissimo basato su quattro città fortificate: Verona, Legnago, Mantova e Peschiera. Verona era il perno del sistema, e vi furono nella città fino a 35.000 soldati.
quella logistica: Verona fu al centro di sistemi di comunicazione sia stradali sia ferroviari, e furono costruite numerose caserme e depositi.Il controllo della città fu molto duro, anche per via delle idee che stava diffondendo Mazzini in tutta Italia, e che non tardarono ad arrivare anche a Verona: venne addirittura arrestato il poeta Aleardo Aleardi, perché aveva incastonato nel bastone una moneta del regno d'Italia. Questo controllo poliziesco accrebbe l'odio della popolazione verso i soldati stranieri, odio che aumentò in particolare dopo il 1840: in città si manifestavano sporadicamente risse tra popolani e soldati, che sfociarono presto in gravi scontri (con morti e feriti), e manifestazioni patriottiche, come quelle avvenute al teatro Nuovo.
Il 1848 fu l'anno delle rivoluzioni in tutta Europa: a Milano venne scacciato il viceré Ranieri Giuseppe d'Asburgo-Lorena durante le Cinque giornate, mentre a Venezia dovette fuggire il governatore austriaco. Radetzky quindi dovette proclamare lo stato di assedio nel Lombardo-Veneto. Anche i veronesi in quei momenti erano particolarmente in agitazione, nonostante questo il viceré cercò rifugio nella città, dove andò ad alloggiare in un albergo. La popolazione era però ormai scesa in piazza a reclamare la Costituzione, la libertà e l'Italia. Ad un certo punto la folla si diresse verso l'albergo dove era ospitato il viceré: i popolani gli gridarono di affacciarsi al balcone e, quando lo fece, la folla cominciò ad urlare: Abbasso l'Austria! A morte i tedeschi!. Il viceré rientrò spaventato, mentre la folla insultava e provocava i soldati a difesa dell'albergo, che però non reagirono. Fu allora che un gruppo di moderati andò a trattare con il viceré, calmando così la folla: essi informarono la popolazione di incontrarsi in piazza Erbe il giorno dopo alle dieci di mattina, poiché avevano molto da discutere. Nel frattempo in città vennero evitati gli scontri tra popolazione e truppe: in questo modo i popolani non furono spronati a dare inizio alla rivolta, dando la possibilità all'esercito austriaco in ritirata di avere un luogo sicuro dove potersi riorganizzare, dato che le maggiori città del Lombardo-Veneto si erano già ribellate. Il Quadrilatero fu quindi un fondamentale punto di raccolta per gli austriaci in ritirata.
Il mattino seguente la popolazione, con le coccarde e bandiere tricolori, si raccolse nella piazza in attesa di notizie, quando il gruppo di moderati si affacciò, rivelando che avevano avuto la promessa di un governo costituzionale, la creazione di una guardia cittadina per il rispetto dell'ordine e che sarebbe stata garantita la libertà. Quindi il popolo si calmò per via del raggiro operato da questo gruppo ristretto, e Verona fu una delle poche città a non unirsi ai moti del risorgimento italiano. In realtà alla fine la guardia cittadina fu composta solamente da una quarantina di veronesi, mentre nel contempo si rinforzò il presidio militare austriaco, diminuendo così le possibilità di rivolta alla città. Nel marzo del 1848 ormai la città ospitava 6.000 soldati (essendo la città di 60.000 abitanti vi era un militare ogni dieci abitanti). Il 22 marzo Radetzky si ritirò da Milano e ripiegò su Verona con 20.000 uomini, mentre il 25 il viceré scappò dalla città. Il 28 il generale D'Aspre ricevette l'ordine di spostare le sue truppe dalla provincia di Venezia a Verona. A Verona vennero requisite tutte le armi, mentre la città divenne un enorme accampamento per le truppe, perfino le fabbriche vennero chiuse ed adibite ad alloggi per i soldati.
I piemontesi intanto continuavano a vincere battaglie, ma si muovevano troppo lentamente, dando così il tempo al nemico di retrocedere sino al Quadrilatero. Le truppe piemontesi riuscirono ad accerchiare Peschiera, mentre truppe di volontari si insinuarono fino a Castelnuovo del Garda. Radetzky diede allora l'ordine a 4.000 uomini di attaccare Castelnuovo, per reprimere l'azione e dare insegnamento agli altri paesi. Prima dell'inizio della battaglia di Castelnuovo alcuni abitanti del paese riuscirono a mettersi in fuga, mentre i 400 volontari decisero di resistere ed affrontare l'esercito nemico: essi furono però letteralmente sommersi dalle truppe avversarie, dieci volte superiori, e dovettero ritirarsi verso Lazise. Gli austriaci diedero fuoco all'intero paese, distruggendo e saccheggiando tutto ciò che trovarono; molte donne furono stuprate e trucidate insieme ai mariti. I volontari che furono catturati furono invece torturati sino alla morte.
In aprile il generale Nugent portava a Verona 14.000 uomini in soccorso di Radetzky, mentre l'esercito piemontese avanzava lentamente con 300 cannoni in direzione della città. Solo il 26 aprile venne compiuta una nuova avanzata sino all'Adige, e l'occupazione della linea Villafranca-Custoza-Sona. Radetzky fece bloccare tutte le porte della città, e fece costruire numerose barricate, oltre a vietare alla popolazione di salire sui tetti di palazzi (per non vedere cosa accadeva) e chiudere gli accessi ai campanili (perché non richiamassero la popolazione alla rivolta).
Radetzky fece occupare Santa Lucia e San Massimo (alle porte di Verona), mentre i primi contrasti si ebbero a Lugagnano: illusero i piemontesi che si avvicinarono sino a Santa Lucia, dove ebbe luogo l'omonima battaglia. Lì gli austriaci stavano per essere vinti, ed il re Carlo Alberto si aspettava un rivolta della città: questa non ebbe luogo perché in città erano utilizzati dieci battaglioni, per un totale di 10.000 uomini, per scoraggiare l'insurrezione, mentre le artiglierie erano pronte a bombardare la città dai forti (inoltre erano state confiscate tutte le armi). Dopo la notizia che le truppe alla Croce Bianca erano state sconfitte, il re decise per una ritirata. Questa fu la prima vittoria austriaca dall'inizio della guerra. Alla fine di maggio arrivarono a Verona i generali Thurn e Nugent, così il 30 Radetzky poté uscire da Verona con 30.000 soldati, 5.000 cavalli e 150 cannoni, allontanando da Verona le truppe piemontesi, che si ritirarono sino all'Adda. Solo Peschiera resisteva eroicamente all'assedio austriaco, e solo per ordine di Carlo Alberto si arrese: i soldati furono lasciati liberi e con l'onore delle armi dagli austriaci, per l'incredibile resistenza. Il Quadrilatero alla fine aveva svolto ottimamente la sua funzione.
Il 9 giugno 1849 arrivarono da Vienna le disposizioni di rendere Verona la città più fortificata dell'Impero: i lavori iniziarono subito, e vennero costruiti dapprima otto forti a creare il primo campo trincerato, che furono dedicati ai generali vittoriosi della guerra, in particolare a quelli che salvarono Verona nel 48. Con l'anno nuovo aumentarono anche le tasse, poiché i lavori erano molto costosi, ed inoltre la popolazione doveva mantenere i 120.000 soldati schierati nel Lombardo-Veneto.
Nacquero numerosi comitati patriottici in molte città del regno Lombardo-Veneto, facenti capo a quello di Mantova. Le autorità scoprirono le cospirazioni ed ebbe luogo tra l'8 dicembre 1852 ed il 19 marzo 1853 il martirio di Belfiore. Anche il maggiore esponente del comitato veronese, Carlo Montanari, fu catturato e imprigionato nel castello di Mantova, e l'8 marzo 1853 venne giustiziato.
Anche la seconda guerra di indipendenza ebbe il suo momento culminante a Verona, infatti l'esercito franco-piemontese, dopo battaglie vittoriose arrivò non lontano da Verona. Napoleone III però stipulò un armistizio con l'imperatore d'Austria a Villafranca, mandando su tutte le furie re Vittorio Emanuele, che voleva continuare la guerra da solo (cosa che non fece, per paura di dover combattere sia Austria che Francia).
Nel 1860 anche Verona partecipava alla spedizione dei mille, con 23 volontari. 
La terza guerra di indipendenza vide la più grande battaglia a Custoza, con una grave sconfitta italiana: però, grazie alla schiacciante vittoria prussiana che aveva fortemente indebolito l'Austria, Verona ed il Veneto poterono essere uniti al regno d'Italia.
La notizia della pace tra l'Italia e l'Austria venne pubblicata a Verona il 6 ottobre, e subito la città si riempì di tricolori, e nelle vetrine dei negozi venivano esposti i ritratti del re e di Garibaldi. La popolazione era in festa, mentre i soldati austriaci tentavano di provocare la folla, e si verificarono così isolate risse. I popolani si ritrovarono in piazza Bra, dove, presso un bar militare, si trovavano numerosi austriaci. Dal palazzo sopra al bar venne srotolato un grande tricolore, ma i soldati infuriati si misero a picchiare un bambino vestito da garibaldino, e presero a sciabolate il grande tricolore e quindi a colpire la folla, che rispose lanciando sassi e sedie. All'arrivo delle guarnigioni dovettero però rifugiarsi, mentre gli austriaci si misero a saccheggiare negozi e palazzi. In un negozio uccisero anche una donna incinta, Carlotta Aschieri, mentre colpirono con la baionetta più volte il marito che tentava di difenderla.
Vennero aggrediti anche due operai, Celeste Bardi e Gio Batta Ridolfi, mentre Angelo Menegotti fu colpito alle spalle da una fucilata e Francesco Vassanelli perse un occhio per la sciabolata di un ufficiale. Le violenze continuarono per due giorni, e secondo le note ufficiali alla fine ci furono una ventina di feriti.
Gli italiani entrarono in città il 16 ottobre 1866, con i bersaglieri da porta Vescovo, che sfilarono tra due ali di folla e con le campane a festa. L'ultimo battaglione austriaco abbassò la bandiera con l'aquila bicipite lo stesso giorno alla Gran Guardia Nuova, dove venne trovata più tardi un'iscrizione di un ufficiale austriaco: Addio mia bella Verona! Mi ti vedrò mai più! Il 21 ottobre e 22 ottobre seguenti il plebiscito sancì l'unione al regno d'Italia con 88.864 voti favorevoli e 2 contrari, come testimonia la lapide posta all'ingresso dell'odierno Municipio e che ricorda lo scrutinio della provincia di Verona. Il risultato rispecchiò, secondo alcuni studi storici, l'assoluta mancanza di segretezza nel voto e di trasparenza nelle conseguenti operazioni di scrutinio. Infatti la votazione era palese, con schede di colore diverso per il Sì e per il No, che andavano poste in due urne separate. Inoltre ai votanti si chiedeva semplicemente se accettavano l'unione del Veneto all'Italia, senza specificare cosa sarebbe successo se per ipotesi avesse vinto il No.
Dopo l'iniziale entusiasmo per la partenza degli austriaci, non mancarono tuttavia anche le critiche al nuovo regime. Il 9 gennaio 1868 così scriveva l'Arena: Fra le mille ragioni per cui noi aborrivamo l'austriaco regime, ci infastidiva sommamente la complicazione e il profluvio delle leggi e dei regolamenti, l'eccessivo numero di impiegati e specialmente di guardie e gendarmi, di poliziotti e di spie. Chi di noi avrebbe mai atteso che il governo italiano avesse tre volte tanto di regolamenti, tre volte tanto di personale di pubblica sicurezza, di carabinieri, ecc.?
La fine del primo secolo italiano vide Verona gravemente colpita dalla grande alluvione del 1882, avvenuta tra il 15 ed il 18 settembre, e che ebbe il suo picco il 17 settembre, quando la piena raggiunse i 4 metri e mezzo sopra lo zero idrometrico. La piena provocò il crollo di diversi palazzi, mentre i mulini sull'Adige vennero disancorati, andando a sbattere contro i ponti, due dei quali vennero completamente distrutti. Alla fine dell'alluvione si contarono 13 case completamente crollate, circa 30 gravemente danneggiate e più di 170 lesionate. Per prestare soccorso alla popolazione intervenne anche l'esercito, ed il re Umberto I venne a far visita ai veronesi il 22 settembre. Conseguente alla disastrosa piena fu la costruzione degli argini, conosciuti col nome di muraglioni, per la cui edificazione furono abbattuti 120 edifici costruiti a contatto col fiume. Le maggiori opere fluviali furono costruite tra il 1885 ed il 1895.
Re Umberto I di Savoia durante le manovre militari del 1887 e 1897 fu nuovamente a Verona dove soggiornò a Villa Pellegrini Marioni Pullè
Nel 1886 venne inaugurato in piazza delle Erbe il leone di San Marco, ricostruito dopo che era stato abbattuto dai francesi nel 1797. Alla sua inaugurazione era presente una folla entusiasta, che vedeva nel leone un simbolo patriottico. Ma la fine dell'Ottocento vide anche abbattersi sulla città la crisi economica, e quindi l'inizio della grande emigrazione, che si sarebbe protratta sin dopo la prima guerra mondiale. Nel Veneto era presente già da prima un fenomeno migratorio di carattere perlopiù temporaneo o stagionale, in particolare verso la Germania, l'Austria e l'Ungheria, soprattutto dalle zone montane, ma questo andò aumentando sino a raggiungere un fenomeno di massa. Con la nascita di nuove rotte transoceaniche iniziò l'emigrazione verso il Nuovo Mondo: la meta preferita dei veronesi fu il Brasile, dove era richiesta numerosa manodopera per via della fine della schiavitù. Solamente tra il 1886 ed il 1890 partirono dal veronese 50.000 persone, di cui solo il 10% circa rimaneva in Europa. Nello stesso decennio partirono dal Veneto 333.000 persone, l'11% della popolazione, ma questa percentuale nella bassa Veronese salì addirittura al 33%. La situazione e i pensieri di chi era costretto a partire sono stati ben descritti dal poeta veronese Berto Barbarani in una sua poesia, I va in Merica, che racconta le miserie del Veneto di allora e si conclude con i villici che decidono di partire.
La fine del secolo però vede anche la timida crescita della industrie, in particolare dopo la costruzione del canale industriale Camuzzoni (che prendeva il nome dal sindaco Giulio Camuzzoni), che poteva fornire 3.000 cavalli di potenza. Se fino a quel momento l'unica industria a Verona fu l'officina della stazione di Porta Vescovo, grazie al rifornimento di quella potenza poterono cominciare ad insediarsi nuove industrie, tanto che dal 1890 al 1911 nella provincia gli operai salirono da 8.658 a quasi 20.000 unità.
La prima guerra mondiale la vede nelle retrovie, forse per la prima volta, ma venne colpita alcuni attacchi aerei, il primo avvenuto il 14 novembre 1915, quando, tre velivoli verniciati di nero, rilasciarono sulla città numerosi ordigni: in piazza delle Erbe ci fu una strage, alla fine si contarono un centinaio tra morti e feriti. Furono addirittura chiamati i pompieri per lavare il sangue dai marmi ed ebbe un notevole effetto psicologico: per la prima volta la Grande Guerra portava morti civili alla città.
Nell'ottobre 1917, dopo la disfatta di Caporetto, la situazione precipitò e Verona divenne ufficialmente città inclusa nel territorio delle operazioni di guerra, dunque entrava in vigore la legge marziale e venivano sospesi i treni civili. Fortunatamente si fece sentire l'apporto degli alleati che risollevarono il morale della popolazione. Dapprima arrivarono le truppe francesi, e poi quelle americane, tanto che nel 1918 si festeggiarono a Verona nel giro di dieci giorni la festa nazionale americana per la dichiarazione d'indipendenza e quella francese per la presa della Bastiglia. Alla fine di ottobre si cominciò a parlare in città di una vittoriosa offensiva italiana ed il 3 novembre i veronesi si riversarono per le strade a festeggiare la vittoria: la città si riempiva nuovamente di tricolori dopo il 1866.
L'avvento al potere del fascismo portò nella città grandi progetti, di cui uno dei più importanti per Verona fu la costruzione degli ultimi muraglioni. Questi furono edificati con una velocità incredibile, tanto che i lavori iniziarono all'inizio del 1935 e di conclusero già nel novembre 1936.La seconda guerra mondiale non coinvolse Verona sino al 1943. La notte del 25 luglio infatti Mussolini venne sfiduciato dai gerarchi fascisti e venne quindi arrestato. A Verona presero il potere i militari per 45 giorni, diventò quindi sindaco della città Eugenio Gallizioli, e presidente della provincia il senatore veronese Luigi Messedaglia. A settembre però si rese il governo, ed i tedeschi cominciarono ad occupare i punti strategici e le città del nord Italia. A Verona il comandante dell'VIII reggimento d'Artiglieria rifiutò di consegnare le armi e diede battaglia ai tedeschi, mentre in città si verificarono numerosi scontri. Con la liberazione da parte dei tedeschi di Mussolini nacque la RSI, e Verona con l'insediamento dei più importanti comandi militari tedeschi e di alcuni ministeri ne divenne di fatto, con Salò e Milano, una delle capitali.A Verona si tenne l'unico congresso fascista presso castel Vecchio (in cui si decisero le basi del nuovo stato, la militarizzazione del partito e la socializzazione), ed il famoso processo di Verona, in cui si decise la condanna a morte per cinque dei sei imputati al processo.
Verona fu una delle città più bombardate per la sua posizione strategica e per la summenzionata presenza di molti comandi militari tedeschi e di cinque ministeri della Repubblica Sociale Italiana; la città alla fine risultò distrutta al 45% dalle bombe degli alleati ed anche le perdite in vite umane furono elevate. Le incursioni più terribili furono quella del 28 gennaio 1944, quando 120 quadrimotori colpirono la zona della stazione Porta Nuova, e quella del 4 gennaio 1945, quando vennero danneggiati o distrutti Castelvecchio, la biblioteca capitolare, la biblioteca civica ed altri importanti monumenti. 
Infine nell'aprile del 1945 il giorno della loro ritirata da Verona i tedeschi in fuga ne distrussero tutti i ponti.
Verona è tra le città decorate al Valor Militare per la Guerra di Liberazione, insignita della Medaglia d'Oro al Valor Militare per i sacrifici delle sue popolazioni e per la sua attività nella lotta partigiana durante la seconda guerra mondiale:
Con la fine della guerra nacquero anche le premesse per la ricostruzione: il primo intervento fu la demolizione delle protezioni antiaeree che erano state installate nell'Arena, che veniva utilizzata dai cittadini per proteggersi durante i bombardamenti. Con il decreto del 1º marzo 1945 veniva stabilito che tutte le città gravemente danneggiate dalle guerre avrebbero dovuto dotarsi di un piano di ricostruzione e Verona, con 11.627 vani completamente distrutti e 8.347 gravemente danneggiati, era una di quelle. I lavori iniziarono immediatamente con la ricostruzione di tutti i ponti, delle chiese storiche, e della stazione di Porta Nuova. A tempo di record, nell'agosto 1946, fu riaperto ponte Catena, mentre gli antichi ponte di Castel Vecchio e ponte Pietra furono ricostruiti con i materiali originali raccolti dall'alveo dell'Adige. Il processo di edificazione utilizzato era quello originale, per cui i lavori furono molto lunghi: il primo venne terminato nel 1951, il secondo nel 1959.
Il 10 gennaio 1959 nasce l'Università di Verona, con il nome di Libera Università di Economia e Commercio. Grazie alla fusione con l'ateneo patavino si aggiunsero un corso in lingue e letterature straniere, la facoltà di magistero e la facoltà di medicina. Nel 1982 l'Università di Verona divenne nuovamente un organismo autonomo, e oggi conta diverse facoltà: economia, medicina e chirurgia, scienze matematiche, fisiche e naturali, giurisprudenza, scienze della formazione, lettere e filosofia, lingue e letterature straniere, e scienze motorie. Oggi Verona si presenta così come terzo polo universitario del Veneto, dopo Padova e Venezia. All'Università di Verona appartiene la Biblioteca Arturo Frinzi.
Un importante evento di cronaca fu il sequestro del Generale James Lee Dozier, comandante delle Forze Terrestri NATO in Sud Europa (ftase), rapito dalle Brigate Rosse il 17 dicembre 1981. Le forze dell'ordine intervennero massicciamente, tanto che la città sembrava essere in stato d'assedio, e solo dopo 42 giorni, il 28 gennaio, fu liberato a Padova grazie ad un'incursione dei NOCS di Verona.
Nel 1988 Verona fu visitata da papa Giovanni Paolo II che celebrò presso il duomo la beatificazione di don Giovanni Calabria e di don Giuseppe Nascimbeni entrambi nativi del territorio veronese.
Verona è sede di una di una delle più antiche e importanti comunità ebraiche italiane. A testimonianza di questa presenza, rimangono tracce evidenti: negli edifici del vecchio ghetto, nella grandiosa sinagoga, e nell'antico cimitero di Borgo Venezia.
 Arthur Frothingham, Roman Cities in Northern Italy and Dalmatia, Londra, J. Murray, 1910.
 G. Barbetta, Le mura e le fortificazioni di Verona, Verona, Vita veronese, 1970.
 C. Cipolla, Compendio della storia politica di Verona, Mantova, Sartori, 1976.
 G. M. Varanini, Gli Scaligeri 1277-1387, Milano, Arnoldo Mondadori Editore, 1988.
 A. Castagnetti e G. M. Varanini, Il Veneto nel medioevo: Dai Comuni cittadini al predominio scaligero nella Marca, Verona, Banca Popolare di Verona, 1991.
 A. Castagnetti e G. M. Varanini, Il Veneto nel medioevo: Le signorie trecentesche, Verona, Banca Popolare di Verona, 1995.
 P. Villa, Spianà delle Mura di Verona: Necropoli e fabbrica di mattoni romana, le mura difensive veneziane ed i forti austriaci, Verona, 2018 formato PDF  [2018 prima edizione].
 G. Zalin, Storia di Verona. Caratteri, aspetti, momenti, Vicenza, Neri Pozza, 2001. ISBN 88-7305-823-X.
 A. Castaldini, La segregazione apparente. Gli Ebrei a Verona nell'età del ghetto (secoli XVI-XVIII), Firenze, Olschki, 2008.
 Bruno Chiappa, La risicoltura veronese (XVI-XX sec.), Verona, La Grafica Editrice, 2012.
Verona Romana - Oltre il tempo, regia di Marcello Peres e Nicola Tagliabue (2015)
A. Aspes, Il Veneto nell'antichità: preistoria e protostoria, Verona, Banca Popolare di Verona, 1984.
 E. Buchi e G. Cavalieri Manasse, Il Veneto nell'età romana, Verona, Banca Popolare di Verona, 1987.
 A. Castagnetti e G. M. Varanini, Il Veneto nel medioevo: dalla "Venetia" alla Marca veronese, Verona, Banca Popolare di Verona, 1989.

Con il termine Stoßtrupp si indicano le squadre di fanteria d'assalto dell'esercito imperiale tedesco, attive tra il 1915 e il 1918 durante la prima guerra mondiale. La Germania imperiale entrò in guerra, certa che il conflitto sarebbe stato vinto nel corso delle grandi campagne militari, relegando quindi in secondo piano i risultati ottenuti durante i singoli scontri; di conseguenza i migliori ufficiali, concentrati nello stato maggiore generale, posero le loro attenzioni sulla guerra di manovra e sullo sfruttamento razionale delle ferrovie, invece che concentrarsi sullo svolgimento delle battaglie: questo atteggiamento diede un contributo diretto a vittorie operative della Germania in Russia, Romania, Serbia e Italia, ma comportò un fallimento ad occidente. Così gli ufficiali tedeschi sul fronte occidentale si trovarono nella situazione di dover risolvere sul campo la staticità causata dalla guerra di trincea.
Analizzando gli avvenimenti, si individuano due concezioni con cui si tentò di trovare una soluzione al problema. La prima fu la convinzione, sostenuta principalmente da Erich von Falkenhayn, che l'azione tattica da sola, ossia la mera uccisione dei soldati nemici, fosse un mezzo sufficiente per realizzare il fine strategico. La seconda era l'idea, emersa dall'esperienza di innumerevoli "attacchi con obiettivi limitati" e di incursioni nelle trincee, che il combattimento fosse diventato un'impresa così difficile, da dover subordinare le considerazioni operative a quelle tattiche. Portavoce di questa ultima tesi era il feldmaresciallo Erich Ludendorff che, divenuto il comandante de facto dell'esercito tedesco dopo la sconfitta tedesca di Verdun, diede un deciso appoggio allo sviluppo dei battaglioni d'assalto come soluzione per la ripresa della guerra di manovra.
La creazione di queste unità fu il primo, e forse più innovativo, tentativo dell'esercito tedesco di uscire dall'impasse  della guerra di trincea. Con l'utilizzo di soldati ben addestrati, comandati da sottufficiali dalla capacità decisionale autonoma, si cercò il superamento della terra di nessuno e lo sfondamento in punti predefiniti delle linee nemiche, in modo da permettere alle successive ondate di liquidare l'avversario ormai confuso e isolato, aprire grossi varchi nei suoi sistemi difensivi e riprendere quindi la guerra di manovra, che avrebbe consentito ai tedeschi di vincere il conflitto.
La prima guerra mondiale iniziò, secondo i pronostici degli esperti militari, come una guerra di grandi manovre, in cui ognuna delle parti cercava la vittoria a livello operativo. In questo tipo di guerra la vittoria tattica, il cui obiettivo era vincere le battaglie, era molto meno importante della condotta operativa che mirava a vincere le campagne. La sconfitta in una battaglia, la sconfitta di un reggimento e perfino la disfatta di una divisione erano considerate dagli ufficiali dello Stato maggiore generale, che dirigevano i movimenti di armate composte da milioni di uomini, come irrilevanti, se comparate alle considerazioni inerenti alla campagna nel suo complesso.
Nel 1914 l'obiettivo della campagna tedesca in Francia era quello della distruzione completa sul campo dell'esercito francese. Il mezzo per raggiungere questo obiettivo, come prestabilito dal piano Schlieffen, era la marcia delle armate tedesche attraverso la Francia del nord e il Belgio: cinque armate avrebbero dovuto costituire il martello con cui schiacciare l'esercito francese contro l'incudine della 6ª e 7ª armate, dispiegate sul confine franco-tedesco. Ma ben presto le difficoltà logistiche incontrate durante l'avanzata verso Parigi portarono i tedeschi a una situazione di stallo operativo, che condusse i due eserciti a scontrarsi sulla Marna. Nel corso di questa confusa battaglia, svoltasi tra il 6 e il 9 settembre, la comparsa di potenti forze britanniche e francesi in luoghi imprevisti costrinse il tenente colonnello Hensch, l'ufficiale di stato maggiore autorizzato a dare ordini in nome dell'alto comando, a ordinare la ritirata generale.
Il 13 settembre la ritirata cessò e i belligeranti iniziarono a scontrarsi su una linea che si allungava dal confine svizzero fino alla zona della confluenza dell'Aisne nell'Oise, tra le città francesi di Noyon e Compiègne. Lungo questa frontiera i due eserciti esausti scavarono fossati, che vennero circondati da filo spinato; i contendenti si stavano preparando ad una logorante guerra di trincea. Gli insegnamenti e gli studi della guerra di secessione americana e di quella franco-prussiana, così come le analisi delle più recenti guerre anglo-boera e russo-giapponese, ricordarono ai comandanti le enormi perdite causate da attacchi organizzati contro postazioni ben difese e tali considerazioni, assieme al forte desiderio di ricominciare la guerra a livello operativo, convinsero i generali di entrambi gli eserciti a riprendere la guerra di manovra lungo l'unico spazio disponibile, verso nord: iniziò la "corsa al mare", nella quale prima i francesi e poi i tedeschi cercarono di aggirare lo schieramento opposto, in modo tale da sferrare il colpo decisivo alle spalle; ma ogni tentativo non fece altro che portare i due schieramenti sempre più vicini alle coste del Mare del Nord, dove la "corsa" si arrestò.
I tedeschi lanciarono un'ultima offensiva per aprirsi un varco attraverso il saliente di Ypres, ma il fallimento dell'operazione significò che non sarebbero più stati in grado di ottenere la vittoria a livello operativo, fino a quando non avessero risolto il problema tattico di come sfondare una postazione difensiva moderna. Nei decenni precedenti l'alto comando tedesco aveva incentrato l'attenzione sui problemi operativi, relegando la tattica in secondo piano, ma in uno scenario di guerra di posizione la tattica assunse un'importanza molto maggiore e divenne il presupposto necessario per riprendere la guerra di manovra, sulla quale i tedeschi puntavano le loro speranze per la vittoria finale.
Durante il periodo di pace che precedette lo scoppio del conflitto, la tattica della formazione chiusa, che diede misera prova di sé a Ypres, dove i reggimenti della Guardia schierati nell'antiquato ordine chiuso con i sergenti dietro a compatte file di soldati furono praticamente spazzati via dai fucilieri e da qualche mitragliatrice britannica, cadde in discredito in molti circoli militari tedeschi. Di conseguenza nell'agosto 1914 tra i comandanti tedeschi non vi era opinione unanime su come la fanteria dovesse combattere, anche perché molti ufficiali tedeschi erano rimasti positivamente sorpresi dagli eventi della guerra anglo-boera del 1899, durante la quale gli irregolari boeri armati di fucile Mauser Gewehr 98 avevano decimato sistematicamente le truppe britanniche che attaccavano in formazioni di plotoni in colonna, tecnica copiata dal regolamento di esercizi tedesco del 1888.
Fin dal 1902 i giornali militari tedeschi e gli articoli dello Stato maggiore generale mettevano in guardia dai pericoli dell'ordine chiuso contro un nemico armato di moderni fucili a ripetizione. In sostituzione della carica in massa ispirata al Furor Teutonicus, gli autori di questi articoli suggerivano che i fucilieri imitassero i Boeri e si aprissero la strada a piccoli gruppi utilizzando ogni piega del terreno come copertura. Addestrati come tiratori scelti singoli, questi fucilieri avrebbero distrutto la volontà di resistenza del nemico con la precisione del loro fuoco.
Tuttavia, nel regolamento di esercizi tedesco del 1906 l'esortazione all'uso della baionetta e all'ordine chiuso facevano ancora parte della tattica della fanteria, nonostante lo stesso regolamento riconoscesse l'importanza della superiorità di fuoco e contemplasse la possibilità, nel caso la superiorità di fuoco non avesse avuto successo, che la fanteria potesse avanzare in ordine sparso dispiegandosi in formazioni più piccole quali plotoni, mezzi plotoni e squadre. Al contrario, se la superiorità di fuoco avesse avuto successo, l'ordine chiuso sarebbe stato mantenuto fino al momento di dover aprire il tiro sul nemico; la rottura della formazione era comunque vista come un male da evitare ogni volta possibile.
A seguito dei compromessi del 1906, la fanteria tedesca che entrò in guerra nel 1914 combatteva in modi che spaziavano in uno spettro tattico molto vario. Le unità sufficientemente fortunate da avere ufficiali che capivano l'importanza della nuova tattica andavano in battaglia in linee di combattimento diradate sfruttando ogni copertura disponibile, mentre altre unità, comandate da ufficiali che rifiutavano la tattica boera, affrontavano le battaglie in colonne fitte o in linee compatte.
Dopo i primi scontri della guerra, l'inefficacia dell'ordine chiuso venne rapidamente riconosciuta nell'esercito, tanto che nel bollettino ufficiale del 21 ottobre 1914 fu ordinato di assottigliare le formazioni, dimostrando che i presupposti su cui si basava il regolamento del 1906 (la necessità degli ufficiali di mantenere il controllo personale sulle loro unità per ammassare il tiro dei fucili, ottenendo così la superiorità di fuoco sul nemico) si erano dimostrati errati e costosi. A dispetto dei timori in cui i battaglioni e le compagnie che avanzavano in ordine sparso sarebbero degenerati in una massa di individui preoccupati di evitare il combattimento, il fuoco a discrezione dei fucilieri in molti casi si dimostrò efficace tanto quanto le scariche controllate dagli ufficiali dei soldati inginocchiati a pochi centimetri l'uno dall'altro.
La combinazione di tattica a colonne e tattica boera della fanteria tedesca, come pure la superiorità degli obici, dell'artiglieria pesante e della manovra a livello operativo, furono abbastanza efficaci da permettere all'esercito tedesco di vincere la battaglia delle Frontiere e gli scontri contro l'esercito belga a Liegi e Anversa. Ciononostante, una volta consolidato il fronte anche la moderna tattica boera, e ancor più l'obsoleta tattica a colonne, si rivelarono inadeguate: le ininterrotte linee trincerate implicavano l'assenza di fianchi scoperti e quindi l'impossibilità di qualsiasi manovra tattica o operativa tradizionale, per cui tutti gli attacchi avrebbero dovuto essere frontali. L'assalto frontale era però molto difficile in una guerra di posizione: il filo spinato limitava le possibilità di strisciare verso il nemico in piccoli gruppi, i difensori potevano studiare con calma il terreno antistante in modo tale da piazzare con precisione il fuoco lungo le vie tattiche da controllare, e la possibilità di integrare mitragliatrici e artiglieria contro le poche centinaia di metri della terra di nessuno ne rendevano il superamento un'impresa particolarmente ostica per gli attaccanti.
Durante il primo inverno di guerra di trincea, gli attaccanti si trovarono a competere con linee difensive che ogni giorno divenivano sempre più solide. Una seconda trincea e spesso anche una terza vennero scavate dietro la prima linea, collegate tra di esse da una rete di trincee di comunicazione. Dietro la prima rete furono costruite opere di difesa aggiuntive – casematte, bunker, seconde e terze reti di trincee – la cui composizione variava a seconda dei materiali disponibili, della manodopera e dei desideri dei comandanti di settore.
Contemporaneamente, la completa conversione alla tattica boera, l'uso di mine, trincee di avvicinamento, obici leggeri e mortai da trincea fornirono alla fanteria tedesca i mezzi per attraversare la terra di nessuno senza subire le importanti perdite che avevano dovuto sostenere a Ypres. Alla fine dell'inverno 1914-1915 quando la fanteria tedesca attaccava in occidente con obiettivi limitati riusciva sempre a raggiungere la trincea nemica. Sgomberarla restava però un problema: fino a quando si affidavano a fucili e baionette, i tedeschi non erano più forti di altri difensori armati in modo analogo.
Uno dei maggiori problemi nell'attacco alle linee nemiche era fornire supporto costante di fuoco alle truppe in avanzata ed eliminare i nidi di mitragliatrici. Apripista in questo senso fu il tenente colonnello Max Bauer, un esperto di artiglieria d'assedio e uno dei più influenti ufficiali dello stato maggiore generale, che pensò di dotare la fanteria d'attacco di artiglieria propria. La Krupp, industria di armamenti con la quale Bauer aveva rapporti finanziari, aveva appena progettato un cannone leggero da 3,7 cm (3,7 cm Sturmbegleitkanone, cannone d'accompagnamento) dotato di uno scudo avvolgente smontabile, che sembrava adatto a questo scopo e propose quindi al Ministero della Guerra di costituire un'unità sperimentale che adottasse questo cannone e altre nuove armi.
Il 2 marzo 1915 il Ministero della Guerra ordinò all'VIII corpo d'armata di istituire un Distaccamento d'assalto (Sturmabteilung) con soldati provenienti dalle unità di pionieri. Durante lo stesso mese questa unità, che comprendeva un quartier generale, due compagnie di pionieri e una batteria di 20 cannoni leggeri Krupp, fu riunita al poligono di Wahn: l'ufficiale scelto per guidare questa unità fu il maggiore Calsow, anch'egli pioniere proveniente dal 18º battaglione guastatori. L'unità divenne nota come Sturmabteilung Calsow.
Dopo due mesi di esercitazioni il Distaccamento d'assalto fu mandato al fronte nel giugno 1915, a difendere una linea di trincee in Francia. I pionieri furono utilizzati come fanteria regolare e i cannoni da 3,7 cm adoperati come artiglieria dietro la prima linea; il costo di questo utilizzo improprio fu alto e nell'agosto dello stesso anno il maggiore Calsow venne rimosso dal comando. L'unità non fu impiegata secondo le istruzioni del ministero e, secondo Bauer, Calsow non aveva appreso in pieno il potenziale del Distaccamento: quest'ultimo non capì l'idea di un Distaccamento come laboratorio in cui sperimentare nuove armi e tecniche, ma gli bastò comandare un reparto che forniva distaccamenti di pionieri e cannoni d'assalto alle altre unità.
Nell'agosto 1915 Calsow fu sostituito dal capitano Willy Rohr, un militare di carriera di 37 anni proveniente dal prestigioso battaglione Garde-Schutzen (fucilieri della Guardia). Il generale Hans Emil Alexander Gaede, comandante dell'Armee-Abteilung Gaede alla quale il Distaccamento d'assalto venne aggregato in agosto, diede a Rohr completa autonomia per quanto riguardava l'addestramento della sua unità.
Appena assunto il comando, Rohr cercò un sostituto per il cannone da 3,7 cm e dopo varie sperimentazioni il miglior pezzo per garantire il fuoco diretto a breve gittata si rivelò il cannone da fortezza russo di preda bellica Putilov 76,2 mm M. 1910, che venne modificato per renderlo più leggero e pratico nel trasporto. Il cannone da 76,2 mm (ribattezzato dai tedeschi 7,62 cm Infanteriegeschütz) permise al capitano Rohr di realizzare lo stretto coordinamento del fuoco d'artiglieria, garantendo la distruzione dei nidi di mitragliatrice e supportando la fanteria con un fuoco immediato, non subordinato alle batterie di divisione dislocate a chilometri di distanza, con cui era molto difficile comunicare i rapidi cambiamenti tattici dell'attacco. Nei mesi successivi, Rohr trasformò la sua unità sperimentale di pionieri in un'organizzazione di fanteria d'élite, lo Sturmbattalion Rohr, che sarebbe diventata un'unità d'istruzione che formava, in un continuo avvicendarsi, il personale che a sua volta avrebbe istruito i propri reparti. L'appoggio di Gaede non si limitò alla libertà d'azione: assegnò al capitano Rohr anche un plotone di mitraglieri armato con due MG 08/15, un plotone di mortai da trincea e un plotone di sei lanciafiamme portatili. L'assegnazione di tante armi di supporto a un'unità della grandezza di un battaglione preparò la strada a una nuova concezione di come un battaglione dovesse essere organizzato e come dovesse combattere.
Oltre all'artiglieria, il capitano Rohr sperimentò vari tipi di blindatura, compresi scudi d'acciaio portatili che erano già in dotazione nel Distaccamento d'assalto e i corsaletti d'acciaio che ricordavano quelli del tardo Medioevo; anche se scudi e corsaletti dovevano restare nella dotazione base, il capitano Rohr li trovò inadeguati allo stile di guerra che stava perfezionando. Rohr credeva che la determinazione dei movimenti fosse una difesa molto migliore delle pesanti armature in metallo; l'unico pezzo di armatura che Rohr adottò fu l'elmetto "Stahlhelm" che divenne simbolo caratteristico del soldato tedesco in entrambe le guerre mondiali.
Gli elementi essenziali della tattica che Rohr stava elaborando durante la sperimentazione furono: la sostituzione dell'avanzata per linee con l'assalto di sorpresa di truppe raggruppate in unità tattiche della grandezza di una squadra (Stoßtrupp); l'utilizzo di armi di supporto (mitragliatrici, cannoni per la fanteria, mortai da trincea, artiglieria indiretta, lanciafiamme) per reprimere il nemico durante l'attacco, coordinate al livello più basso possibile; lo sgombero delle trincee grazie alle truppe armate di bombe a mano che le assalivano. Ai primi di ottobre 1915 la 2ª compagnia del Distaccamento d'assalto sperimentò queste tattiche contro una postazione francese sui Vosgi, nota come Schratzmännle.
Alle 05:29 della sera del 12 ottobre 1915 sei lanciafiamme grandi che erano stati montati dentro le trincee di avvicinamento aprirono il fuoco sulla prima linea francese. Da dietro a ogni lanciafiamme un'unità d'assalto della consistenza di una squadra seguiva la lingua di fuoco e sgomberava sistematicamente con le bombe a mano la porzione di trincea assegnatale, mentre i pezzi d'artiglieria e le mitragliatrici francesi furono messe a tacere dai mortai da trincea e dai cannoni da 76,2 mm. Dopo lo sgombero delle trincee, i soldati delle truppe d'assalto le isolarono dal resto della linea francese e vi costituirono un parapetto grazie all'aiuto da parte di unità della fanteria; queste truppe li avevano seguiti nelle trincee dopo il loro sgombero, portando gli attrezzi e i pesanti sacchi di terra che altrimenti sarebbero stati d'impaccio per le truppe d'assalto che attraversavano la terra di nessuno.
L'esperienza acquisita nella battaglia per lo Schratzmännle costituì per il capitano Rohr la base per l'ulteriore addestramento del Distaccamento d'assalto così come pure per i corsi che tenne alle altre unità. Il primo di questi corsi fu tenuto nel dicembre 1915 a ufficiali e uomini selezionati della 12ª divisione Landwehr della durata di sei giorni, successivamente questi corsi avrebbero avuto una durata superiore e un numero di partecipanti inferiore in modo tale che il Distaccamento potesse eseguire un addestramento più approfondito. I nuovi metodi d'insegnamento abolirono del tutto le colonne e le linee, trattando le squadre come vere e proprie unità tattiche senza collegamento tra di loro, in quanto secondo Rohr «l'obiettivo garantiva unità d'azione».
Adesso, con la squadra quale unità tattica, il sottufficiale in campo non rimaneva più dietro lo schieramento per assicurarsi che nessuno abbandonasse la battaglia, bensì si posizionava avanti lo schieramento per guidare e comandare i suoi uomini. Fondamentale per il buon esito della battaglia era la perfetta conoscenza del territorio, così ufficiali, sottufficiali e soldati si orientavano con mappe in scala 1:5000 e nei giorni precedenti la battaglia dietro le linee doveva essere ricostruito in scala 1:1 il modello della linea nemica da assaltare, completa di filo spinato e da espugnare con l'utilizzo di munizioni vere.
L'equipaggiamento personale dei soldati del Distaccamento d'assalto venne rivisto: i pesanti stivaloni chiodati vennero sostituiti da scarponcini con lacci e da mollettiere simili a quelle utilizzate dalle truppe da montagna austriache, mentre per strisciare più facilmente l'uniforme da campo fu rinforzata con toppe di pelle sui gomiti e sulle ginocchia, e, poiché la bomba a mano aveva sostituito il fucile quale arma principale, il cinturone in pelle per le munizioni fu sostituito da due sacche a tracolla per le granate. Il fucile stesso venne sostituito da una variante più maneggevole e leggera del Mauser 98 d'ordinanza.
La prima volta che il Distaccamento d'assalto venne utilizzato come unità indipendente fu durante l'assalto sullo Hartmannsweilerkopf, una cima dei Vosgi dove truppe di Jäger austriaci e Chasseur Alpins francesi si combattevano dal Natale 1914. Rohr conosceva già il campo di battaglia in quanto nell'ottobre 1915 con i fucilieri della Guardia aveva partecipato a un attacco alle posizioni francesi, così il 10 gennaio 1916 l'intero Distaccamento guidò due reggimenti di fanteria contro la posizione francese dello Hartmannsweilerkopf sgomberandola con perdite limitate. Sebbene l'assalto fosse stato caratterizzato dalle stesse tattiche messe in atto sullo Schratzmännle, il capitano Rohr non aveva rinunciato al fuoco dell'artiglieria indiretta a supporto dell'attacco, creando un fuoco di "sbarramento di contenimento" sull'obbiettivo stesso e isolandolo dal resto del campo di battaglia.
Contrariamente all'opinione comune che l'artiglieria potesse svolgere il lavoro della fanteria, Rohr utilizzò l'artiglieria per neutralizzare e paralizzare il nemico in modo che la fanteria potesse manovrare: doveva formare l'incudine contro la quale il martello avrebbe colpito. La precisione e la tempestività dell'azione di fuoco, come anche l'abilità della fanteria nello sfruttare i suoi effetti, iniziarono ad essere considerati fattori più importanti del volume e della durata del fuoco, soprattutto in vista delle riserve limitate che l'esercito tedesco poteva utilizzare a confronto con l'industria a disposizione degli Alleati.
Dopo il fallimento del piano Schlieffen, l'esercito tedesco rimase sulla difensiva ad occidente per tutto il 1915. Durante quell'anno l'esercito francese sacrificò centinaia di migliaia di uomini nel tentativo di scardinarne le linee e i tentativi britannici furono ugualmente disastrosi. Ma in quel periodo i tedeschi non rimasero del tutto passivi, e i comandi di divisione ordinavano spesso "attacchi con obiettivi limitati" (Angriffe mit begrenzten Zielen) per rendere sicure aree importanti o negare al nemico territori chiave.
Impiegando le tattiche della guerra d'assedio già noti ai comandi tedeschi prima della guerra e allo stesso tempo abbandonando del tutto le tattiche che implicavano l'ordine chiuso, la fanteria tedesca fu spesso in grado di conquistare posizioni francesi e britanniche. Altro vantaggio a favore dei tedeschi era l'utilizzo massiccio di obici, che con il loro tiro arcuato erano molto più efficaci delle batterie di cannoni a disposizione degli eserciti nemici, oltre che di mortai e di bombe a mano che permettevano di conquistare le trincee nemiche e soprattutto di conservarle in caso di contrattacco.
Il corso della guerra cambiò le priorità all'interno dei corsi d'addestramento. Nell'inverno 1916-1917 i tedeschi cominciarono a diffondere nuove tattiche difensive, soprattutto in risposta alla potenza dimostrata dall'artiglieria britannica sulla Somme, migliorando la difesa in profondità con nuove tecniche che includevano contrattacchi e manovre a tenaglia. I comandanti tedeschi furono così inviati nelle retrovie per corsi della durata di un mese per studiare la nuova tattica difensiva detta "difesa elastica".
Invece di cercare di difendere un lembo di terra a qualunque costo, il punto chiave della difesa tedesca divenne il contrattacco tempestivo per debellare il nemico proprio nel momento in cui questo si trovava più sbilanciato. Alla fine del 1917, le trincee lunghe e strette piene di fucilieri erano state sostituite da un sistema a scacchiera di piccoli bunker e fortini in cui trovavano posizione plotoni, squadre e squadre di mitragliatrici, alle cui spalle si trovavano plotoni e compagnie aggiuntive, anch'esse riparate all'interno di bunker più grandi, che avrebbero contrattaccato in caso di sfondamenti localizzati. Il fulcro della forza difensiva non stava però nei fortini in cemento, bensì pochi chilometri dietro, dove battaglioni, reggimenti e perfino divisioni sarebbero potuti intervenire per sferrare il colpo decisivo all'attacco nemico, rimanendo nel contempo al riparo dall'artiglieria. Poiché le truppe impegnate nella difesa divenivano nello stesso tempo forze d'attacco impegnate nei contrattacchi, la distinzione tra difesa e attacco nella tattica tedesca divenne labile, e le tecniche impiegate dai battaglioni d'assalto avevano la possibilità di essere impiegate nel contrattacco come nell'attacco vero e proprio.
Le battaglie difensive del 1916 e 1917 portarono anche una profonda innovazione nell'organizzazione della fanteria. A ogni mese che passava le divisioni di fanteria perdevano fucilieri e guadagnavano equipaggiamenti di sostegno quali artiglierie, mortai da trincea e soprattutto mitragliatrici leggere e pesanti. Il rapporto delle compagnie di mitragliatrici e quelle di fucilieri in ogni reggimento crebbe tra il 1914 e il 1916 da 1:12 a 1:4, fino a diventare 1:3 verso la fine del conflitto. Simile aumento avvenne anche nell'impiego dei mortai da trincea: nel febbraio 1915 ogni compagnia di pionieri era equipaggiata con sei mortai leggeri, verso la fine di quell'anno ad ogni divisione di fanteria venne aggiunta una compagnia di mortai con due mortai pesanti, quattro medi e sei leggeri.
Durante il 1916 il numero di mortai leggeri venne aumentato a dodici, e all'inizio del 1917 il loro numero fu ulteriormente incrementato in modo da poter formare un plotone di due mortai da trincea in ogni battaglione di fanteria. Mitragliatrici e mortai divennero quindi parte integrante dell'equipaggiamento della fanteria, e l'impiego di armamenti di sostegno ebbe nuovo vigore nel 1917 con l'introduzione del lanciabombe (Priesterwerfer) nella compagnia di fanteria, del treppiede leggero per la mitragliatrice Maxim e un affusto a ruote per il mortaio leggero: innovazioni che consentivano lo spostamento più rapido delle armi sul terreno.
Nel dicembre 1916, in sostituzione alla poco affidabile Bergmann modello 1915, fu introdotta la mitragliatrice pesante Maxim modello 08 leggermente modificata, con calcio in legno e montata su bipiede, rinominata 08/15. Quest'arma manteneva le virtù dell'affidabile mitragliatrice pesante Maxim, diminuendone però l'ingombro per facilitare lo spostamento in battaglia. La dotazione iniziale di mitragliatrici leggere Maxim fu di due per ogni compagnia che diventarono sei verso la fine del 1917. Nel gennaio 1918 il numero di 08/15 fabbricate in Germania era di circa 37 000 unità, abbastanza per fornire ognuna delle 9 000 compagnie di almeno quattro mitragliatrici leggere.
Tatticamente la 08/15 venne utilizzata inizialmente da un "gruppo di specialisti" all'interno di ogni compagnia, ma con l'aumento delle mitragliatrici leggere divenne necessario che queste fossero distribuite tra i plotoni dei fucilieri; questo, unito all'incremento del numero delle truppe d'assalto, produsse un grosso cambiamento nell'organizzazione e nelle capacità del plotone di fanteria. Invece di essere composto interamente da fucilieri, era ora composto da tre squadre diverse: la squadra di mitragliatrici leggere, la squadra di fucilieri e la truppa d'assalto.
Il fuoco di copertura della 08/15 permetteva ai fucilieri e alle truppe d'assalto di spostarsi sui fianchi o sul retro di un obiettivo, attaccarlo con bombe a mano e fucili e quindi neutralizzarlo; tale combinazione di fuoco e manovra avveniva talvolta anche all'interno della squadra di mitragliatrice stessa, il cui organico di otto uomini era diviso in un servente che trasportava l'arma, altri due o tre che lo seguivano con l'acqua per il raffreddamento dell'arma e le munizioni, e con altri quattro o cinque mitraglieri armati di carabine e bombe a mano a seguire.
Comprendendo i limiti degli attacchi con le nubi di gas, il Ministero della guerra tedesco aveva ordinato la simultanea produzione di bombe per l'artiglieria e per i mortai in grado di sprigionare vari tipi di gas, ma solo con l'introduzione di gas capaci di uccidere già in piccole quantità queste granate trovarono impiego tattico. L'uso di queste granate avvenne soprattutto negli "attacchi con obiettivi limitati" come fuoco di controbatteria e negli "sbarramenti di interdizione" per isolare le posizioni.
Un utilizzo tattico dei gas fu introdotto e perfezionato durante la serie di attacchi con "obiettivi limitati" della 7ª armata tedesca che seguirono l'offensiva Nivelle sul fiume Aisne nell'estate 1917. Le granate a gas servirono a neutralizzare le batterie nemiche, rafforzando la tendenza a utilizzare l'artiglieria per paralizzare l'avversario piuttosto che come strumento di logoramento; ciò, unito all'uso di attacchi diversivi, contribuì alla nascita di una tendenza che si preoccupava sia di confondere i comandanti nemici sia di eliminare fisicamente i loro soldati.
Questa nuova tattica trovò la soluzione al superamento della "zona intermedia" – ossia la cintura di nidi di mitragliatrice dietro la prima linea di trincee – che consentì nel 1918 di convertire le tattiche delle truppe d'assalto nella "tattica d'infiltrazione". Sostanzialmente le tattiche delle truppe d'assalto, che si limitavano alla conquista e al mantenimento delle trincee di prima linea, furono perfezionate mediante l'uso accorto di artiglieria e mitragliatrici leggere, che sfondavano la linea successiva composta da nidi di mitragliatrici permettendo alle truppe di infiltrarsi tra le linee nemiche: queste nuove tattiche operative furono poi ampiamente utilizzate dall'esercito tedesco durante tutto il 1918 e in pratica fino alla fine della seconda guerra mondiale.
Durante l'attacco tedesco alla piazzaforte di Verdun alcune unità furono addestrate specificatamente sul modello del Distaccamento d'assalto "Rohr" e furono impartiti loro ordini particolari per il primo giorno dell'offensiva, come la conquista di capisaldi o nidi di mitragliatrici; in altre unità parte delle truppe venne addestrata a lanciare bombe a mano e andò poi a costituire squadre speciali: in entrambi i casi la prima ondata dell'attacco a Verdun sarebbe stata composta da soldati armati principalmente da bombe a mano, il cui compito sarebbe stato quello di sgomberare trincee e capisaldi.
Le squadre di lanciatori di bombe a mano (Handgrenadentrupp) e le truppe d'assalto (Stoßtrupp) della prima ondata spesso avanzavano fin molto vicino alla cortina di fuoco, rischiando perdite occasionali dovute a tiri troppo corti, pur di sfruttare al massimo il periodo tra la fine del tiro dell'artiglieria e la reazione dei francesi. In questo modo i difensori venivano sorpresi il più delle volte ancora nei ricoveri e non erano in grado perciò di offrire una resistenza coordinata. Dopo la prima ondata venivano fatti avanzare i fucilieri che l'avrebbero sostituita e mantenuto la posizione contro l'inevitabile contrattacco, quindi sarebbero stati fatti avanzare reparti addetti al trasporto di munizioni, armi, attrezzi per i pionieri e materiali per ripristinare le trincee conquistate.
L'esperienza del Distaccamento d'assalto nella prima parte della battaglia di Verdun dimostrò chiaramente i pregi della nuova tattica ma palesò anche le difficoltà sorte dal doppio incarico che ricopriva, cioè partecipare alle azioni di guerra e addestrare altre unità. In risposta a questo problema il colonnello Bauer decise di aumentare la dimensione del Distaccamento e in secondo luogo decise di convertire quattro battaglioni Jäger sul modello dell'unità del capitano Rohr. I battaglioni Jäger erano molto ben predisposti a questo tipo di cambiamento, dato che già per loro costituzione erano unità autonome e predisposte alla tattica dell'assalto in aree montuose e boscose, composte soprattutto da uomini di montagna abituati alla vita all'aperto e fiduciosi nelle capacità di loro stessi e dei loro compagni.
Ma nell'estate del 1916 l'ingresso della Romania nel conflitto costrinse la Germania a inviare tre unità Jäger sul fronte rumeno e solo l'unica unità rimasta, il 3º battaglione Jäger (Brandeburg), il 4 agosto 1916 venne rinominato 3º battaglione d'assalto Jäger (Jäger-Sturm-Bataillon) e iniziò l'addestramento come unità d'assalto. Tuttavia, l'ampliamento da uno a due battaglioni d'assalto venne considerato insufficiente e il generale Erich von Falkenhayn diede quindi ordine alla 2ª, 3ª, 4ª, 6ª, 7ª armate e anche al Distaccamento d'armata Strantz di inviare al battaglione d'assalto "Rohr" due ufficiali e quattro sottufficiali ognuna per l'addestramento: al loro ritorno costoro avrebbero dovuto addestrare unità d'assalto d'élite della dimensione di un plotone e di una compagnia all'interno delle rispettive divisioni o reggimenti. Ciò avrebbe dovuto consentire a ciascuna armata di formare Distaccamenti d'assalto ad hoc, raggruppandoli e dotandoli di mitragliatrici, lanciafiamme, mortai da trincea e cannoni di fanteria.
Un'accelerazione nell'ampliamento e nell'addestramento delle unità d'assalto si ebbe nell'autunno del 1916, quando il generale Erich Ludendorff che aveva appena assunto il comando de facto dell'esercito tedesco passò in rassegna a Montmédy il battaglione d'assalto "Rohr", convincendosi in pochi giorni che le truppe d'assalto dovessero diventare il modello per il resto della fanteria. Contrariamente al suo predecessore von Falkenhayn, Ludendorff credeva che l'inizio della guerra di trincea non precludesse la fine delle operazioni di manovra operativa a occidente; l'esistenza del battaglione d'assalto "Rohr" rafforzò la convinzione di Ludendorff che una tattica migliore avrebbe permesso la ripresa della guerra di movimento. Così il 25 ottobre 1916 Ludendorff firmò una disposizione che imponeva la formazione di un battaglione d'assalto all'interno di ogni armata presente sul fronte occidentale.
Nel febbraio 1917 erano già stati formati quindici battaglioni d'assalto e due compagnie d'assalto indipendenti; alcuni di questi vennero costituiti rafforzando unità d'assalto minori, altri vennero formati da zero. Come i due battaglioni d'assalto già esistenti, le nuove unità dovevano svolgere principalmente un compito di addestramento per ufficiali e sottufficiali che avrebbero addestrato a loro volta i soldati della fanteria in linea, anche se tutti i battaglioni d'assalto fornivano regolarmente distaccamenti per le incursioni nelle trincee e per gli attacchi con "obiettivi limitati".
In occidente la guerra di manovra si concluse con la prima battaglia di Ypres, ma il fronte orientale si rivelò più mobile sebbene non del tutto dinamico; il territorio su cui si combatteva a est era troppo ampio per poter essere saturato di uomini e armi: una divisione a oriente poteva tenere settori larghi dai venti ai trenta chilometri, lo stesso terreno, nelle Fiandre, veniva occupato con ben otto divisioni. Con forze così deboli, l'ordine aperto della tattica "boera" si dimostrò perfettamente adeguato, e solo occasionalmente le condizioni tattiche sul fronte orientale assomigliarono a quelle del fronte occidentale.
Per questi motivi l'impiego delle truppe d'assalto a oriente fu molto limitato e per lo più si fece affidamento sull'artiglieria, il cui metodo di utilizzo si stava aggiornando come a occidente: durante l'attacco alla città di Riga, l'8ª armata del generale Oskar von Hutier avrebbe dovuto creare delle teste di ponte sul fiume Dvina in modo tale da dirigersi verso nord e così isolare la guarnigione della città dal resto dell'esercito russo. Tale operazione aveva una forte somiglianza con un "attacco con obiettivi limitati", ma il fatto che la terra di nessuno fosse un fiume forniva ai russi un eccellente campo di tiro; dunque la priorità tedesca era un bombardamento di elevata potenza sulle due posizioni russe a settentrione della penisola di Üxküll sulla Dvina, il punto dove intendeva sfondare von Hutier.
Il bombardamento fu affidato al colonnello Georg Bruchmüller e non appena avviato, i genieri si affrettarono a creare dei ponti con barche di legno, coperti dal fuoco delle loro artiglierie; raggiunta la penisola di Üxküll il fuoco si concentrò in avanti fornendo alla fanteria tedesca una copertura in attesa di occupare le postazioni russe. Alla sera ben sei divisioni tedesche avevano superato la Dvina, e tre le seguirono il giorno successivo. In questa battaglia il ruolo svolto dalle unità d'assalto fu modesto: un plotone della 18ª compagnia d'assalto prese parte all'attraversamento della Dvina con il compito di tenere sgombra una singola trincea a Borkowitz, una delle isole occupate dai russi nel mezzo del fiume, mentre il resto della compagnia rimase di riserva. Ma la battaglia di Riga servì soprattutto a livello tattico: dimostrò l'importanza della sorpresa, della concentrazione di forze superiori contro punti deboli e della penetrazione in profondità al fine di accerchiare un settore delle forze nemiche, tutti fattori che vennero ampiamente utilizzati dalle unità d'assalto durante il 1918.
Fino all'estate del 1917 l'Alto Comando tedesco non si preoccupò molto della guerra tra Italia e Impero austro-ungarico; per due anni i due eserciti si scontrarono lungo il confine montuoso che separava le due nazioni, ma quando le forze austro-ungariche furono sul punto di cedere la Germania decise di lanciare una sua offensiva in Italia. Il luogo scelto per l'attacco fu la valle dell'Isonzo nel punto in cui il fiume forma una "s" al cui centro è situata la cittadina di Caporetto; l'elemento di punta dell'offensiva austro-tedesca fu la 14ª Armata tedesca al comando di Otto von Below, formata da sei divisioni tedesche e otto austro-ungariche, queste ultime ben pratiche della guerra di montagna.
Un meticoloso addestramento precedette l'attacco: molte delle truppe furono addestrate alla guerra in montagna e all'uso della mitragliatrice leggera Maxim 08/15 e le tre provenienti dal fronte occidentale, avvezze alle tattiche dei battaglioni d'assalto, tennero corsi per istruire altre reclute. Inoltre le formazioni addestrate ed equipaggiate specificatamente per la guerra di montagna – l'Alpenkorps, la divisione Jäger, la 196ª e la 200ª di fanteria e le divisioni di montagna austriache – era già ben aggiornate sulle tattiche d'assalto sviluppate ad occidente.
Alle ore 02:00 del 24 ottobre 1917 scattò il bombardamento contro le posizioni italiane, alle ore 08:00 il fuoco si spostò sulla seconda linea italiana e le truppe d'assalto, seguite dalla fanteria, uscirono dalle loro posizioni. I battaglioni tedeschi, più preoccupati di raggiungere le cime che mantenere i contatti con le truppe vicine, si spinsero oltre la linea italiana il più rapidamente possibile, in alcuni casi dovendo lanciare i loro razzi di segnalazione per chiedere che lo sbarramento mobile fosse fatto avanzare prima del previsto; l'avanzata fu rapida e verso mezzogiorno molte unità attaccanti erano ormai oltre la gittata dei loro cannoni.
Quando i primi elementi della 14ª Armata incontrarono la seconda linea italiana, l'attacco si era frantumato in una serie di scontri a livello di plotone o di battaglione con l'obiettivo di conquistare una cima o precipitarsi giù da una valle. La resistenza italiana era spesso scoordinata e fu facilmente travolta dalla tattica tedesca; i difensori venivano immobilizzati dal fuoco delle mitragliatrici in modo tale che una squadra potesse aggirarli ed eliminare il caposaldo con le bombe a mano. La velocità dell'avanzata permise alla prima ondata di superare quasi simultaneamente le tre linee italiane lasciando alla seconda ondata il compito di affrontare un esercito nello scompiglio, demotivato e senza una guida, quindi più propenso ad arrendersi.
Il secondo giorno dell'attacco gli austro-tedeschi completarono l'avvolgimento delle truppe italiane sulla sponda orientale dell'Isonzo e iniziarono a penetrare nella pianura friulana. Ma superate le montagne, la tattica dei battaglioni d'assalto venne meno: dopo il 27 ottobre i soldati della 14ª armata si trovarono dinanzi a tre fiumi che attraversavano la pianura, e che offrivano agli italiani delle barriere naturali dietro le quali poterono stabilire linee difensive; gli austro-tedeschi riuscirono a superare il Torre e il Tagliamento ma si fermarono dinanzi alle posizioni difensive sul Piave. Dopo quasi un mese l'armata dovette interrompere l'avanzata ma il successo era stato completo e ora l'Alto comando tedesco non doveva più preoccuparsi del probabile collasso delle forze austro-ungariche.
Il brillante sfruttamento della breccia di Caporetto convinse Ludendorff che l'esercito tedesco aveva elaborato un metodo per sbloccare l'impasse a occidente. Il 20 novembre 1917 quattrocento carri armati e sei divisioni di fanteria britanniche attaccarono i tedeschi nei pressi di Cambrai; l'attacco fece indietreggiare i tedeschi di circa otto chilometri, ma offrì l'opportunità all'Alto comando di poter contrattaccare lungo i fianchi scoperti e quindi sperimentare le tattiche impiegate in Italia su larga scala sul fronte occidentale.
Il piano prevedeva due attacchi: il "gruppo Caudry" avrebbe attaccato da est a ovest alle 08:30 del 30 novembre in modo da distogliere truppe dal settore del "gruppo Arras" che, marciando da nord verso sud, avrebbe iniziato l'attacco tre ore più tardi. Entrambi gli attacchi furono preparati secondo il modello di Riga e Caporetto, con uno sbarramento di artiglieria mobile che avrebbe coperto le truppe mentre queste avanzavano alla conquista di "obiettivi limitati". Nella maggior parte delle divisioni utilizzate, i primi tedeschi che avrebbero dovuto conquistare e superare le trincee della prima linea britannica sarebbero stati i membri delle unità d'assalto. Nonostante una più forte resistenza britannica a confronto di ciò che affrontarono a Caporetto, i tedeschi riuscirono ad avanzare velocemente e l'attacco fu un successo: le truppe d'assalto irruppero nel primo sistema di trincee e le superarono protette dallo sbarramento e dai pionieri al loro seguito, lasciando il compito di sgominare la prima linea alle truppe delle successive ondate.
In questa occasione le truppe d'assalto erano state equipaggiate con proprie batterie di artiglieria che supportavano l'avanzata grazie al fuoco diretto contro obiettivi specifici, utilizzati anche grazie al supporto di pionieri che ne aiutavano il trasporto. Il successo del "gruppo Caudry" però non fu eguagliato dal secondo raggruppamento. Messi in guardia dall'attacco più a sud, i britannici si allertarono e rinforzarono le truppe che si affacciavano a nord. Così senza il vantaggio della sorpresa e con lo sbarramento mobile che proseguiva senza tener conto della resistenza britannica, i soldati delle truppe d'assalto del gruppo Arras dovettero combattere una battaglia lenta e difficile contro unità britanniche intatte.
Fiducioso nella nuova tattica, Ludendorff decise che era giunto il momento di sferrare l'attacco decisivo che avrebbe portato la Germania alla vittoria operativa ad occidente. Fu deciso di attaccare il settore britannico a nord con la 17ª, la 2ª e la 18ª Armata: le prime due avrebbero attaccato tra Arras e Péronne lungo un sentiero quasi parallelo alla Somme, con il compito di tagliare le forze britanniche nel saliente di Cambrai; la terza armata doveva supportare questo attacco con un assalto lungo la riva meridionale della Somme. La grande maggioranza delle divisioni di queste tre armate erano "divisioni d'attacco" ben equipaggiate con unità da combattimento e di supporto, necessarie per lo sfondamento e per il successivo sfruttamento dell'attacco.
La cosiddetta Kaiserschlacht ("battaglia per l'Imperatore") cominciò ufficialmente alle 04:40 del 21 marzo 1918, momento in cui il bombardamento di preparazione si intensificò; cinque ore più tardi l'artiglieria di sbarramento allungò il tiro e le prime truppe ad uscire dalle trincee furono le truppe d'assalto d'élite. Come era avvenuto a Cambrai i battaglioni d'assalto a livello d'armata vennero divisi in Sturmblocks (forze speciali composte da una compagnia d'assalto rinforzata da mitragliatrici, mortai leggeri da trincea, lanciafiamme e cannoni da fanteria) aggregati alle divisioni, solo nel caso della 50ª divisione di fanteria a reggimenti della prima fila d'attacco. Anche se alcune armate cedettero i loro battaglioni d'assalto alle armate impegnate nell'offensiva, a livello d'armata le truppe d'assalto non erano sufficienti, così alcune divisioni dovettero accontentarsi delle truppe d'assalto in organico. Compito degli Sturmblocks era percorrere più terreno possibile senza badare ai punti fortificati e raggiungere le postazioni britanniche d'artiglieria otto chilometri dietro il fronte, sfruttando al massimo le dodici ore di luce. Le mitragliatrici, i cannoni, i mortai e i lanciafiamme si sarebbero occupati di circondare e liquidare i capisaldi nemici al primo impatto; quelli che avessero resistito sarebbero stati investiti dai susseguenti reggimenti di fanteria.
Superare la terra di nessuno fu relativamente facile per le truppe della 17ª e 18ª Armata, mentre l'ininterrotto fuoco di controbatteria che si trovò di fronte la 2ª Armata ne rallentò di molto l'avanzata. Fu durante il combattimento sulla prima linea britannica che i tedeschi incapparono nelle prime difficoltà: molte unità d'assalto persero il controllo sul fuoco di sbarramento mobile, in quanto ogni minimo rallentamento nell'avanzata, a causa della nebbia e del fumo creato dalle esplosioni, non venne ravvisato dagli artiglieri che continuarono la loro tabella di marcia, lasciando alle truppe d'assalto in ritardo il compito di affrontare la seconda linea solo con le armi a loro disposizione. Ciò costò ai tedeschi tempo prezioso e al calar della sera né la 17ª e 18ª Armata avevano completamente coperto gli otto chilometri previsti, anche se le loro tattiche di infiltrazione e accerchiamento avevano permesso la cattura di oltre 7 000 prigionieri.
Il secondo giorno molte unità tedesche si trovarono troppo lontane dal raggio della propria artiglieria e alla portata di quella britannica; d'altro canto la confusione tra le linee britanniche e l'abilità nell'utilizzo delle armi a loro disposizione fece sì che i tedeschi continuassero ad avanzare. La 2ª Armata riuscì a sfondare tutta la prima linea mentre le altre due armate sfondarono anche le seconde linee di difesa britanniche accingendosi ad attaccare la terza linea; verso sera, quando i britannici cominciarono a servirsi del loro parco motorizzato per il trasporto delle truppe necessarie ai contrattacchi, l'artiglieria tedesca si era ormai ricongiunta alle rispettive divisioni.
Il terzo giorno i tedeschi continuarono ad avanzare efficacemente e alla sera Ludendorff era soddisfatto dello sfondamento del sistema difensivo britannico, che aveva provocato un varco largo ottanta chilometri nelle linee avversarie. Ma lo sfruttamento del varco aperto non era facile poiché i tedeschi non si trovarono di fronte le vaste pianure russe o un esercito allo sbando come a Caporetto, bensì un territorio ricco di città, foreste, canali e fiumi che offrivano alle forze fresche britanniche che continuavano ad arrivare l'opportunità di stabilire nuove linee di resistenza, e in alcuni punti di contrattaccare in forze. Al terzo e quarto giorno la fatica intorpidì le menti e le motivazioni e gli attaccanti, ormai stanchi e spossati, iniziarono a saccheggiare depositi di vettovaglie: la tattica delle truppe d'assalto necessitava nel suo essere di forte motivazione e spirito combattivo, ma la volontà individuale dei soldati tedeschi crollò e con essa anche la progressione nel campo di battaglia. Per altri sei giorni i tedeschi tentarono di sfondare la nuova linea messa in piedi dai britannici ma il 5 aprile Ludendorff mise termine alle operazioni.
In generale, l'offensiva fu ben pianificata e riuscì a scompaginare in profondità il sistema difensivo britannico, ma i tre giorni di battaglia invece dell'unico giorno previsto avevano permesso ai britannici di richiamare le loro riserve impedendo ogni successivo sfruttamento. Ciò non fece tuttavia diminuire in Ludendorff la fiducia nella nuova tattica: il generale tedesco ordinò successivamente altre tre offensive sullo stesso schema, ma ognuna di esse si concluse con le truppe d'assalto troppo stanche e sfiduciate per continuare l'assalto. L'ultimo attacco lanciato il 4 agosto 1918 vide le truppe tedesche non solo fermare l'avanzata ma iniziare anche a ritirarsi lentamente fino all'11 novembre, quando un armistizio accelerato dallo scoppio di una rivoluzione civile in Germania mise fine ai combattimenti sul fronte occidentale.
Con la fine del conflitto la Germania affrontò notevoli problemi: oltre al contraccolpo psicologico della sconfitta, anche la fine dell'impero creato nel 1871, l'abdicazione del Kaiser Guglielmo II e il crollo del governo; le forze armate erano state sciolte e gruppi di soldati smobilitati vagavano per le strade invocando una rivolta bolscevica come quella avvenuta in Russia, influenzati dalla propaganda dei rivoluzionari spartachisti; a est, sul vecchio fronte orientale, i polacchi insorti minacciavano di invadere la Slesia e i territori affacciati sul Mar Baltico. Per fronteggiare queste minacce alcuni militari conservatori (tra questi molti ex appartenenti ai battaglioni d'assalto) assieme a diversi soldati regolari, ansiosi di difendere la patria e i suoi valori tradizionali dalla minaccia comunista che li aveva "pugnalati alla schiena", si riunirono in unità chiamate Freikorps, gruppi paramilitari formati da soldati volontari appena smobilitati sotto il comando di ex-ufficiali. Milizie con poca disciplina, vennero comunque contattate e aizzate dall'appena stabilito governo repubblicano per soffocare i tumulti, difendere le istituzioni e i confini nazionali.
I Freikorps furono poi ufficialmente sciolti nel 1919 con l'accettazione del Trattato di Versailles che dava le direttive per creare la Reichswehr, il piccolo esercito concesso dagli Alleati vincitori alla Repubblica di Weimar. I Freikorps ebbero un momento di rivitalizzazione quando nel 1923 truppe franco-belghe occuparono il bacino minerario e industriale della Ruhr; assieme a gruppi nazionalistici ben armati si misero a disposizione della Reichswehr, ma l'allora Capo di Stato maggiore Hans von Seeckt decise di smantellare gran parte delle milizie tedesche le quali dovettero consegnare le armi. Seeckt credeva che la scarsa disciplina e la conseguente difficoltà di far rispettare gli ordini avrebbero reso dapprima problematico e poi impossibile gestire tali unità, che si sarebbero allontanate da qualsiasi forma di controllo diventando una minaccia per la stabilità, già precaria, del nuovo assetto statale della Germania.. Gli uomini dei Freikorps che non vennero accolti nel nuovo esercito regolare si trasferirono in gruppi paramilitari di destra come lo Stahlhelm, Bund der Frontsoldaten, la nazionalista Reichskriegsflagge, lo Jungdeutscher Orden e la Organisation Rossbach nelle cui fila transitarono ex-soldati delle truppe d'assalto.
Diversi di costoro divennero famosi successivamente, come Kurt Daluege, Josef Dietrich, Friedrich-Wilhelm Krüger, Karl Wolff, Udo von Woyrsch e altri. L'eredità dei reparti venne raccolta nell'ideologia nazista dalla Stoßtrupp Adolf Hitler, un reparto di protezione per il capo del nazismo; inizialmente nel 1923 di soli otto uomini, appartenente alle SA e denominato Stabswache, l'anno dopo assumerà le dimensioni di una compagnia ed il nome di Stoßtrupp; disciolto dopo il putsch di Monaco verrà ricostituito come Schutzkommando sotto le SS e progressivamente si evolverà nella 1. SS-Panzer-Division "Leibstandarte SS Adolf Hitler" che parteciperà alla seconda guerra mondiale.
L'arruolamento nei battaglioni d'assalto fu volontario dal 1915 fin verso la fine del 1917. I requisiti minimi dei primi Sturmbatallione erano così severi che, quando quattro battaglioni di Jäger vennero trasformati in truppe d'assalto, più di 500 uomini risultarono non idonei e vennero trasferiti. Anche se gli ufficiali potevano essere assegnati d'ufficio a un'unità delle truppe d'assalto, si riteneva che gli uomini dovessero avere meno di 25 anni, essere celibi e avere buone capacità atletiche. Per volere del generale Ludendorff il ruolo d'addestramento dei battaglioni d'assalto si ampliò: i soldati e soprattutto i sottufficiali passavano un breve periodo di tempo con un battaglione delle truppe d'assalto prima di tornare alla loro unità di provenienza.
In base all'esperienza maturata in seno all'esercito tedesco, tra il novembre 1916 e il gennaio 1917 furono tenuti tra le file dell'esercito austro-ungarico tre corsi speciali per ufficiali e sottufficiali, presso il centro d'addestramento per truppe d'assalto tedesche a Beauville. Al loro rientro questi uomini costituirono i primi quadri delle unità similari che si stavano reclutando nell'esercito austro-ungarico, denominate per decisione del k.u.k. Armeeoberkommando (AOK) "Sturmpatrouillen", pattuglie d'assalto, e restava inteso che entro la primavera del 1917 ogni compagnia di fanteria avrebbe dovuto disporre di due di tali pattuglie, ciascuna composta da un ufficiale e otto uomini di truppa.
L'equipaggiamento delle "Sturmpatrouillen" comprendeva un elmetto d'acciaio Berndorfer di fabbricazione austriaca o lo Stahlhelm M16 tedesco riadattato nella variante M17, un'uniforme grigio-campana con toppe di cuoio ai gomiti e ai ginocchi, un sacco da montagna, quattro razioni di emergenza di cibo in scatola, due borracce ricoperte di panno, una maschera antigas con filtro di riserva, due sacche di bombe a mano di tipo a uovo o a manico, quattro sacchetti a terra vuoti, una torcia elettrica, una vanghetta, carabina, baionetta, una daga e 40 cartucce. Inoltre, a seconda delle necessità, venivano distribuiti anche guanti di cuoio e pinze tagliafili, bussole, fischietti e kit di primo soccorso.
I programmi di addestramento dei battaglioni d'assalto erano assai diversi da quelli della fanteria regolare: le esercitazioni a ordine chiuso d'anteguerra erano state completamente accantonate e, piuttosto che abituare il soldato a ubbidire ai suoi ufficiali, il nuovo tipo di addestramento spronava l'iniziativa individuale invece di reprimerla. Metà di ogni giornata d'addestramento veniva di solito dedicata all'attività fisica: alcuni esercizi erano praticati anche nella vita civile (calcio, corsa e ginnastica erano attività piuttosto popolari), altri avevano un aspetto più marziale quali percorsi di guerra, lancio di bombe a mano ed esercitazioni varie. L'altra metà della giornata veniva dedicata a varie simulazioni di combattimento: attraversare la terra di nessuno, aprire una breccia tra i reticolati, sgomberare le trincee, cooperare con le unità lanciafiamme, seguire da vicino il fuoco di sbarramento e altre esercitazioni di questo tipo. Gli uomini utilizzavano granate a carica ridotta e munizioni vere e, nonostante i frequenti avvertimenti di mirare alto, queste esercitazioni non erano immuni da perdite. Il fatto che i soldati dei battaglioni d'assalto fossero sempre impegnati in addestramento significava che erano esentati dai lavori di fatica e dal servizio di guardia che, al contrario, occupavano gran parte delle giornata del soldato comune.
Nel 1916, in seguito alla prestazione nella battaglia di Verdun che aveva comprovato il valore delle truppe d'assalto, il battaglione di Rohr stabilì una base nelle vicinanze di Beauville dove intraprese un programma di addestramento per i quattro battaglioni Jäger. Inoltre le truppe da montagna erano già addestrate alle formazioni aperte per la guerra in quota e Rohr, che aveva servito negli Jäger, era consapevole che queste truppe avevano tradizionalmente fiducia nei singoli e fluidità degli spostamenti sul campo, fatto che avrebbe facilitato la conversione destinati a diventare unità delle truppe d'assalto. Ma l'offensiva Brusilov e la dichiarazione di guerra della Romania costrinsero l'OHL a dirottare tre battaglioni sul fronte orientale: rimase solo il 3º battaglione Jäger (Brandeburg) che il 4 agosto divenne il 3º Jäger Sturmbatallion.
I numerosi battaglioni venutisi a creare durante il 1916 vennero considerati soprattutto unità di addestramento dove ufficiali e sottufficiali, dopo un periodo passato in un battaglione d'assalto, tornavano alle loro formazioni per diffondere le tecniche apprese. Molti battaglioni d'assalto erano motorizzati – una vera rarità per l'esercito tedesco – così il trasporto verso i campi di battaglia avveniva in tempi rapidi, e le truppe d'assalto potevano passare la maggior parte del loro tempo nelle retrovie per poi essere spostate ove necessario per intraprendere incursioni o offensive locali.
Il 27 maggio 1916 fu redatto dal capitano Rohr un manuale con le linee guida per i nuovi battaglioni d'assalto intitolato "Istruzioni per l'impiego di un battaglione d'assalto", che regolamentava i metodi di attacco della fanteria con l'appoggio dei battaglioni d'assalto e l'aggregazione ai reggimenti e ai battaglioni di fanteria di squadre d'assalto (Stoßtrupp), composte ciascuna da 4 a 8 soldati sotto il comando di un sottufficiale. Nel manuale veniva descritto come ogni squadra d'assalto dovesse guidare i plotoni e le compagnie di fanteria attraverso la terra di nessuno e oltre il filo spinato, irrompere nelle trincee, assalire con le bombe a mano e distruggere bunker e mitragliatrici con l'ausilio delle armi d'appoggio.
Un sunto delle istruzioni del capitano Rohr venne aggiunto all'edizione del 1916 del "Manuale di addestramento per la fanteria in guerra", che fu il primo tentativo da parte del Ministero della guerra e dello Stato maggiore tedesco di sostituire la parte del "Regolamento d'esercizi del 1906" riguardante la tattica. Il nuovo manuale conteneva anche un riconoscimento ufficiale dell'inadeguatezza della tattica a colonne che non venne più insegnata alle reclute, il cui livello d'addestramento migliorò. Sostituire il Regolamento del 1906 con il manuale di Rohr significava che le reclute avrebbero iniziato a prepararsi alla guerra di trincea prima di abbandonare la Germania; ciò rendeva il compito dei centri d'addestramento e dei battaglioni d'assalto più facile, in quanto le reclute non avevano più l'addestramento impartito da ufficiali e sottufficiali a riposo che rispecchiava il vecchio regolamento d'inizio secolo.
Con il proseguire del conflitto divenne prioritario per l'Alto comando tedesco che ogni offensiva sul fronte occidentale contasse un numero sufficiente di truppe addestrate alla nuova tattica. L'inverno 1917-1918 fu quindi dedicato all'insegnamento della nuova tattica alle truppe provenienti dal fronte orientale (chiusosi definitivamente nel marzo 1918 con il trattato di Brest-Litovsk siglato con la Russia bolscevica) nel tentativo di trasformare l'intero esercito ad occidente. Per prima cosa dovette essere ristabilita la disciplina: il veterano e la recluta inesperta erano entrambi privi di quel comportamento militare che il vecchio regolamento aveva tentato di inculcare con tanta durezza, al punto che gli ufficiali tedeschi più anziani parlavano dell'esercito del 1917-1918 come di una milizia. Parte del nuovo addestramento fu quindi incentrato sull'ordine chiuso per incentivare l'educazione e il rispetto delle regole e furono reintrodotte le esercitazioni con il fucile trascurate nel corso della guerra, in quanto secondo Ludendorff i fanti avevano perso dimestichezza con il fucile a favore dell'uso della bomba a mano. Molta attenzione fu data alla marcia: le unità furono addestrate a marce giornaliere anche di 60 chilometri per garantire loro mobilità negli attacchi. A Riga e Caporetto, con il loro ritmo costante e con l'utilizzo fulmineo delle riserve, i tedeschi non diedero tempo ai nemici di riprendersi dopo che le loro linee erano state sfondate.
L'edizione del 1918 del Manuale di addestramento conteneva per la prima volta l'ordine ufficiale di Ludendorff che tutti i fanti tedeschi venissero addestrati come soldati delle truppe d'assalto e descriveva le esercitazioni, simili a quelle già utilizzate dai battaglioni d'assalto, per aiutare i comandanti a raggiungere questo obiettivo. Oltre ad approvare questi nuovi metodi, la seconda edizione del Manuale non faceva menzione di unità d'assalto apposite all'interno dei battaglioni – si presupponeva che tutti i fanti fossero addestrati in tal senso – ma sottolineava che la squadra era ormai diventata l'unità tattica in quanto tale. Ciò che il capitano Rohr teorizzava da due anni era divenuto ora parte dell'addestramento ufficiale. Lo stesso Ludendorff però, il maggior fautore dell'applicazione a tutta la fanteria dei metodi e tattiche dei battaglioni d'assalto, nel 1918 si rese conto che l'esercito tedesco era composto da molti uomini che semplicemente non erano in grado di diventare truppe d'assalto: numerosi erano infatti i soldati sposati di trenta, quaranta e, nel caso del Landsturm, cinquant'anni.
Poiché costoro dettero prova di scarsa resistenza e tenue entusiasmo, fu data la priorità a circa un quarto delle divisioni tedesche ribattezzate "divisioni d'attacco" (Angriffsdivisionen), le quali inglobarono tutti gli uomini tra i 25 e i 35 anni (dove in origine i battaglioni d'assalto raramente accettavano uomini sopra i 25), furono addestrate col metodo dei battaglioni d'assalto e furono dotate delle armi migliori. Mentre queste divisioni si addestravano, i tre quarti rimanenti dell'esercito tedesco erano occupati a difendere le trincee; chiamate "divisioni di trincea" (Stellungsdivisionen), dovevano arrangiarsi con attrezzature obsolete e uomini anziani. Così verso la fine dell'inverno 1917-1918 un numero sufficiente di soldati tedeschi era stato addestrato alla tattica delle truppe d'assalto e Ludendorff fu portato a credere che l'innovativa tattica, superiore a quella avversaria, avrebbe garantito il successo dell'Offensiva di primavera, capovolgendo le sorti della guerra.
L'arma standard in dotazione alla fanteria nel 1914 era il fucile Mauser Gewehr 98, un fucile robusto e preciso, ideale per la guerra aperta nel 1914, ma non per la guerra di trincea successiva. L'esercito tedesco si prodigò quindi a crearne varianti più maneggevoli: fu così progettato il Mauser 98a che successivamente venne adottato dallo Sturmbataillon Rohr nel 1915. La canna fu accorciata aumentandone la maneggevolezza, ma nei consueti combattimenti a distanza rimase ugualmente preciso e potente, così il 98a divenne l'arma standard per le formazioni d'assalto tedesche a ovest.
I battaglioni delle truppe d'assalto ebbero in dotazione anche il primo mitra al mondo con caratteristiche operative, l'MP 18: disegnato da Hugo Schmeisser, l'MP18 era basato su un azionamento a massa battente e otturatore aperto, e consentiva solo il fuoco a raffica. All'esercito tedesco ne vennero dati in dotazione circa 30 000 nel 1918 e quest'arma divenne nell'ultimo anno parte dell'equipaggiamento standard per le truppe d'assalto. Altre armi a fuoco rapido furono date in dotazione ai sottufficiali: le pistole Luger P08 e Mauser C96 potevano avere entrambe un calcio di estensione che permetteva di possedere un'arma più efficace e maneggevole di una carabina; nel caos di una trincea e nei combattimenti ravvicinati una Luger con caricatore a chiocciola da trentadue colpi era molto più efficace di un fucile a otturatore girevole-scorrevole con cinque cartucce.
Le granate a mano adottate nel 1915, le Stielhandgranate M1915, divennero l'arma fondamentale dei battaglioni d'assalto. Quando le truppe d'assalto sferrarono il loro attacco a Verdun nel 1916, entrarono in azione con il fucile a tracolla e le mani libere per lanciare granate a manico nelle posizioni francesi. Le granate a manico avevano un cilindro cavo lungo 100 mm per 75 mm di diametro che conteneva la miscela esplosiva, e un'impugnatura in legno lunga 225 mm; dall'estremità del bulbo sporgeva una cordicella che fungeva da spoletta. Nel 1916 la fanteria iniziò ad avere in dotazione anche la Eierhandgranate o "granata a uovo": dal peso di 310 grammi e costruita in ferro fuso, questa granata aveva la dimensione e la forma di un uovo, ma un effetto esplosivo abbastanza limitato; nonostante ciò venne utilizzata con successo durante i contrattacchi sulla Somme, dato che queste granate erano molto efficaci negli angusti spazi di una trincea piuttosto che in campo aperto.
Le truppe d'assalto avevano poi, oltre al loro armamento personale, varie compagnie a sostegno dotate di diverse armi di supporto. La principale fu forse la mitragliatrice leggera 08/15, affiancata spesso dalle Lewis britanniche di preda bellica; altre compagnie erano dotate di mortai, normalmente nel numero di quattro, mentre a molti battaglioni d'assalto fu associato anche un plotone armato con piccoli lanciafiamme (Flammenwerfer) in numero variabile da quattro a otto. Infine l'arma principale utilizzata dalle truppe d'assalto per annientare i nidi di mitragliatrici nemiche fu l'"Infanteriegeschutz" da 7,62 cm opportunamente modificato: si trattava di un cannone russo con canna accorciata da 2,28 metri a 1,25 metri, un mirino tarato a 1 800 metri e un affusto da trasporto con ruote da soli 1,10 metri di diametro. Ogni battaglione d'assalto comprendeva una batteria con quattro o sei pezzi.
Le unità delle truppe d'assalto nel 1915 indossavano le uniformi standard della fanteria, che già dallo scoppio del conflitto aveva eliminato l'elmetto Pickelhaube classico con uno dalla punta smontabile, mentre i pantaloni steingrau (grigio pietra) aveva sostituito i feldgrau (grigioverde). Dal 1915 tutti i soldati vennero poi dotati di un nuovo equipaggiamento difensivo divenuto indispensabile con l'entrata nel conflitto dell'arma chimica, la maschera antigas M1915, la quale non era altro che una maschera facciale in gomma e un filtro staccabile di cui i soldati si portavano dietro il ricambio. Ma il primo elemento che distinse le truppe d'assalto dal resto della truppa apparve all'inizio del 1916, e con il tempo sarebbe diventato l'elemento distintivo del soldato tedesco in entrambe le guerre mondiali. Lo Stahlhelm M1916 era parte di una serie di protezioni personale sperimentate dai tedeschi fin dal 1915: era un elmetto fatto in acciaio al nickel-silicio del peso di 1,20 chili, che coprendo orecchie e nuca offriva una protezione superiore rispetto all'"Adrian" francese o al "Brodie" britannico.
Fin dalla sua creazione lo Sturmabteilung Rohr venne impiegato per sperimentare protezioni personali che potevano essere impiegate nel superamento della terra di nessuno. Le prime truppe d'assalto sperimentarono scudi simili a quelli impiegati oggi dalle forze di polizia antisommossa, ma non esistendo il moderno kevlar gli scudi fabbricati in acciaio risultarono troppo pesanti per diventare utili in battaglia. Le corazze d'acciaio erano altrettanto pesanti e ingombranti, e si tendeva a farle indossare alle sentinelle o comunque a soldati in posizione statica. Gli uomini del capitano Rohr sostituirono ben presto il Pickelhaube con il nuovo elmetto in acciaio, e i vecchi stivali in cuoio con più pratici stivali bassi e ghette in tessuto.
Le truppe d'assalto rinforzarono con toppe di cuoio i gomiti e le ginocchia, proteggendo la parte più delicata dell'uniforme quando si muovevano strisciando; dato che queste truppe erano armate soprattutto con bombe a mano tenute in una o due grosse sacche legate al petto, portavano i fucili a tracolla e non indossavano la cintura e il cinturone regolamentari che sostenevano le cartucciere, ma portavano nastri aggiuntivi di cartucce, ciascuno da settanta pallottole da 7,92 mm, in bandoliere di tessuto.
Nell'arte e nella cultura l'immagine del soldato tedesco del primo conflitto mondiale è fortemente legata all'iconografia della truppa d'assalto: il caratteristico Stahlhelm e la granata a mano sono particolari con cui il fante viene rappresentato in molti dipinti e grafiche. Nel quadro I senza nome di Albin Egger-Lienz la caratteristica che contraddistingue i soldati nello slancio verso il nemico è proprio il caratteristico elmetto, come pure nella serie di litografie Der Krieg di Otto Dix dove il fante è spesso raffigurato con lo Stahlhelm, la granata a mano e la maschera antigas. Similmente il soldato tedesco, come lo stesso concetto di militarismo in Germania, trova somiglianza con la figura della truppa d'assalto ne I pilastri della società di George Grosz, in Die Verdammten di Otto Hermann, e in diverse altre opere di Otto Dix.
Altre influenze si possono ritrovare nella cinematografia dove solo il semplice termine Stosstrupp è stato utilizzato nelle pellicole: Stosstrupp 1917, un documentario propagandistico del 1934 di Hans Zöberlein e Ludwig Schmid-Wildy, e Stosstrupp gold ossia la versione tedesca di Kelly's Heroes di Clint Eastwood, film ambientato nella seconda guerra mondiale. Il termine Stoßtrupp, o comunque l'immagine che questo termine evoca, è stato oggetto di rivisitazione in chiave comica nel fumetto Stosstrupp dello statunitense Ted Sheppard o nel fumetto Sturmtruppen dell'italiano Franco Bonvicini. Nella musica il termine lo possiamo ritrovare nel nome della band punk-metal tedesca Stosstrupp.
L'esperienza della guerra fu di fondamentale importanza per la formazione di Ernst Jünger, scrittore tedesco nato nel 1895 che durante la prima guerra mondiale divenne il comandante di compagnia delle truppe d'assalto sul fronte occidentale. Jünger nella sua opera letteraria dedicò diversi scritti all'esperienza della guerra, e fin dai primi diari di guerra pubblicati negli anni venti, l'autore indaga il concepimento dell'uomo moderno che si confronta con i fantasmi del proprio tempo: lavoro totale e morte di massa; terrore e libertà; impero mondiale e violenza; dolore e vita; guerra e rivoluzione biologica; intellettuali e potere.
La visione del mondo di Jünger si sostiene unicamente con il senso emerso dal primo conflitto militare totale della storia ad alta intensità tecnologica. Se l'ingabbiamento industriale del mondo con la sua meccanizzazione, è il tema del celebre saggio del 1932 L'Operaio, negli anni passati questa tensione viene palesata negli scritti degli anni passati al fronte. La guerra, annunciando l'inizio di una nuova epoca, svela la potenza devastante della tecnica, in cui il soldato di prima linea denota i tratti di un lavoratore al servizio di essa, un manovale della morte.
Nel volume Nelle tempeste d'acciaio Jünger esamina il soldato come strumento di una guerra di massa e partecipe dei suoi orrori, nei due volumi successivi Boschetto 125 e Il tenente Sturm l'autore esamina ed esalta lo spirito di quella élite di soldati della quale anche lui fa parte. Jünger fa intendere come i reparti d'assalto si distinguono dal fante comune ormai stanco e riluttante, soprattutto per quanto riguarda lo spirito; le Stoßtruppen al contrario sviluppavano spesso un desiderio di combattere, che lo stesso autore paragona a quello dei mercenari del Rinascimento.
In questi due diari di guerra, Jünger, allora giovane ufficiale, narra episodi autobiografici di combattimento e vita di trincea, dipinge i volti dei combattenti, e dipinge la perdita del "Boschetto 125" come un episodio irrilevante sul cui «terribile sfondo si erge il combattente, uomo semplice senza nome; su di lui poggiano il peso e il destino del mondo» e ancora esalta i soldati delle Stoßtruppen descrivendoli come «I più tenaci figli della guerra, gli uomini che guidano le truppe d'assalto e manovrano il tank, l'aeroplano e il sottomarino eccellono per le loro abilità tecniche; e sono esempi scelti di temerario coraggio a rappresentare il moderno stato della battaglia. Questi uomini di qualità eccezionali, con vero sangue nelle vene, coraggiosi, intelligenti abituati a servire la macchina e allo stesso tempo superiori ad essa, sono gli uomini che meglio risaltano nelle trincee e nelle buche delle bombe».
Specifica Ian Drury, Truppe d'assalto tedesche 1914-1918, Milano, RBA Italia, 2012  [1993], ISSN 2280-7012.
 Bruce I. Gudmundsson, Sturmtruppen – origini e tattiche, Gorizia, Libreria Editrice Goriziana, 2005  [1989], ISBN 88-86928-90-4.
(DE) Uebungen mit einer neuartigen Sturmbegleitkanone, in Kriegsbilder (Linz, Tagespost), n°32, 1916. URL consultato il 28 giugno 2014.Letteraria Max Bauer, Der Grosse Krieg im Feld und Heimat, Tubinga, Osiander, 1921.
 Ernst Jünger, Boschetto 125, una cronaca delle battaglie in trincea nel 1918, Milano, Guanda, 1999  [1925], ISBN 88-8246-176-9.
 Ernst Jünger, Fuoco e sangue. Breve episodio di una grande battaglia, Milano, Guanda, 2016  [1925], ISBN 978-88-235-0845-3.
 Ernst Jünger, Il tenente Sturm, Milano, Guanda, 2001  [1923], ISBN 88-7746-968-4.

La ex strada statale 138 delle Bocche di Cattaro (SS 138), ora parte della D8 Adriatica in Croazia e parte della M-2 e della R-22 in Montenegro, era una strada statale italiana che attraversava la provincia di Cattaro da nord-ovest a sud-est.
La strada aveva origine al confine con lo Stato Indipendente di Croazia, posto qualche chilometro a nord-ovest di Gruda, territorio attualmente appartenente alla Croazia. La strada, che correva a circa un chilometro di distanza dalla costa, raggiungeva la stessa Gruda, il centro abitato di Sutorina prima di raggiungere la costa stessa all'ingresso delle Bocche di Cattaro.
La strada inizia quindi a costeggiare le Bocche stesse, fungendo in pratica da litoranea e attraversando tutti i centri abitati che insistono su di esse, ovvero nell'ordine Castelnuovo, Risano, Perasto, Dobroto ed infine Cattaro.
Da qui la strada prosegue in direzione sud abbandonando la costa, raggiungendo il bivio Trinità dove si distaccava la strada statale 139 del Lovćen che proseguiva in direzione dell'omonimo monte verso est. Il percorso procede sempre verso sud, fino a raggiungere Lastua di Zuppa ed infine terminare presso il confine con il Regno del Montenegro, non lontano da Budua.
Ad un anno dalla creazione della Provincia di Cattaro, la strada venne istituita con il regio decreto 392 del 2 marzo 1942 con il quale veniva effettuata una riorganizzazione del sistema stradale nei territori di nuova acquisizione.
La gestione, affidata all'A.A.S.S., durò fino al 1943 quando, a seguito dell'armistizio di Cassibile, lo Stato indipendente di Croazia occupò i territori dalmati e le Bocche di Cattaro passarono direttamente sotto il controllo militare tedesco.
 Le Strade statali della Dalmazia e della provincia di Lubiana, in Le Strade, anno XXIV, nº 8, Milano, Consociazione Turistica Italiana, agosto 1942,  pp. 261-262.
La strage di Torino del 1864 fu un eccidio compiuto da alcuni membri del Regio Esercito italiano (principalmente allievi carabinieri) il 21 e il 22 settembre ai danni di gruppi di manifestanti civili. Gli scontri avvennero durante manifestazioni di protesta popolare in merito al trasferimento della capitale del Regno d'Italia dalla città piemontese a Firenze.
Nel pomeriggio del 21 settembre 1864, dopo che in mattinata scontri tra manifestanti e forze dell'ordine avevano avuto luogo in Piazza San Carlo a Torino, una folla di civili armati di bastoni tentò di avvicinarsi alla sede del ministero dell'interno in Piazza Castello, difesa da un contingente di allievi carabinieri: i carabinieri spararono sui manifestanti causando 15 vittime. La sera seguente, 22 settembre, nuovi tumulti ebbero luogo in Piazza San Carlo coinvolgendo altri allievi carabinieri che nella confusione spararono indiscriminatamente sulla folla, colpendo anche i membri di un battaglione di fanteria che stavano attraversando la piazza i quali aprirono a loro volta il fuoco: nel tiro incrociato rimasero uccise 47 persone tra militari e civili.
I fatti provocarono la caduta del governo Minghetti nonché diverse inchieste ufficiali da parte di commissioni parlamentari; tutti gli arrestati furono tuttavia oggetto di un'amnistia generale nel febbraio 1865.
Nel giugno 1864, approfittando di voci sulla salute di papa Pio IX e su possibili sollevazioni nello Stato Pontificio, il presidente del consiglio Marco Minghetti inviò Gioacchino Napoleone Pepoli dall'ambasciatore italiano a Parigi, Costantino Nigra, con disposizioni per contrattare il ritiro delle truppe francesi dai territori della Santa Sede. Per raggiungere l'accordo, l'imperatore Napoleone III richiese una garanzia che mostrasse la rinuncia alla conquista di Roma, indicata fin dal 1861 dal governo italiano come capitale ideale del regno; Pepoli chiese se lo spostamento della capitale italiana da Torino ad altra città, cosa già ipotizzata dal governo, avrebbe potuto fornire adeguata garanzia; l'imperatore confermò che avrebbe certamente firmato l'accordo con quella condizione. Vittorio Emanuele II fu informato ad agosto, al ritorno di Pepoli.
L'11 settembre 1864 Minghetti comunicò al ministro Menabrea che il re accettava il trattato, spostando la capitale a Firenze per ragioni esclusivamente strategiche.La convenzione fu quindi firmata ufficialmente il 15 settembre 1864. Su richiesta di Vittorio Emanuele II, venne tenuto separato e segreto il protocollo vincolante per il trasferimento della sede del governo entro sei mesi dalla firma, al fine di evitare che apparisse «risultato della pressione d'un Governo estero».
Nonostante il riserbo ministeriale, i dettagli dell'accordo iniziarono a circolare già dal 26 agosto dello stesso anno. I giornali di Torino, legati a fazioni politiche, assunsero delle posizioni diverse sull'accordo. Il governo Minghetti poteva contare sulla Gazzetta ufficiale, voce del ministero, e sull'Opinione, diretta da Giacomo Dina; era appoggiato inoltre dalla Stampa (diverso dal successivo quotidiano omonimo), diretta da Paulo Fambri e legata a Ubaldino Peruzzi e a Silvio Spaventa, e dalla Gazzetta di Torino, legata a Luigi Menabrea. C'erano poi la Discussione del senatore Carlo Alfieri di Sostegno, la Monarchia nazionale legata a Urbano Rattazzi e al centro-sinistra e il Diritto della sinistra. La Gazzetta del popolo, anticlericale, era diretta da Giovan Battista Bottero.Il 16 settembre, giorno successivo alla firma, l'Opinione pubblicò la convenzione, senza indicazioni sul protocollo segreto; il 18 settembre la Gazzetta del popolo riportò la voce errata (diffusasi il giorno precedente) che la condizione imposta da parte francese fosse lo spostamento della capitale a Firenze. La diffusione di notizie frammentarie portò quindi a illazioni e ad accuse contro il governo; si aggiunsero addirittura voci di cessioni di territorio piemontese alla Francia.Il 20 settembre si svolse una manifestazione per le vie della città con grida contro lo spostamento della capitale (Abbasso il ministero!, Roma o Torino!, Abbasso la convenzione!, Viva Garibaldi!) e con la partecipazione di un gran numero di persone (cinque o seimila secondo alcune fonti). Lo spostamento della capitale era visto da molti come una minaccia allo sviluppo economico della città.
Inoltre, un centinaio di persone si radunò in Piazza Castello per protestare con fischi contro la sede della Gazzetta di Torino, allontanandosi dopo poco senza incidenti. Il giornale quel giorno aveva pubblicato un articolo che, anche se a favore della convenzione, avrebbe dovuto pacificare i torinesi; venne «mandato dalla Corte al giornale per desiderio del re medesimo, il quale si sbagliò affatto intorno all'effetto che avrebbe prodotto, e al quale nessuno dei cortigiani ebbe il buon senso di sconsigliarne la pubblicazione.».
Il consiglio comunale straordinario era convocato per le ore 14:00 per discutere dello spostamento della capitale. Sotto le finestre si radunarono varie persone per avere notizie; si verificarono anche delle proteste e vennero bruciate copie della Gazzetta di Torino.In assenza di notizie dal consiglio comunale in corso le persone si dispersero rapidamente, mentre un gruppetto di giovani si diresse in piazza San Carlo alla tipografia della Gazzetta di Torino con alcune bandiere italiane. Il proprietario andò in questura per sollecitare aiuto, mentre altri impedivano al gruppo di entrare. Dalla questura giunse quindi l'ordine di disperdere gli assembramenti, sequestrare le bandiere e arrestare coloro che le portavano. Sul posto si precipitarono numerose guardie di pubblica sicurezza (principalmente allievi) che sguainarono le daghe contro l'assembramento di persone, le quali, prese di sorpresa, accennarono una reazione con qualche pietra; le guardie allora inseguirono e percossero le persone anche al di fuori della piazza, colpendo e gettando a terra astanti e passanti e anche chi si occupava della difesa della tipografia.
Ventinove persone vennero condotte in questura, compresi alcuni feriti; iniziò a formarsi un nuovo gruppo di fronte all'edificio e le guardie uscirono nuovamente con le daghe in pugno, ma furono fermate dai superiori. Il gruppo all'esterno, divenuto numeroso, richiese il rilascio degli arrestati considerando spropositata l'azione delle guardie; vennero anche tirate pietre contro le finestre.La questura era ormai assediata e giunse una delegazione della giunta comunale (Rignon, Pateri Corsi, Moris e Villa) che, non riuscendo a calmare la folla, consigliò al questore il rilascio degli arrestati (venne richiesta anche la restituzione delle bandiere). Si ottenne così una pacificazione della piazza.
Diversi assembramenti di persone si formarono in città a partire dalle ore 17:00, prima sotto il municipio e poi sotto l'abitazione del sindaco; quest'ultimo in entrambe le occasioni cercò di convincere i manifestanti al rispetto della legge.
In piazza San Carlo si era radunata una folla per protestare contro la Gazzetta di Torino e contro la questura. In piazza si disposero degli allievi carabinieri, armati con fucili carichi, seguiti da numerose truppe (bersaglieri, cavalleria e fanteria) mentre la guardia nazionale percorreva le vie adiacenti; lo scopo era mantenere sgombra la piazza e disperdere gli assembramenti. Nonostante alcune provocazioni contro i soldati con il lancio di pietre, la folla iniziò a diradarsi.In piazza Castello vennero disposti due squadroni (uno di allievi carabinieri) che dispersero un primo gruppo diretto contro la sede del ministero degli interni. Un altro gruppo di manifestanti, armati con bastoni, entrò nella piazza e si diresse al ministero verso gli allievi carabinieri; dopo un breve tumulto, furono uditi due colpi di arma da fuoco, seguito da un fuoco di fila rivolto contro la popolazione. Dopo un primo momento di sorpresa, la piazza si svuotò lasciando solo morti e feriti.
Iniziarono i soccorsi; si formò anche un assembramento che lanciò pietre contro i carabinieri, che si ritirarono quindi verso la sede del Ministero.Nella notte i bersaglieri arrestarono otto persone che avevano sottratto armi dal negozio di un armaiolo.
Reazioni ai fatti della sera precedenteUno scambio di comunicazioni intercorse tra Vittorio Emanuele II e Marco Minghetti la mattina successiva alla prima strage.
Nella giornata si registrò qualche dimostrazione contro la tipografia della Gazzetta di Torino, ma che fu facilmente dispersa.
In serata si formarono vari assembramenti per la città che, insultando carabinieri e ufficiali di pubblica sicurezza presenti per le strade, raggiunsero piazza San Carlo. In piazza, a difesa della questura, erano presenti carabinieri, fanteria e agenti di pubblica sicurezza senza però un coordinamento tra le diverse compagnie. La piazza era comunque affollata e gli omnibus passavano regolarmente. La presenza dei carabinieri era causa di insulti, visto che erano accusati di aver fatto fuoco il giorno prima su inermi cittadini; la proposta dei comandanti di ritirare i carabinieri dalla piazza per evitare incidenti non fu approvata dal questore.Un vasto assembramento schiamazzante, descritto come composto in buona parte da «avvinazzati», giunse in piazza e iniziò a imprecare contro i carabinieri presenti e a lanciare pietre contro la questura. Il questore ordinò allora l'uscita di altre truppe, compresi allievi carabinieri, per allontanare i presenti. Mentre si procedeva alle intimazioni per far disperdere la folla, si udirono colpi d'arma da fuoco e i carabinieri fecero fuoco verso il centro della piazza, colpendo un battaglione di fanteria che la stava attraversando; agenti di pubblica sicurezza spararono a loro volta dalla porta della questura. Nella confusione successiva furono sparati numerosi colpi da varie direzioni dai militari presenti; quando infine si riuscì a far cessare il fuoco, rimasero a terra nella piazza numerosi morti e feriti.
Nella piazza, ai piedi del monumento a Emanuele Filiberto di Savoia, sono ancora oggi visibili dei segni dovuti alle pallottole.
I dati sui morti e feriti nei due giorni vennero raccolti dal dottor Giuseppe Rizzetti; la sua relazione fu poi pubblicata in almeno tre diverse versioni (la prima conteneva dati aggiornati al 10 ottobre, la seconda al 13 dello stesso mese e la terza aggiornata a novembre).
Nella terza versione erano indicati rispettivamente 15 morti per gli eventi del 21 settembre in piazza Castello e 47 morti per gli eventi del 22 settembre in piazza San Carlo. In totale erano indicati 138 feriti ma si stima che il numero reale fosse superiore, dato che alcuni feriti avrebbero potuto scegliere di curarsi «senza l'intervento del medico per non incorrere in sanzioni penali o per tutelare la famiglia da possibili ritorsioni».
Tra i morti del 22 settembre sono inclusi quattro militari; ci furono feriti tra i militari in entrambe le giornate.
Le vittime vennero sepolte nel Cimitero monumentale di Torino «in un distinto quadrato di terra a tramontana».
Gli eventi del 21 e del 22 settembre resero la situazione insostenibile per il governo.
Il giorno stesso il re incaricò Alfonso La Marmora di formare un nuovo governo.
Già la mattina del 22 settembre, dopo i primi fatti, la giunta municipale ordinò una inchiesta amministrativa, incaricando a ciò il deputato Casimiro Ara. Il resoconto di questa prima inchiesta, consegnato già il 5 ottobre, venne stampato l'11 ottobre e venne poi distribuito a deputati e senatori e a tutti i municipi del Regno.Un'altra inchiesta amministrativa ordinata dal governo Minghetti non ebbe seguito anche per la caduta del governo stesso.Un'istruttoria giudiziaria fu condotta a seguito di una querela presentata il 24 settembre 1864 da quindici cittadini (medici, avvocati, giornalisti e deputati come Pier Carlo Boggio) contro l'allora ministro dell'Interno Ubaldino Peruzzi e contro Silvio Spaventa (primo segretario del ministro). Il 24 ottobre essa fu tuttavia rapidamente conclusa con un "non luogo a procedere".In seguito a inchiesta militare 58 tra carabinieri e allievi furono arrestati, rimandando di fronte a un tribunale militare i carabinieri presenti il 21 settembre in piazza Castello e a tribunali ordinari la guardia civica e i carabinieri presenti il 22 settembre in piazza San Carlo.Il 24 ottobre la Camera nominò una commissione d'inchiesta per stabilire eventuali responsabilità governative, presieduta da Carlo Bon Compagni di Mombello e composta dai deputati Claudio Sandonnini (segretario), Giuseppe Biancheri, Francesco De Sanctis, Vincenzo Malenchini, Giovanni Morandini, Oreste Regnoli, Giuseppe Robecchi e Giorgio Tamajo.
Francesco De Sanctis aveva seguito da vicino gli eventi e aveva riportato le notizie in articoli anonimi pubblicati da L'Italia di Napoli.
Il 5 gennaio 1865 la commissione parlamentare completò la relazione e venne stabilito di darla alle stampe (gli atti, in considerazione del loro volume, non furono stampati, ma fu deciso che venissero depositati presso la segreteria della Camera). Dopo un ritardo per alcune correzioni, venne resa pubblica. La discussione parlamentare si svolse il 23 gennaio, ma si optò per la proposta di Bettino Ricasoli di non prendere alcuna decisione.
La decisione della Camera di non considerare la relazione della commissione d'inchiesta provocò nuove proteste.
La sera del 25 gennaio un gruppo di studenti manifestò senza incidenti in favore del sindaco e dei deputati che avevano sostenuto le ragioni dei torinesi durante le discussioni alla Camera. Si ipotizzò che l'amministrazione comunale potesse dimettersi come segno di protesta. Nonostante i timori dell'aggravarsi della situazione, anche le manifestazioni della sera del 26 si svolsero senza incidenti.
Vari articoli di quei giorni, pur invitando alla calma, servirono a eccitare gli animi. Vi fu anche una raccolta di firme per invitare i senatori a votare l'inchiesta presentata alla Camera. La sera del 27 vi fu una manifestazione, ma non di studenti; ci furono scontri con la Guardia nazionale e vennero arrestati 25 partecipanti, indicati come «noti alla polizia, soggetti alla vigilanza speciale, parecchi usciti da poco dal carcere». Tra gli arrestati c'era un solo studente, rilasciato il giorno dopo.La sera del 28 si verificò solo una piccola manifestazione, sciolta dalla Guardia nazionale senza incidenti. Queste manifestazioni, secondo il sindaco, erano da attribuirsi «alla mancanza di lavoro che lasciava sul lastrico buon numero dì operai disoccupati per la cessazione di quel movimento che s'era manifestato nella Città prima del trasferimento della Capitale».
Il 29 gennaio venne annunciata una festa da ballo a corte per il giorno successivo; il ministro Giovanni Lanza riteneva infatti che la situazione fosse ormai tranquilla a Torino e che non ci sarebbero stati incidenti. Temendo nuove proteste però le autorità locali mobilitarono i soldati.
Il 31 gennaio Lanza presentò le proprie dimissioni, ritirate solo su intervento del re.La mattina del 3 febbraio Vittorio Emanuele II partì definitivamente da Torino per trasferirsi a Firenze.
Domenica 26 febbraio 1865 il re fu di nuovo a Torino per il carnevale. Alcune carrozze di corte parteciparono ai festeggiamenti e l'apparizione del re fu accolta da applausi. La carrozza fu avvicinata da un Gianduia in camicia che si rivolse al re con le parole: «Vedi in che stato già son ridotto, eppure se per l'Italia e per te sarà d'uopo dare quest'ultimo vestimento son pronto a farlo».La festosa accoglienza permise al re di «cancellare ogni memoria di dolorosi avvenimenti sui quali altamente importa che si stenda il velo dell'oblio»; con regio decreto dello stesso giorno fu concessa una completa amnistia per i fatti del settembre 1864 e per i fatti della fine di gennaio 1865.
Non ci sarebbero perciò state conseguenze né per i manifestanti arrestati in tali occasioni né per i soldati arrestati dopo l'inchiesta militare.
Un documento del 9 febbraio 1866 dell'archivio storico del Ministero degli Esteri (allegato a una comunicazione del console italiano di Montevideo del 13 febbraio) riporta che Giacomo Ramò, capitano dell'imbarcazione Emilia, dichiarò di aver trasportato da Genova a Buenos Aires 138 arruolati per il governo argentino consegnatigli da guardie di sicurezza il 14 e 16 ottobre 1865; per i 72 imbarcati il 14 ottobre gli sarebbe stato indicato che «facevano parte della sommossa di Torino del 21 e 22 settembre e che porzioni venivano estratti dalle carceri di Sant'Andrea di Genova». Non si hanno però riscontri di queste affermazioni da altre fonti.
Vari deputati e membri del governo non piemontesi erano favorevoli al trasferimento della capitale da Torino perché consideravano eccessiva la presenza piemontese all'interno della pubblica amministrazione.In pubblicazioni e quotidiani torinesi dell'epoca si diffuse l'idea di un piano del presidente del Consiglio Marco Minghetti (bolognese), del ministro dell'Interno Ubaldino Peruzzi (fiorentino) e del segretario Silvio Spaventa (napoletano) per provocare tumulti e per poter sospendere o togliere le libertà civili; veniva indicata la presenza di provocatori che avrebbero sobillato la folla.In realtà è da escludere l'esistenza di un piano preordinato per creare tumulti da poter reprimere in modo autoritario.Peruzzi e Spaventa sfruttarono però ogni occasione per far apparire negativamente Torino e per rendere necessario il trasferimento della capitale: Peruzzi incitò manifestazioni antipiemontesi in città italiane; Spaventa manipolò le comunicazioni dell'Agenzia Stefani relative ai fatti di Torino in modo da far cadere la responsabilità sulla popolazione e sul municipio.
Il 21 settembre 1865 molti negozi erano parati a lutto. La mattina del 22 settembre 1865 si formò un primo corteo a lutto dell'associazione di cuochi e camerieri, a causa degli impegni legati alla loro professione; tutte le altre associazioni si ritrovarono per attraversare il centro diretti a una funzione religiosa e per raggiungere poi il camposanto e deporre corone sulle tombe dei defunti.
Nel 1867 è citata la presenza di un «monumento delle vittime del settembre», ma nel 1868 non esisteva alcun monumento. L'immagine riportata nell'Almanacco nazionale per il 1866 con una stele funebre è da considerarsi di fantasia, perché nel 1865 le corone di fiori vennero deposte sulle singole tombe e nella descrizione non si nomina alcun monumento.
Nel dicembre 1999 la città di Torino pose una lapide in piazza San Carlo in ricordo delle vittime.
I numeri riportati nella lapide sembrano tratti dalla prima versione della relazione del dottor Rizzetti inserita nell'inchiesta municipale: egli indicò infatti un numero di 52 morti complessivi negli eventi di piazza San Carlo e di piazza Castello; il numero 187 era quello inizialmente da lui riferito per il totale dei morti e dei feriti.
Il 22 settembre 2014, in occasione del 150º anniversario, la giunta comunale di Torino commemorò la ricorrenza.
Ai Deputati del Parlamento nazionale: osservazioni e documenti intorno alla lettera del 13 corrente di S .E. il generale della Rocca Senatore del Regno sui fatti del 21 e 22 settembre 1864, Torino, 1865.
 Casimiro Ara (a cura di), Inchiesta amministrativa sui fatti avvenuti in Torino nei giorni 21 e 22 settembre 1864, Torino, per gli eredi Botta, 1864.
 Enrico Della Rocca, Ai Senatori del Regno: osservazioni e schiarimenti del senatore Della Rocca intorno ad alcuni punti della Relazione della Commissione d'inchiesta parlamentare sui fatti del 21 e 22 settembre 1864, Torino, 1865.
 Enrico Della Rocca, Risposta del Generale Senatore Della Rocca alle Osservazioni degli Onorevoli Deputati (ex-Ministri) Minghetti, Peruzzi, Pisanelli e Visconti-Venosta, Torino, 1865.
 Documenti diplomatici italiani, V, Roma, Istituto Poligrafico dello Stato, 1977.
 Franco Fiorentino, Roma o Torino, Torino, Tipogradia del Diritto, 1864, SBN IT\ICCU\IEI\0208945.
 Giornale dei fatti di settembre, in Almanacco nazionale per l'anno 1865,  pp. 67-128.
 Ferdinando Gabotto, Gli strascichi del 23 gennaio 1865 in Torino, in Il Risorgimento italiano, 1917, SBN IT\ICCU\TO0\1711545.
 Roberto Gremmo, La prima strage di Stato. Le «Giornate di sangue» di Torino del 21 e 22 settembre 1864, Biella, Storia ribelle, 1999, SBN IT\ICCU\BIA\0010028.
 Umberto Levra, Dalla città "decapitalizzata" alla città del Novecento, a cura di Umberto Levra, vol. 7, Torino, Einaudi, 2001, Storia di Torino. Da capitale politica a capitale industriale, 1864-1915,  pp. XIX-CLXI.
 Valerio Monti, La strage impunita. Torino 1864, Torino, Savej, 2014, ISBN 978-88-99048-00-6, SBN IT\ICCU\CFI\0904228.
 Giuseppe Rizzetti, Relazione dell'ispettore sanitario, signor dottore Giuseppe Rizzetti sugli avvenimenti che funestarono la città di Torino nei giorni 21 e 22 settembre 1864, in Almanacco nazionale per l'anno 1865,  pp. 180-229.
 Teofilo Rossi e Ferdinando Gabotto, Documenti sulle giornate di settembre a Torino nel 1864, in Bollettino storico bibliografico subalpino. Supplemento Risorgimento, nº 4, 1914,  pp. 1-32.
 Teofilo Rossi e Ferdinando Gabotto, Le giornate di settembre a Torino del 1864 secondo vecchi e nuovi documenti, in Il Risorgimento italiano, 1915,  pp. 1-96.
 Claudio Sandonnini (a cura di), Relazione della commissione d'inchiesta parlamentare sui fatti del 21 e 22 settembre 1864, Camera dei deputati, 1865.
(FR) Charles de la Varenne, La vérité sur les événements de Turin en septembre 1864 par M. Charles de la Varenne avec le rapport officiel de la commission d’enquête parlementaire (PDF), Parigi, E. Dentu, éditeur - Libraire de la societé des gens de lettres, 1865.
 Marco Veneziano, Il Ministero dell'assassinio e le notti di Torino del 21 e 22 settembre 1864, Lugano, 1864, SBN IT\ICCU\IEI\0141204.

Stranger in Moscow è un singolo del cantante statunitense Michael Jackson, il sesto e ultimo estratto dall'album HIStory: Past, Present and Future - Book I. Fu pubblicato in tutto il mondo nel novembre del 1996, fatta eccezione per gli Stati Uniti dove fu distribuito nell'agosto dell'anno successivo.
Il brano, scritto da Jackson mentre si trovava in tournée a Mosca nel 1993, fu concepito nel pieno del clamore mediatico suscitato dalle accuse di pedofilia mosse contro l'artista, che nel testo fa riferimento a un'«improvvisa perdita della reputazione» («sudden fall from grace»).Stranger in Moscow è annoverata fra le canzoni di Jackson più apprezzate dalla critica. Dal punto di vista commerciale, per contro, il singolo ha conosciuto alterne fortune e ha conseguito risultati al di sotto della fama del cantante, ottenendo la prima posizione soltanto in Italia e in Spagna. Il 19 giugno 2006 il pezzo è stato ristampato come parte del cofanetto Visionary: The Video Singles, raggiungendo nuovamente la vetta della classifica spagnola.Il videoclip del brano ritrae sei personaggi solitari e distaccati dal mondo attorno a loro, tra i quali figura il medesimo Michael Jackson. La canzone è stata eseguita regolarmente durante l'HIStory World Tour nel biennio 1996-1997.
Nel libro The Many Faces of Michael Jackson, l'autore Lee Pinkerton ha osservato come molti brani di HIStory, tra i quali anche Stranger in Moscow, rappresentino delle reazioni di Jackson agli avvenimenti reali succedutisi nella sua vita personale.Nel 1993, il rapporto fra Jackson e la stampa fu compromesso dalle accuse di molestie sessuali verso i minori a causa delle quali la terza parte del Dangerous World Tour fu annullata. Mentre l'indagine giudiziaria aveva luogo, il cantante divenne oggetto di un'attenzione ipertrofica da parte dei mezzi di comunicazione; a questo proposito egli commentò:
Secondo Jackson, infatti, alcune testate non lesinarono titoli poco obiettivi per attirare lettori e spettatori, mentre alcuni giornali pubblicarono – in cambio di denaro – testimonianze false contro di lui nonché atti dell'inchiesta trafugati dagli uffici competenti.Negli stessi mesi, il musicista cominciò a fare uso regolare di antidolorifici e di altri farmaci, in particolar modo di Valium, Xanax e Ativan, per affrontare lo stress provocato dalle accuse formulate a suo carico. Proprio il massiccio uso di antidolorifici sarebbe stata, anni dopo, una delle cause verosimili della sua morte. In quel periodo iniziarono anche a circolare voci secondo cui Jackson aveva perso circa 4,5 kg di peso e aveva smesso di mangiare. La salute del cantante era deteriorata al tal punto da costringerlo a iniziare una terapia di riabilitazione: l'artista prenotò l'intero quarto piano di una clinica, dove i medici gli imposero una cura a base di Valium IV per fargli cessare l'uso di antidolorifici. In quella circostanza, il suo portavoce dichiarò ai giornalisti che Jackson era «a malapena in grado di ragionare». Durante la sua permanenza in clinica, il cantante prese parte a sedute di terapia individuali e di gruppo.Nel momento in cui Jackson lasciò gli Stati Uniti per andare in riabilitazione, i mezzi di comunicazione parvero lucrare sul momento difficile dell'artista. Il Daily Mirror indisse un concorso chiamato «Spot the Jacko» che metteva in palio un viaggio a Disney World per i lettori che avessero scoperto la clinica in cui era ricoverato il cantante. Il Daily Express titolò in prima pagina «La star depressa affronta la vita fuggendo», mentre il News of the World accusò Jackson di essere un latitante. Gli stessi tabloid diffusero anche la falsa notizia che Jackson si trovava in Europa per sottoporsi a vari interventi di chirurgia plastica, in modo tale da rendersi irriconoscibile al suo ritorno.
Stranger in Moscow è una ballad in stile rhythm and blues, scritta da Michael Jackson in una stanza d'hotel a Mosca nel settembre del 1993, in occasione della tappa russa del Dangerous World Tour. Durante la sua permanenza in albergo, il cantante si affacciò alla finestra e vide una folla che lo acclamava; malgrado l'affetto dei fan, egli continuava a sentirsi solo e il suo stato d'animo malinconico, unito all'atmosfera cupa della città, offrì lo spunto per il brano. A questo riguardo il cantante raccontò:
Con il suo tempo di 66 battiti per minuto, Stranger in Moscow si annovera fra i pezzi più lenti composti dall'artista. La chitarra in sottofondo è di Steve Lukather, mentre tastiere, sintetizzatori e bassi sono di David Paich e Steve Porcaro, tutti e tre membri dei Toto, con cui Jackson aveva già collaborato ai tempi di Thriller.Originariamente l'album HIStory, del quale la canzone fa parte, era stato progettato per essere un Greatest Hits con qualche traccia inedita, finalizzato a favorire il rilancio dell'immagine del cantante dopo le accuse di pedofilia. Tuttavia, dopo la registrazione di Stranger in Moscow, Jackson e i suoi collaboratori rimasero così soddisfatti del risultato che decisero di inserire nell'album un secondo disco, composto esclusivamente da tracce inedite. Un remix del pezzo è presente nell'album Blood on the Dance Floor: HIStory in the Mix del 1997, mentre la canzone originale è stata inserita in versione leggermente ridotta nell'antologia The Ultimate Collection del 2004.
Secondo il giornalista William Swygart di Stylus Magazine, i numerosi riferimenti all'immaginario e al simbolismo russo contribuiscono a suscitare nell'ascoltatore occidentale un senso di paura e alienazione, in modo simile a quanto fatto dai Simply Red nell'album Love and the Russian Winter del 1999. Nel testo di Stranger in Moscow sono infatti menzionati il Cremlino di Mosca, la tomba di Stalin e il KGB, che in realtà era stato sciolto poco meno di due anni prima rispetto al momento in cui la canzone fu scritta. Nella parte conclusiva del pezzo, una voce sussurra la seguente frase in lingua russa: «Зачем ты приехал к нам, враг от Запада? Признайся! Он приехал, чтобы украсть у нас великие достижения народа, великие труды рабочих» (traduzione: «Perché sei venuto qui dall'Occidente? Confessa! Per sottrarre le grandi conquiste del popolo, le grandi realizzazioni dei lavoratori...»).
La versione presente nell'album HIStory è introdotta da un suono artificiale che riproduce l'effetto della pioggia, assente in tutte le altre versioni ridotte.
Stranger in Moscow (versione ridotta) – 5:24 – versione utilizzata nelle raccolte; viene tagliata l'introduzione con la pioggia e parte della voce che sussurra alcune parole in lingua russa
Stranger in Moscow (versione radio) – 4:05 – versione utilizzata per i passaggi radiofonici
Stranger in Moscow (versione video) – 5:34 – versione utilizzata nel video della canzone; viene tagliata solo l'introduzione con la pioggia
Sussiste una certa somiglianza fra Stranger in Moscow e la melodia conclusiva del videogioco Sonic the Hedgehog 3 su Sega Mega Drive, pubblicato nel 1994; altre musiche dello stesso gioco presentano accordi simili ad alcune canzoni dell'album precedente di Jackson, Dangerous. Secondo quanto è stato riportato, infatti, il cantante avrebbe dovuto contribuire alla colonna sonora del gioco, ma la SEGA decise di annullare il progetto in corso d'opera a causa delle accuse di pedofilia ricevute dall'artista. A questo riguardo, Roger Hector – all'epoca dei fatti direttore della divisione sviluppo della SEGA – ha dichiarato in un'intervista del 2005:
Il tastierista Brad Buxer, che collaborò con Jackson alla stesura delle basi musicali per Sonic 3, ha affermato che la vicenda si svolse in maniera diversa:
Almeno due delle tracce presenti nel videogioco sono versioni strumentali di pezzi registrati da Buxer e Jackson, inclusa Stranger in Moscow, utilizzata nei titoli di coda. Inoltre, la musica di sottofondo della Carnival Night Zone incorpora elementi di un'altra canzone di Jackson, Jam, tratta dall'album Dangerous.
La canzone ha ricevuto un'accoglienza positiva da parte della stampa specializzata.
James Hunter della rivista Rolling Stone ha commentato: «Jackson è adirato, triste, straziato, incendiario, furibondo per ciò che egli definisce, in Stranger in Moscow, una "rapida e inopinata perdita della reputazione". [...] HIStory appare come il lavoro di qualcuno che provi nostalgia per Thriller. Occasionalmente questa attenzione per il passato lavora a vantaggio di Jackson: in Stranger in Moscow egli richiama il synth pop degli anni ottanta, dando forma nel contempo a desolate manifestazioni di pericolo e solitudine che possono competere con il dolore di qualsiasi rocker di Seattle».Jon Pareles del New York Times ha affermato: «Le ballate sono riccamente melodiche. Stranger in Moscow, con versi bizzarri come "Stalin's tomb won't let me be" ("La tomba di Stalin non mi lascerà stare"), ha un ritornello bellissimo che reitera la domanda "How does it feel?" ("Come ci si sente?")». Fred Shuster del Los Angeles Daily News ha descritto Stranger in Moscow come «una lussureggiante, splendida ballata in tono dimesso con uno dei ritornelli più orecchiabili dell'album».Stephen Thomas Erlewine, nella sua recensione di HIStory per AllMusic, ha scritto: «Jackson crea del pop di buona fattura che si colloca fra le sue opere migliori. [...] Stranger in Moscow è una delle sue ballate più inquietanti». Bruce Swedien, collaboratore di Jackson per molti anni, ha descritto il pezzo come «una delle migliori canzoni che Michael abbia mai prodotto». Patrick Macdonald del Seattle Times, invece, ha parlato di «una bella ballata cosparsa con il suono della pioggia», mentre Josephine Zohny di PopMatters ha osservato come il testo dipinga in maniera efficace «uno stato d'animo di angosciosa solitudine». Tom Molley di Associated Press ha presentato il brano come una «descrizione eterea e commovente di un uomo ferito da un'"improvvisa e rapida perdita della reputazione" che cammina all'ombra del Cremlino».Chris Willman del Los Angeles Times ha scritto: «La traccia migliore del disco, Stranger in Moscow, si allontana solo di un passo dall'ossessiva paranoia che caratterizza gran parte dell'album, risultando maggiormente affine alla paura più intensa e indefinita che contraddistingue una hit del passato come Billie Jean. Jackson immagina di essere solo e alla deriva in un'inquietante Russia dell'era pre-glasnost', braccato da un invisibile KGB: "Here abandoned in my fame, Armageddon of the brain" ("Qui abbandonato nella mia fama, Armageddon del cervello") canta con tono cupo e austero nelle strofe, prima che – dopo quattro minuti – si scateni un'estesa coda e la vittima improvvisamente perda la propria compostezza per iniziare a lamentarsi della sua solitudine desolata e inconsolabile. È qui, in questa canzone, che alberga il vero genio – e forse la vera personalità – di Michael Jackson».Rod Temperton, uno dei compositori di Jackson nei suoi primi anni di carriera solista, è convinto che questo sia il miglior brano dell'artista.Joseph Vogel, nel suo fondamentale testo Man in the Music. The creative life and work of Michael Jackson (New York, 2012) afferma che "pur sembrando soltanto una semplice ballata in minore, l'arrangiamento scarno di Stranger in Moscow cattura alla perfezione il senso di distacco e di vuoto di un uomo alienato dal mondo che lo circonda". In quanto al testo, Vogel aggiunge che è "il più affascinante della carriera di Jackson, e ricorda T.S Eliot o Rainer Maria Rilke".
Il video musicale di Stranger in Moscow, girato in bianco e nero dal fotografo Nick Brandt, è ambientato a Los Angeles e ha come protagonisti sei individui che si trovano in un paesaggio urbano, scevri da ogni contatto col mondo che li circonda. La prima metà del video introduce queste figure: un uomo che osserva la città dalla finestra della propria camera da letto, una donna seduta da sola in un bar, un uomo senza fissa dimora sdraiato su di un marciapiede, una figura solitaria che dà da mangiare ai piccioni, un ragazzo escluso da una partita di baseball e infine lo stesso Michael Jackson che cammina per le strade della città. Il cantante è stato inserito nell'ambiente circostante attraverso la tecnica del chroma key.
Nella seconda metà del filmato, la pioggia inizia a scendere sulla città e gli abitanti cercano di fuggire; il tutto è mostrato in slow-motion. Dal loro rifugio sicuro, i sei "stranieri" osservano tutti gli altri affannarsi inutilmente per mettersi al riparo dall'improvviso cambiamento delle condizioni atmosferiche. Alla fine decidono di uscire, rivolgendo gli occhi verso il cielo per consentire alla pioggia di bagnarli. Il video si conclude con Jackson che allarga le braccia e scuote i capelli sotto la pioggia; durante questa scena è possibile sentire una voce che pronuncia una frase in lingua russa.
Il biografo di Jackson, J. Randy Taraborrelli, ha dichiarato che il video si basa sulla vita reale dell'artista. Il cantante, infatti, era solito camminare di notte da solo in cerca di nuovi amici, anche al culmine della sua popolarità musicale. Gli anni ottanta videro un significativo cambiamento dell'umore di Jackson, che divenne profondamente infelice. Sul suo stato d'animo il cantante ebbe a dire:
Il filmato è presente nella raccolta video HIStory on Film, Volume II, nel box set Michael Jackson's Vision e nel lato DVD del singolo pubblicato per il cofanetto Visionary.
Il video di Stranger in Moscow ha ispirato lo spot pubblicitario per l'ICC Champions Trophy del 2004, in cui si vede una fanciulla vagare sotto la pioggia mentre alcuni bambini giocano a cricket.
Jackson eseguì per la prima volta Stranger in Moscow dal vivo il 7 settembre 1996 a Praga, nell'esibizione di debutto dell'HIStory World Tour, quando il pezzo prese il posto di Human Nature all'interno delle scalette dei concerti. Dopo diversi anni, il brano fu provato anche nel 2009, in previsione dello spettacolo This Is It, poi cancellato a causa dell'improvvisa morte del cantante.Jackson eseguiva il brano indossando sempre una giacca dorata abbinata a dei pantaloni del medesimo colore, e cantando in playback, in modo tale da concentrarsi sui passi di danza. Nelle parti strumentali, l'artista si esibiva in vari movimenti robotici. Insieme a Billie Jean e Smooth Criminal, Stranger in Moscow era uno dei pochi pezzi in cui veniva eseguito il celebre moonwalk.
Il brano ha riscosso un discreto successo sotto il profilo commerciale, segnalandosi come l'ultimo pezzo della carriera di Jackson capace di un certo impatto sulle classifiche di vendita.Il singolo fu distribuito ufficialmente il 4 novembre 1996, diciotto mesi dopo l'uscita dell'album HIStory, allorché buona parte del materiale del disco era già stata pubblicata e accolta in modo caloroso. Negli Stati Uniti arrivò quasi un anno dopo, il 28 agosto 1997, ottenendo un successo inferiore rispetto agli altri singoli estratti dal medesimo album: nella principale classifica statunitense, la Billboard Hot 100, il brano raggiunse soltanto la 91ª posizione. Al contrario, Stranger in Moscow conseguì una discreta popolarità in Europa, dove entrò nella top 10 dei singoli di maggior successo del continente guadagnando la prima posizione in Italia e in Spagna. In particolare, risultò il singolo più venduto di Jackson dell'anno 1996 in Italia.Nel 2006, a dieci anni dalla sua pubblicazione, la canzone fu ristampata come parte del cofanetto Visionary: The Video Singles, rientrando nella top 10 italiana e ottenendo, per la seconda volta, la prima posizione in Spagna. Nel 2009, a seguito della morte prematura di Michael Jackson, il singolo ritornò nelle classifiche di vendita di alcune nazioni europee come Paesi Bassi, Regno Unito e Svizzera.
Voce in lingua russa di Ed Wiesnieski12" Dance Club MixTastiere – Gary Hudgins, Hoza Clowney
(EN) Lisa Campbell, Michael Jackson: The King of Pop's Darkest Hour, Branden, 1995, ISBN 0-8283-2003-9.
(EN) Nelson George, Michael Jackson: The Ultimate Collection booklet, Sony Bmg, 2004.
(EN) Michael Jackson, The Complete Michael Jackson, International Music Publications Ltd, 1997, ISBN 1-85909-447-3.
(EN) Lee Pinkerton, The Many Faces of Michael Jackson, Music Sales Distribution, 1998, ISBN 0-7119-6783-0.
(EN) J. Randy Taraborrelli, The Magic and the Madness, the Whole Story, Terra Alta, WV: Headline, 2004, ISBN 0-330-42005-4.
(EN) Carl Chery, XXL: Michael Jackson Special Collecters Edition, American Press.
