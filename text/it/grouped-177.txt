
Il secondo caso di Sciacca, talvolta citato anche come terzo, fu la parte conclusiva del violento conflitto combattuto tra le famiglie nobili di Sicilia dei de Luna e dei Perollo tra il 1455 ed il 1529, denominato "caso di Sciacca". Le principali fasi del conflitto vennero combattute nei territori della città feudale di Bivona e della città demaniale di Sciacca, entrambi attuali comuni italiani della provincia di Agrigento in Sicilia, nei mesi estivi del 1529.
Oltre a Sigismondo II de Luna e Giacomo Perollo, veri protagonisti del conflitto, il secondo caso di Sciacca vide coinvolte diverse personalità, dai parenti dei due nemici al corsaro Sericono Bassà, da papa Clemente VII all'imperatore Carlo V.
Il caso si concluse definitivamente, alla fine del febbraio 1530, con la morte di Sigismondo de Luna, sopravvenuta dopo più di sette mesi da quella del nemico Giacomo Perollo.
Il XVI secolo, in Sicilia, fu caratterizzato dalle continue discordie tra i signori feudali dell'Isola. Essendo abitate da parecchi signori, molte città demaniali venivano insanguinate dalle lotte causate dalla brama di predominio di ciascun signore che, approfittando soprattutto della debolezza del governo, voleva imporsi nelle città, sfoggiando lusso e potenza.
Sciacca, città portuale della Sicilia sud-occidentale, era la dimora di numerose e potenti famiglie nobili del tempo: su tutte, predominavano la famiglia Perollo (famiglia di origine francese, che aveva acquistato un ruolo preminente già dal XIII secolo) e la famiglia aragonese dei De Luna, che aveva possedimenti anche in altre zone della Sicilia (Bivona, Caltabellotta, Caltavuturo, Castellammare del Golfo).
Nei primi decenni del Cinquecento la famiglia Perollo era diventata ancora più potente grazie ai buoni uffici di Giacomo Perollo, signore di Pandolfina, che vantava una grande amicizia con Ettore Pignatelli, viceré di Sicilia (insieme a lui, durante la fanciullezza, paggio alla corte del Re di Spagna).
Essendo stato più volte deputato di Sciacca al Parlamento siciliano, godeva di un gran seguito, sia fra il popolo, sia fra numerose famiglie patrizie.
Altre famiglie, tuttavia, non sopportando gli atteggiamenti e le ricchezze dei Perollo, tramando contro di loro, gli contrapponevano i de Luna, in particolar modo Sigismondo de Luna, "il più potente dei Signori della zona", figlio di Gianvincenzo de Luna (barone di Bivona, conte di Caltabellotta e di Sclafani, stratigoto di Messina, presidente del Regno e signore del porto di Castellammare del Golfo) e marito di Luisa Salviati, figlia di Jacopo Salviati e di Lucrezia de' Medici.
Il primo scontro tra le due fazioni avverse avvenne quando una trentina di bravacci del conte Luna, recandosi da Bivona a Sciacca, furono oggetto di un agguato ordito da una schiera di armigeri del Perollo.
I bravi dei de Luna, nonostante i feriti (tra cui il bivonese Calogero Unda, "molto dal conte Luna stimato"), riuscirono a raggiungere Sciacca per rinforzare il numero degli armati della famiglia aragonese; il loro numero elevato fece sì che i Perollo chiedessero la mediazione tra i due signori, Giacomo Perollo e Sigismondo de Luna, dell'arciprete di Sciacca don Gabriele Salvo.
La pace venne promessa, ma tale patto fu vano, poiché, non molto tempo dopo, un episodio scatenò una vera e propria guerra tra i due: dopo che un tentativo di Sigismondo andò a vuoto, Giacomo Perollo riuscì a liberare, senza riscatto, il barone di Solunto, rapito in precedenza dal pirata barbaresco Sinam Bassà (detto Sericono o anche "il Giudeo"), ed altri dieci cristiani.
Lo scacco subito da Sigismondo peggiorò ulteriormente il rapporto tra i due signori; ad aumentare il rancore di Sigismondo, inoltre, erano soprattutto le continue dimostrazioni di forza e gli atteggiamenti sprezzanti ("fino a beffeggiarlo e a definirlo pazzo") di Giacomo Perollo nei suoi confronti.
Le prime fasi del conflitto furono caratterizzate da continui omicidi ed intimidazioni: Gianvincenzo de Luna tentò invano di uccidere Giacomo Perollo; Girolamo Ferraro, nobiluomo che aveva pronunciato parole di pace dinanzi a Sigismondo de Luna, venne ucciso; alcuni servi del conte de Luna vennero bastonati; un bravo del Perollo, Cola Stornello, venne trovato morto (ucciso perché "aveva detto dinanzi alla casa de Luna che la sua spada tagliava oro e seta"); un bivonese, di cui si conosce solo il nome (Matteo) ferì l'arciprete di Sciacca don Salvo in quanto ritenuto partigiano di Giacomo Perollo; Francesco Sanetta, capitano di giustizia di Sciacca, fece irruzione nella casa di Sigismondo, insieme ad alcuni bravi dei Perollo, per cercare armigeri del nemico.
Una riunione tenuta in Caltabellotta il 18 giugno 1529 (a cui, verosimilmente, partecipò anche Gianvincenzo de Luna) decretò la svolta del conflitto: Sigismondo, infatti, "decise di abbreviare i tempi per lo scontro risolutivo" e dispose che tutti i suoi sostenitori si radunassero a Bivona per raggiungerlo, in seguito, proprio a Caltabellotta.
La notte del 19 giugno 1529 si introdussero furtivamente a Sciacca cento armati dei de Luna, "pronti ad agire al momento più opportuno". Alcuni giorni dopo avvenne uno scontro tra i due schieramenti opposti: nell'occasione persero la vita due armigeri del Perollo, e ciò rivelò la presenza di un elevato numero di seguaci di Sigismondo de Luna.
Pertanto il Perollo fece intervenire direttamente l'amico Ettore Pignatelli, viceré di Sicilia: quest'ultimo inviò a Sciacca Geronimo Statella, barone di Mongerbino, scortato da una compagnia di fanti.
Il comandante Statella, in qualità di capitano di giustizia, qualche tempo prima aveva catturato a Bivona tale Bastiano Napoli, bravo di Gianvincenzo de Luna, e nonostante le proteste del conte (che in seguito a questo episodio "riteneva lesi i suoi diritti di mero e misto impero") lo fece impiccare in paese, causando le proteste e le minacce del popolo che lo costrinsero a scappare via da Bivona.
Lo Statella giunse a Sciacca il 14 luglio: bandì dalla città alcuni esponenti delle famiglie Amato, Fontanetta e Lucchesi, amici dei de Luna, condannò a morte altri uomini nemici dei Perollo; infine, ordinò a Sigismondo de Luna di allontanarsi da Sciacca e di sciogliere le sue truppe (che assommavano a circa 400 fanti e 300 cavalieri).
Durante il viaggio di ritorno verso Messina, Girolamo Statella passò a Bivona il 16 luglio 1529: qui fece impiccare venti bravi del conte de Luna, tra cui Giorgio Grasta. All'impiccagione fece seguito l'insurrezione dei bivonesi, ed ancora una volta lo Statella fu costretto a fuggire dal paese montano e a dirigersi nuovamente verso Sciacca. Di seguito viene riportata una descrizione dell'episodio tratta dall'opera Cenno storico-politico-etnografico di Bivona di Giovan Battista Sedita, datata 1909:
Allontanatosi da Sciacca, Sigismondo si stanziò con il suo piccolo esercito nel feudo Verdura, presso la foce dell'omonimo fiume, a circa dieci miglia ad est della città portuale. Lo Statella gli ordinò nuovamente di sciogliere le truppe, entro domenica 22 luglio 1529: in caso contrario, Sigismondo sarebbe incorso nel delitto di lesa maestà. Temendo l'attacco nemico, Giacomo Perollo inviò il figlio Federico a Messina, presso il viceré Pignatelli; Federico Perollo partì con sessanta cavalieri per chiedere altri rinforzi, ma il de Luna attaccò prima del previsto.
La sera del 19 luglio Sigismondo ed i suoi uomini entrarono furtivamente a Sciacca; all'alba, una volta circondate le abitazioni del Perollo e dello Statella, il de Luna ordinò l'attacco. Girolamo Statella venne ucciso dall'albanese Giorgio Comito, capo di una squadriglia al servizio di Sigismondo: il Comito, "capo de' greci" (gli arbëreshë di Sicilia), compì una personale vendetta:
Giacomo Perollo si rinchiuse tra le mura del suo castello (il cosiddetto "castello vecchio", oggi praticamente scomparso), insieme con i suoi uomini: Sigismondo, pertanto, ordinò l'assalto al castello. Il 20 luglio la costruzione venne assalita ben quattro volte, ma tutti i tentativi risultarono vani. Le salme dei guerrieri "più valorosi" e quelle dei nobili vennero portate a Bivona, come ordinato dal de Luna.
Il Perollo seppe difendersi anche il giorno seguente, 21 luglio, in cui persero la vita numerosi assalitori, tra cui il bivonese Antonio Di Noto, "giovane molto valoroso e tenuto in gran conto dal De Luna", ed il trapanese Giovanni Lipari, "uomo d'incredibile valore".
Il 22 luglio 1529 Sigismondo de Luna ordinò l'abbattimento delle porte del castello: nell'occasione fece adoperare otto pezzi di artiglieria, facenti parte del sistema difensivo della città di Sciacca:
Sigismondo de Luna avrebbe accettato la proposta di pace avanzata dal nemico solo se egli "gli fosse venuto innanzi, genuflesso, a domandare perdono e baciargli il piede". A causa della gravosità della proposta del conte Luna, Giacomo Perollo rifiutò e l'assalto si rinnovò anche il giorno seguente.
Il 23 luglio 1529 gli uomini di Sigismondo de Luna riuscirono ad abbattere la torre e la porta di San Pietro, entrando nel castello del Perollo e uccidendo tutti coloro in cui si imbattevano.
Giacomo Perollo riuscì a sfuggire e a nascondersi in una casa privata (di un certo Luca Parisi): tradito da un suo seguace, Antonello Palermo (a cui Sigismondo aveva promessa "tutta l'ingente somma che il B.ne aveva seco portato"), il Perollo venne scoperto ed ucciso da Calogero Calandrino.
La notizia dell'uccisione del barone, "preceduta e seguita da tanti eccessi, da tanto eccidio e da tanto massacro" giunse agli amici del Perollo e allo stesso Federico (figlio di Giacomo), che apprese quanto successo lungo la strada che da Messina portava a Sciacca). Quest'ultimo, che si trovava insieme con un contingente di truppe che gli aveva affidato il viceré, avvertì l'amico Pignatelli dei "gravissimi avvenimenti intercorsi" e, aggregati alcuni uomini armati inviatigli dal marchese di Geraci tra Caltanissetta e Polizzi, il 29 luglio 1529 si mise in marcia alla volta di Sciacca, giurando di "uccidere il De Luna e strappargli dal petto il cuore".
Sigismondo de Luna, sapendo le mosse degli avversari grazie all'ausilio delle proprie spie segrete, "temendo di non potere far fronte allo esercito regio", si ritirò con tutti i suoi uomini (più di mille uomini, dei quali ben 130 erano feriti) a Bivona, "sua città, che avrebbe saputo magari apprezzare i tanti eccessi, a cui si era abbandonato".
Tra Sciacca e Bivona, giunto al fiume Verdura, morì Onofrio Imbeagna, uno degli uccisori del Perollo, già gravemente ferito durante l'assalto.
Il conte Luna giunse a Bivona il 1º agosto e fece fortificare le difese del castello e del paese: fece formare trincee, preparare fortini, parapetti e fossati.
Il 2 agosto Federico Perollo e il suo esercito giunsero a Sciacca, non trovando, tuttavia, il nemico. Il barone attese, pertanto, l'arrivo dei rinforzi inviati da Messina dal viceré Pignatelli; ma la truppa regia, capitanata dai due ministri di giustizia Nicolò Pollastra e Giovanni Riganti (giudici della Gran Corte Criminale, che ricevettero pieni poteri dal viceré), dovendo passare da Bivona prima di giungere a Sciacca, dopo aver oltrepassato Castronovo, si imbatté nell'esercito del conte Luna:
Dei 100 cavalieri mandati in avanscoperta dai due ministri di giustizia, trenta furono uccisi, altri furono feriti mortalmente, altri ancora corsero ad avvisare il resto dell'esercito, che stazionava nel feudo Leone, attuale territorio nei pressi di Filaga, frazione di Prizzi.
Venuti a conoscenza dell'accaduto, Pollastra e Riganti decisero di raggiungere Sciacca "per altra via": non appena vi giunsero, costituirono un esercito di 1.000 fanti e 1.000 cavalieri (inclusi i guerrieri di Federico Perollo) e partirono per Bivona.
Informato delle intenzioni degli avversari, Sigismondo de Luna, consapevole della forza del nemico, deliberò di fuggire.
Giunte a Bivona il 13 agosto 1529, le truppe regie si divisero in tre squadroni: fu Gian Paolo Perollo, nipote di Giacomo e capo di una schiera di 600 cavalieri, "il primo ad avanzarsi col seguito dei suoi fin dentro la medesima terra, ove fece subito disfare tutti quei ripari che il conte aveva innalzati".
Inoltratosi nella residenza del de Luna all'interno del castello e notata l'assenza di Sigismondo e dei suoi parenti, fece buttare a terra le porte; indi, "salendo ancora sopra la sommità della torre, con fare grande strage di tutti quegli che segli facevano innanzi, v'inalberò di propria mano le bandiere colle armi dell'Imperadore".
I soldati che davano l'assalto all'altra parte del castello, vedendo la bandiera con l'insegna imperiale sulla torre, si riunirono con il resto della truppa che stazionava intorno al paese; insieme con i regi ministri, assicuratisi che il paese fosse in potere delle proprie milizie, entrarono a Bivona:
I regi ministri esercitarono "atti di una rigorosa giustizia": impiccarono numerosi bivonesi nella piazza principale del paese ed in diverse "parti della terra"; altri furono squartati ("e poi i quarti furono appesi ai muri delle case, lasciando nelle strade inondate di sangue le teste recise dei poveri giustiziati"), cacciati in esilio, posti nelle carceri, spogliati "de' propri effetti".
Dopo avere infierito contro i bivonesi, nella speranza che qualcuno "gli desse nelle mani il De Luna, o che almeno gli dasse a conoscere dov'era rinchiuso", Federico Perollo fece saccheggiare il castello di Bivona, spogliando l'edificio ed il paese di tutte le loro ricchezze:
Il 17 agosto 1529 fecero ritorno a Sciacca, con "le spade e gli scudi tinti ancor del sangue degli inimici".
Ritornati a Sciacca (17 agosto), i ministri Pollastra e Riganti, con sentenza del 13 settembre 1529, dichiararono Sigismondo de Luna ed i suoi uomini "colpevoli del delitto di fellonia e di lesa maestà"; nonostante la loro contumacia, Sigismondo ed i suoi vennero condannati a morte e subirono la confisca dei beni.
I giudici della gran corte criminale arrestarono numerosi nobili e plebei appartenenti alla fazione dei de Luna e li giustiziarono; emanarono in tutto il regno bandi di cattura contro tutti quelli che avevano prestato servizio a Sigismondo; inviarono a Messina, dal viceré, alcuni giurati saccensi accusati di connivenza con la famiglia de Luna.
Neanche la città di Sciacca fu esente dalla severa giustizia amministrata dai due ministri: fu condannata, infatti, al pagamento di un'ingente somma di denaro "per non aver prestato aiuto al capitano d'arme Girolamo Statella"; in seguito, la condanna venne abbonata dal viceré Pignatelli. Di seguito, la dettagliata descrizione del Savasta:
Il 4 ottobre 1529 i regi ministri Pollastra e Riganti, dopo aver trascorso quarantanove giorni a Bivona e a Sciacca, decisero di ritornare a Messina. La mattina del giorno seguente (5 ottobre) i due partirono accompagnati da Federico Perollo e da suo fratello fra Domenico: scopo del Perollo era quello di ringraziare personalmente il viceré di Sicilia Ettore Pignatelli. Il 15 ottobre furono licenziate le varie truppe accorse in aiuto dei Perollo, offerte dal marchese di Geraci e dai principi di Castelvetrano e Partanna.
Partito dalla Sicilia il 13 agosto, dopo "un lungo e disastroso viaggio", Sigismondo de Luna giunse a Civitavecchia; indi, si diresse verso Roma. Il conte Luna fuggì da Bivona con la moglie, i tre figli e con i suoi uomini più fidati, portando con sé tutto ciò che delle sue ricchezze riuscì a raccogliere prima della fuga:
A Roma Sigismondo cercò la protezione e l'ausilio di papa Clemente VII, suo cugino acquisito. La moglie Luisa Salviati, infatti, era figlia di Lucrezia de' Medici (figlia di Lorenzo il Magnifico e pronipote di Cosimo il Vecchio), nipote di papa Leone X (che nel 1520 favorì le nozze tra Sigismondo e Luisa, avvenute tre anni dopo) e cugina di papa Clemente VII.
Scopo di Sigismondo de Luna era quello di ottenere il perdono e la grazia di Carlo V, tramite l'autorità pontificia di Clemente VII. Da pochi mesi era stata conclusa la pace di Barcellona tra Clemente VII e Carlo V (29 giugno 1529), in conclusione della guerra che vedeva contrapposti gli Asburgo alla Lega di Cognac: in base a tale accordo, Carlo V sarebbe stato incoronato imperatore dallo stesso pontefice.
Considerata la gravità delle azioni commesse dal nipote, Clemente VII deliberò di attendere un'occasione propizia per sperare in una risposta favorevole di Carlo V; nel frattempo, Sigismondo de Luna cominciò a frequentare gli ambienti nobili di Roma.
L'occasione si presentò il 24 febbraio 1530, giorno in cui a Bologna il Papa avrebbe dovuto incoronare l'Imperatore:
Il Pontefice non volle replicare all'Imperatore e proseguì la funzione dell'incoronazione; partì nuovamente per Roma con l'animo "afflittissimo".
Due giorni dopo, il Papa si presentò nuovamente da Carlo per richiedergli la grazia "con suppliche più umili e più fervorose": l'Imperatore, riconoscendo la grandezza di Clemente VII, "il primo fra gl'Imperatori, e regi del mondo", concesse la grazia a Gianvincenzo de Luna, padre di Sigismondo, a Luisa Salviati e a Pietro, Giulio e Giacomo (moglie e figli di Sigismondo). Sigismondo, invece, rimase "senza più speranza di perdono": Carlo V addirittura decretò che "per mano d'un boia gli sia tagliata su d'un palco la testa onde ne resti un'eterna infamia al suo nome".
Giunto nuovamente in Roma, papa Clemente VII informò i nipoti della decisione di Carlo V. Sigismondo de Luna, che attendeva ansiosamente la notizia della possibile grazia ricevuta tramite l'ausilio del suo zio pontefice, non appena seppe del decreto imperiale pronunciato contro di sé, "si sgomentò in maniera, che divenne tutto freddo, e mezzo morto".
Persa ogni speranza ed in preda al rimpianto e alla disperazione, Sigismondo, "furibondo ed impazzito", corse precipitosamente per le vie di Roma; infine, raggiunse il Tevere e vi si buttò, morendo annegato.
Con la morte del de Luna, ebbe definitivamente fine il secondo caso di Sciacca, che vide la morte dei due nemici protagonisti del conflitto: Sigismondo II de Luna e Giacomo Perollo.
Alla fine del conflitto, la città demaniale di Sciacca restò in uno stato "assai deplorabile, provando essa sola fra tutte le città del regno più vivo il dolore delle sue piaghe, e più sensibile l'amarezza delle sue miserie. Poicché rimase spopolata nella moltitudine de' suoi abitatori, distrutta nella magnificenza delle sue fabbriche, ed impoverita nell'abbondanza delle sue ricchezze".
La popolazione passò dai circa 25.000 abitanti numerati nel 1328 (sotto Federico III) a circa 35.000 nel 1459, fino a giungere ad appena 12.000 abitanti nel periodo successivo alla guerra civile tra i Luna e i Perollo. Per questo motivo, il popolo saccense elevò tristemente il seguente canto:
Nel 1575, a causa della peste sopraggiunta in Sicilia il 23 maggio (causata da una nave proveniente dall'Oriente), la città di Sciacca perse 5.000 persone, arrivando a circa 7.000 abitanti nel gennaio 1576, quando cessò il contagio. La peste sopraggiunse nuovamente a Sciacca nel 1625 (28 ottobre), il male essendo "portato dalla città di Palermo da un tale di Ragamazzo, nativo di Sciacca". Nel mese di gennaio 1629 "si vidde il male sudetto infierire con tutta forza": nel mese di agosto morirono altre 5.000 persone e più.
Grazie all'intercessione di papa Clemente VII, l'imperatore Carlo V reintegrò gli Stati paterni (contea di Caltabellotta, contea di Sclafani, baronia di Bivona) ai figli di Sigismondo de Luna, costretti, tuttavia, a soddisfare tutti i danni subiti dai Perollo e dai loro uomini.
Gianvincenzo de Luna, invece, venne inquisito perché accusato di avere autorizzato l'impresa di Sigismondo, suo figlio: solo in seguito il viceré di Sicilia, ricordandosi del sostegno ricevuto in diverse occasioni da Gianvincenzo de Luna, gli consentì di essere interrogato a domicilio da "un giovane ed inesperto mastro notaio". Il de Luna ricevette solamente una leggera condanna, "meno per complicità che per aiuto prestato ai rei dopo i fatti".
I beni feudali di Gianvincenzo, che erano stati messi sotto sequestro, furono restituiti solamente qualche anno dopo, verosimilmente dopo che Carlo V concesse l'indulto ai figli di Sigismondo (5 dicembre 1533).
In base a tali disposizioni, esecutoriate in Sicilia il 12 marzo 1534, a Gianvincenzo de Luna (curatorio nomine dei tre nipoti) vennero restituite le 500 onze di rendita, precedentemente sequestrate dal fisco. Il 24 febbraio 1536 la Magna Regia Curia decretò la somma che i figli di Sigismondo dovevano rendere alla famiglia Perollo: 11.966,20 onze per risarcimento danni. I numerosi ricorsi presentati dai de Luna, tuttavia, fecero sì che si arrivasse ad una transazione (presso notar Giacomo Scavuzzo di Palermo) solamente il 28 giugno 1549: in base a ciò, Pietro de Luna, figlio di Sigismondo e nuovo conte di Caltabellotta e Sclafani e barone di Bivona in seguito alla morte del nonno Gianvincenzo (avvenuta a Bivona nel 1547), risarcì Brigida Perollo (moglie vedova di Giacomo Perollo) e i suoi figli di 4.800 onze, pari a circa 24.000 fiorini.
Nel 1554, Carlo V elevò Bivona a ducato e a città, e Pietro de Luna fu il primo nobile siciliano ad acquisire il titolo di duca.
In seguito alla morte di Gianvincenzo, a capo della famiglia de Luna vi era Pietro, primo duca di Bivona. Egli tornò in Sicilia intorno alla metà degli anni quaranta del Cinquecento, ma non fece ritorno a Sciacca: fissò la sua residenza a Palermo. Investito poi del titolo ducale da parte di Carlo V nel 1554, fissò la sua dimora nel palazzo ducale di Bivona, insieme con la sposa Isabella de Vega, figlia del viceré di Sicilia Giovanni de Vega: da lei ebbe tre figlie ed un unico maschio, morto prematuramente. Sposatosi in seconde nozze con Angela La Cerda, ebbe un figlio, Giovanni, che a sua volta, non avendo avuto alcun figlio dal matrimonio con Belladama Settimo e Valguarnera, causò l'estinzione della famiglia de Luna.
La famiglia Perollo, invece, "non durò così poco", ma restò "feconda per più d'un secolo e mezzo":
Giugno 1529: arrivo a Sciacca del corsaro Sericono Bassà; il barone Giacomo Perollo libera il barone di Solunto scatenando l'ira del conte Sigismondo de Luna
14 luglio 1529: Girolamo Statella, giunto a Sciacca, ordina a Sigismondo di allontanarsi dalla città
16 luglio 1529: lo Statella fa impiccare a Bivona venti uomini del conte de Luna
19 luglio 1529: Sigismondo ed i suoi attaccano Sciacca; lo Statella viene ucciso dall'arbëreshë Giorgio Comito
11 agosto 1529: battaglia di Valle di Sangue tra le truppe regie e quelle del de Luna
13 agosto 1529: Sigismondo de Luna salpa dalla foce del fiume Verdura alla volta di Roma; Bivona viene saccheggiata dagli uomini del Perollo
26 o 27 febbraio 1530: dopo che Carlo V gli rifiuta la grazia, Sigismondo de Luna si suicida, annegando nel Tevere
Le continue lotte e battaglie tra le famiglie de Luna e Perollo sono il principale tema del romanzo dialettale 'U caso di Sciacca, scritto dal poeta saccense Vincenzo Licata (1906-1996) interamente in siciliano.
Anche Vincenzo Navarro, poeta di Ribera, compose a Sciacca un'opera letteraria sul conflitto tra i Luna ed i Perollo: si tratta di una tragedia, intitolata Giacomo Perollo.
Orazio Cancila, Così andavano le cose nel secolo sedicesimo, Palermo, Sellerio Editore Palermo, 1984, ISBN 978-88-389-0339-7.
 Gaetano Giordani, Della venuta e dimora in Bologna del sommo pontefice Clemente VII per la coronazione di Carlo V imperatore celebrata l'anno 1530. Cronaca con note documenti ed incisioni, Bologna, Volpe, 1842.
 Isidoro La Lumia, La Sicilia sotto Carlo V imperatore: narrazione istorica con documenti inediti, Palermo, Fratelli Pedone Lauriel, 1862.
 Giuseppe Licata, Sciacca e le Terme Selinuntine, Sciacca, Tipografia I. Barone, 1881.
 Antonino Marrone, Bivona città feudale voll. I-II, Caltanissetta-Roma, Salvatore Sciascia Editore, 1987.
 Mario Rosa, Marcello Verga, La storia moderna: 1450-1870, Torino-Milano, Bruno Mondadori, 2003, ISBN 978-88-424-9553-6.
 Ignazio Scaturro, Il caso di Sciacca, Mazara del Vallo, Società editrice siciliana, 1948.
 Giovan Battista Sedita, Cenno storico-politico-etnografico di Bivona, Bivona, 1909.
 Marcello Vannucci, Le donne di casa Medici, Roma, Newton Compton Editori, 1999, ISBN 88-541-0526-0.

Il segreto industriale  o  aziendale è uno strumento di tutela delle attività intellettuali (creative e inventive) relative allo sviluppo di prodotti industriali. Rientra nella branca del diritto industriale e del diritto della concorrenza.
Nell'ordinamento italiano, prima della riforma del 1995 (seguita agli accordi internazionali TRIPs del 1994), tale istituto non godeva di una sua specifica e autonoma qualificazione normativa; dunque fino a quel momento esso fondava la sua efficacia sui principi del diritto privato contrattuale e del diritto della concorrenza.
Con tale riforma invece venne introdotto un apposito articolo (l'art. 6-bis) nella legge italiana sulle invenzioni (R.D. 1127/1939). Nel 2005 il contenuto dell'articolo 6-bis della legge sulle invenzioni è stato trasfuso ed ampliato con una sostanziale modifica negli articoli 98 e 99 del nuovo codice della proprietà industriale.

Semifonte fu una città fortificata, che sul finire del XII secolo, divenne una fiera avversaria di Firenze. Oggi è solo il toponimo di una località nei pressi di Petrognano, frazione del comune di Barberino Val d'Elsa, in provincia di Firenze.
Il nome deriva da latino Summus Fons (sorgente d'acqua alla sommità di una altura), divenuto in seguito Summofonte e infine Semifonte. Il castello prima, e la città poi, vennero fondati, intorno al 1177, dal conte di Prato Alberto IV degli Alberti, divenendo, in breve, uno dei centri più potenti della Valdelsa, nonché caposaldo imperiale nella zona. Questa nuova potenza fu immediatamente malvista dalla Repubblica fiorentina che vi si oppose in ogni modo e che riuscì a sconfiggerla nel breve volgere di un ventennio. Nel 1202, Semifonte, dopo un assedio iniziato nel 1198, venne sconfitta, conquistata e subito rasa al suolo dalle truppe di Firenze, che aveva voluto esemplarmente punire un avversario alle proprie mire espansionistiche.
Terminata l'opera di distruzione, Firenze decretò che su quel colle non si sarebbe mai più potuto costruire nessun edificio. Tale divieto è stato, di fatto, rispettato fino ad oggi, ad esclusione della Cappella di San Michele, eretta, nel 1597, sulla cima del colle, su progetto di Santi di Tito, che ne ottenne, con fatica, l'approvazione da Ferdinando I de' Medici, allora Granduca di Toscana.
Tra il 1154 e il 1174, l'imperatore Federico il Barbarossa scese in Italia cercando di sottomettere i liberi Comuni. Questi ultimi, appartenenti alla Lega Veronese di Pontida prima, Lombarda poi, infersero una sonora sconfitta all'imperatore durante la battaglia di Legnano nel 1176, giungendo infine alla pace di Costanza (1183).
In questo clima di lotte tra imperatori e feudatari da una parte, liberi Comuni dall'altra, si colloca la nascita della città di Semifonte, fondata dal Conte Alberto IV degli Alberti nella seconda metà del XII secolo con l'intento di creare una cintura di castelli appartenenti ai feudatari fedeli all'impero intorno alla città di Firenze, libero comune, per tentare di contenerne l'espansione. Le principali piazzeforti del partito imperiale erano: Fucecchio, San Miniato, Semifonte e Montegrossoli. A questi si affiancavano altri castelli degli Alberti (Certaldo, Castelfiorentino, Lucardo, Vico d'Elsa, Pogna) e dei Conti Guidi (Poggibonsi e Monterappoli).
Allo stato attuale non esiste nessuna testimonianza che permetta di stabilire con precisione la data di fondazione di Semifonte, quello che è possibile fare sono solo delle supposizioni. Anche da un punto di vista bibliografico l'unica testimonianza coeva agli avvenimenti è quella del giudice fiorentino Senzanome che assistette personalmente ad alcune fasi della guerra, terminata con la distruzione del centro. Il Senzanome colloca la fondazione intorno al 1177 per iniziativa del conte Alberto IV in occasione della discesa in Italia dell'imperatore Federico Barbarossa; il monarca si trattenne in Toscana fino al gennaio 1178 per poi ritornare in Italia solo nel 1184. In quell'anno era scoppiata una contesa tra gli Alberti e il comune di Firenze per il controllo di Pogna e, nella cronaca di Senzanome, è scritto che il Conte Alberto «trascursis annis postea non multis» dal 1177 «dum excellentissimus Fridericus primus, Romanurum imperator intraret Ytaliam, de ipso confidens, de ipso castro super excellentioris monte qui dicebatur Somofonti, castrum contruixit eodem nomine appellatum, eiusdem imperatoris asumpto vexillo, quod nullum Ytalia melius nec forte simile preter unum». Questa è l'unica testimonianza che parli della nascita di Semifonte; visto che la località non venne nominata nell'elenco dei beni confermati dall'imperatore ad Alberto nel 1164, anno in cui il conte era da poco diventato maggiorenne e quindi è da ritenere che la fondazione del centro deve essere avvenuta proprio tra il 1177 e il gennaio 1178.
Per gli Alberti la fondazione di un nuovo centro non era una novità, visto che, all'inizio dell'XI secolo, si erano fatti promotori della fondazione di un centro destinato a ben altra fortuna: Prato. Semifonte come Prato nasceva dall'aggregazione di diverse comunità poste nell'area circostante ma, rispetto alla fondazione di Prato, quello che era cambiato era il contesto. La zona in cui nacque Semifonte, alla fine degli anni settanta del Millecento, era una delle aree più popolate della Toscana potendo contare sia su centri come Certaldo, Podium Bonizii, San Gimignano, Colle di Val d'Elsa sia dall'essere attraversata dalla via Francigena; a quel tempo la via Francigena era l'asse principale per i movimenti degli uomini e delle cose e poterne avere il controllo era fonte di sicuri e immensi guadagni. Questi guadagni erano uno dei principali obbiettivi della Firenze del tempo e quindi, per averli, era pronta a combattere. Fin dalle fasi iniziali del popolamento, Firenze intuì che il nuovo castello le avrebbe inevitabilmente tagliato qualsiasi collegamento con il sud, per la sua collocazione strategica sulla via Volterrana, e dichiarò la guerra: ai primi di marzo del 1182 fu organizzata una spedizione militare, con l'intento di scoraggiare il progetto, attraverso l'occupazione e la sottomissione di Empoli, Pontorme, Pogna e distruggendo i cantieri attivi a Semifonte. La missione militare andò a buon fine visto che gli sconfitti giurarono di «Nec in Sumofonti pro castello edificando vel in alio podio non ibimus pro castello vel fortizia construenda vel facienda aliquo ingenio» (né faremo alcunché per edificare un castello in Semifonte né andremo in altro poggio per costruire un castello o opere fortificate o per fare altri accorgimenti difensivi) e queste non sono altro che le parole degli abitanti di Pogna, registrate dai notai fiorentini in un documento datato 4 marzo 1182.
I lavori furono sospesi per un paio di anni. Quando la situazione si fu nuovamente calmata gli Alberti riportarono lavoratori e abitanti nella zona per ricominciare i lavori di fondazione e Firenze scatenò nuovamente la guerra alla famiglia. L'esercito fiorentino occupò nuovamente Pogna, vennero distrutte le fortezze albertiane di Marcialla e di Mangona nel Mugello, dove il conte Alberto IV venne catturato. Per ottenere la libertà dovette accettare le condizioni dei fiorentini che consistevano nello smantellamento delle fortificazioni di Certaldo, nella distruzione di Pogna, nella cessione della metà degli introiti dei dazi percepiti con i pedaggi sulla Francigena e nel nuovo smantellamento di Semifonte. Il documento di resa recita: «Nec ullo in tempore reedificabimus vel permettimus reedificationem aliquo ingenio castellum de Pogna, nec domus aut operas in Summofonte» (Né mai riedificheremo e permetteremo la riedificazione con qualsiasi accorgimento del castello di Pogni né di case o d'opere in Semifonte). Costretti a questo giuramento furono: il Conte Alberto, i suoi figli Guido e Maginardus e la moglie Tavernaria.
I patti però non furono rispettati e il processo di espansione di Semifonte riprese indisturbato. Il 19 agosto 1187 il conte Alberto si presentò a Bologna come testimone al cospetto dell'imperatore Enrico VI facendosi appellare quale «comes Albertus de Summufonte». La scelta del conte è significativa: fino a quel momento gli Alberti si erano sempre presentati come Conti di Prato ma la scelta di usare il nuovo titolo di fronte all'imperatore (cioè di fronte a colui che legittimava il loro potere) va letta come la dimostrazione degli stretti legami che legavano la famiglia con il nuovo centro e il nuovo centro con il potere imperiale; il messaggio rivolto in tal modo a Firenze ed ai suoi alleati era chiaro: toccare Semifonte equivaleva a toccare direttamente gli interessi imperiali. Fra i principali alleati di Firenze, in quel momento, vi erano i conti Guidi i quali, nello stesso periodo, nella zona tra la Pesa, l'Elsa e l'Arno, insomma nel feudo degli Alberti, avevano fondato ben due centri: Podium Bonizii ed Empoli, e quest'ultima, con il dichiarato intento di sottrarre uomini agli Alberti. Con la nascita di Semifonte gli Alberti, unici veri rappresentanti del potere imperiale in questa zona della Toscana, cercarono di controbilanciare il potere guidingo.
A Semifonte i lavori procedettero in maniera spedita e, oltre alle fortificazioni, vennero costruite le case per gli abitanti, i quali furono subito dediti alle più varie attività artigianali, nonché alla mercatura.
Ma ci fu un vero e proprio colpo di scena: il 18 luglio 1189 il Conte Alberto degli Alberti cedette metà dei suoi diritti sulla città a Scorcialupo da Mortennano: questa mossa servì per rafforzare la posizione della nuova città nei confronti di Firenze, facendo entrare Semifonte nell'orbita di Siena. Scorcialupo infatti era il proprietario del Castello di Monternano, situato nei pressi di Castiglione (oggi Castellina in Chianti), nel distretto della pieve di Sant'Agnese in Chianti, appartenente alla diocesi di Siena ed inoltre apparteneva ad una potente famiglia dell'élite senese e, Siena, avversaria di Firenze, mai avrebbe permesso che la città gigliata minacciasse una proprietà di un suo concittadino. Se da una parte questa scelta rafforzò politicamente Semifonte, dall'altra questo, è il primo segnale dell'abbandono da parte degli Alberti dello scacchiere toscano, Prato compresa, per trasferire i loro interessi nell'area di Bologna, dove infatti si attesteranno dal Trecento. La cessione però, non fu vissuta come un dramma dagli abitanti. Infatti nello stesso periodo (o forse fin dal principio), all'interno del castello, si era cominciata a formare una solida leadership di cittadini che, di concerto col fondatore, avevano iniziato a autogovernarsi.
La prima attestazione di un Comune di Semifonte appare in una carta della badia a Passignano del dicembre 1192 e, alla fine del secolo, risulta che il governo del comune era affidato a tre consoli e ad un consiglio di cui sono rimasti i nomi di sette consiglieri.
Intanto il castello si andava sempre più sviluppando e, con la sua potenza, già minacciava i commerci di Firenze. Si narra che i cavalieri di Semifonte andassero fin sotto le mura di Firenze a gridare in segno di scherno:
Sempre nel 1192, le milizie di Semifonte catturarono, quasi sicuramente su ordine dell'Imperatore Enrico VI, il cardinale Ottaviano Vescovo di Ostia, l'uomo, in quel momento, più autorevole della Curia romana, il quale transitava sulla via Francigena di ritorno verso Roma da una missione diplomatica in Normandia. Il Cardinale fu poi rinchiuso nella fortezza di Monte Santa Maria Tiberina presso Città di Castello. Ma questo non fu che l'episodio più clamoroso: approfittando della posizione strategica della loro città, i semifontesi erano soliti depredare tutti i messi pontifici di passaggio e ciò li mise in cattiva luce con la curia romana. Ma a salvarli fu la notevole ricchezza e l'importanza strategica del castello che attirarono l'attenzione di due importanti e vicini monasteri vallombrosani: la badia a Coltibuono e, soprattutto, l'abbazia di Passignano.
Il 15 novembre 1192 la badia di Passignano acquistò un edificio e un terreno non edificato posti nel borgo di Cascianese, uno dei borghi che costituivano il nuovo centro. Questo investimento fu fatto, ufficialmente, allo scopo di poter costruire un ospedale per i viandanti. Circa un mese dopo, venne siglato un accordo tra il pievano di Santa Gerusalem (la chiesa principale del castello) e l'abate di Passignano, accordo che ebbe un peso notevole nelle vicende future. In base a questo accordo il pievano, sul cui territorio sorgeva Semifonte, concesse due privilegi alla chiesa che il monastero si era impegnato a costruire insieme all'ospedale: il titolo di parrocchia ed il governo su quella parte della nuova città che andava dalla porta di Tezanello alla opposta porta di Bagnolo. Non solo, il pievano si impegnò a non sollevare obiezioni nel caso in cui la chiesa patrocinata da Passignano avesse ottenuto dal Papa il diritto alla fonte battesimale, concessione apparentemente inspiegabile visto che la fonte battesimale era un'importante prerogativa della chiesa di Santa Gerusalem. L'elevazione di una semplice chiesa parrocchiale a pieve era un evento molto insolito in ambito fiorentino, ma il pievano di Santa Gerusalem non parve preoccupato dall'eventuale diminuzione di importanza della sua chiesa, forse perché sapeva che Passignano godeva dell'appoggio dalla Santa Sede. La contropartita che Passignano dovette concedere fu modesta: doveva riconoscere la superiorità della pieve sulla parrocchia e festeggiare le festività della Santa Croce e di San Niccolò che si tenevano nella stessa pieve; dati i rapporti di forza, totalmente a favore di Passignano, per il monastero l'affare fu notevole. Il ruolo di Coltibuono invece è meno chiaro, anche se ottenne di farsi rappresentare nel consiglio comunale della città da un uomo che faceva stabilmente parte della classe dirigente cittadina: Biliotto di Albertesco, un commerciante con bottega sul mercato locale. In un anno non definito, Biliotto e la badia a Coltibuono procedettero alla vendita di un bene non specificato a un membro della famiglia Ricasoli di Vertine, e con tale evento si tentò di inserire la famiglia Ricasoli nella nobiltà Semifontese. Non se ne fece di nulla perché, nel 1202, avvenne la capitolazione e il contratto venne annullato.
Ma non furono solo interessi economici a far muovere Passignano. Come abbiamo visto, il potere degli Alberti era ormai in netto calo e l'abate di Passignano, spalleggiato in questo da Coltibuono, mirava sicuramente prima ad affiancare e poi magari a sostituirsi quale feudatario, e, a questo progetto, non erano estranei i consoli del comune di Semifonte; il consiglio si impegnò a non esercitare alcun diritto fiscale sia sulla chiesa che sull'ospedale che il monastero voleva costruire e, inoltre, questa immunità venne estesa a tutte le case che il monastero avesse costruito o acquistato dentro le mura e su tutto il territorio semifontese. In cambio di queste concessioni, l'abate offrì al comune tutto l'appoggio che il monastero poteva dare. Da questi accordi si evince che la sostituzione degli Alberti con Passignano era possibile, anche se ciò comportava una modifica degli equilibri interni; Passignano ottenne inoltre che nel consiglio del comune sedesse stabilmente un suo rappresentante, nella persona del procuratore Pierus quondam Cascianelli ed il comune, in cambio, ottenne l'appoggio di una potente comunità monastica, fortemente legata con la Santa Sede.
Nell'autunno 1196, approfittando della partenza dell'esercito imperiale alla volta della Sicilia, i fiorentini per la prima volta attaccarono il borgo esterno alle mura della città. Subirono danneggiamenti anche una o più chiese di proprietà della Badia a Passignano. La reazione dei monaci fu immediata: su intercessione dell'abate, papa Celestino III lanciò l'interdetto su Firenze, a causa dei danni che quest'ultima aveva causato ai beni che il monastero possedeva a Semifonte. A perorare la causa di Passignano e Semifonte venne inviato a Roma Boncompagno da Signa, uno degli uomini di legge più celebri del tempo.
Ma un avvenimento mutò irreparabilmente lo scenario nel 1197: l'imperatore Enrico VI morì e lasciò come erede Federico II di soli tre anni.
Il partito imperiale entrò immediatamente in crisi e tutti i conflitti ripresero. Tra i primi a muoversi furono i comuni di San Gimignano e Volterra, che si allearono contro il vescovo di Volterra ed il locale rappresentante imperiale Bertoldo. In quello scontro il potere vescovile ne uscì ridimensionato ed inoltre subì la perdita del castello della Pietra, concesso dallo stesso Enrico al vescovo ma ora sottomesso al comune. In prima fila tra gli anti-imperiali c'era Firenze, che insieme ad altre città toscane, stipulò la Lega di Tuscia (1197-1198). La sede delle trattative fu a San Genesio, da sempre sede delle diete imperiali per la Toscana, e, oltre a Firenze, furono coinvolte Lucca, Siena, i Conti Aldobrandeschi, i Conti Guidi, altri Grandi di Toscana, San Miniato e il vescovo di Volterra e, poco dopo, venne estesa anche ad Arezzo ed a Prato. L'importanza della Lega di Tuscia fu enorme: per la prima volta le città toscane si spartirono il territorio della regione senza tener conto delle antiche divisioni amministrative, inoltre, venne, di fatto, stabilito un rapporto paritario tra le autorità comunali ed i signori feudali e, infine, i partecipanti si giurano reciproca difesa, impegnandosi a non riconoscere Imperatore o Re senza ordine della chiesa. L'obiettivo principale era la resistenza contro una restaurazione della signoria tedesca. Ogni membro avrebbe dovuto ottenere la sovranità nel proprio territorio, senza violare i diritti degli altri. Il vescovo di Volterra venne posto a capo della lega. Tra i convocati c'erano anche le maggiori famiglie feudali toscane che, avendo ormai perso la protezione imperiale, si videro costrette, non solo ad accettare di partecipare all'assemblea, ma anche ad accettarne le decisioni. Tra i partecipanti c'erano i Guidi, i Gherardini, gli Aldobrandeschi e gli Alberti. Nell'accordo finale i diritti di queste famiglie vennero riconosciuti, a patto però che fossero di concessione regia ma, di fatto, da quel momento in poi persero, o dovettero profondamente ridimensionare, il controllo che avevano sul territorio.
Per quanto riguarda gli Alberti, Firenze pretese, non a caso, un accordo diverso. Dalla Lega di Tuscia dovevano rimanere fuori le fortezze albertiane di Certaldo, Mangona e Semifonte, in pratica i gioielli del dominio albertesco, in cambio Firenze garantì la restituzione agli Alberti per usi agricoli dell'area di Semifonte, ovviamente dopo che ne fossero state smantellate le fortificazioni.
Nel 1198 era stato eletto al soglio pontificio papa Innocenzo III, fautore di una decisa politica antimperiale, e Semifonte si trovò di fatto isolata da tutto e da tutti.
I fiorentini cominciarono la riconquista del contado sottomettendo prima il castello di Montegrossoli, e poi, l'11 maggio 1198, Certaldo.
Firenze decise di cominciare la guerra contro l'odiata Semifonte proprio nel 1198. La prima mossa fu il rafforzamento del vicino castello di Barberino, che avrebbe fatto da quartiere generale, poi ci fu la conquista di Vico d'Elsa ed a quel punto l'accerchiamento di Semifonte era completo.
La probabile futura caduta di Semifonte fece preoccupare i vari centri della Valdelsa, che temevano il dilagare della potenza fiorentina nella zona. Perciò provvedettero, innanzitutto, a sopire le varie vertenze locali. Colle di Val d'Elsa inizialmente si era schierata con il partito imperiale ma, dopo diversi scontri per il possesso del castello di Casaglia, il 24 novembre 1199, stipulò un patto di alleanza e difesa reciproca con San Gimignano (alleata di Semifonte), per contrastare Poggibonsi, cittadina amministrata in condominio da Firenze e Siena; tale accordo venne stipulato proprio nel castello di Semifonte, grazie alla mediazione del console Mainesctus. Altri accordi furono stipulati tra i signori feudali dei comuni minori della Valdelsa e della Valdera quali Montevoltraio, Montignoso, Monteglabro, Castelvecchio e i signori del castello della Pietra; tutti questi centri si dichiararono alleati di Semifonte. Alla luce di quello che successe dopo, la loro alleanza con Semifonte fu solo teorica.
La città fu assediata, certamente in maniera non continuativa, anche per le ingenti spese che ciò avrebbe comportato.
La situazione precipitò il 12 febbraio 1200, quando, il conte Alberto IV, per salvare il resto dei suoi domini feudali, si accordò con il comune di Firenze vendendogli per 400 libbre o 400 lire di moneta pisana la sua metà dei diritti sul castello; inoltre, si impegnò ad aiutarli nell'assedio e cedette, definitivamente, il castello di Certaldo (che nonostante tutto aveva continuato ad aiutare Semifonte), in più vennero ripetute le clausole dell'accordo del 1184, ovvero l'esenzione su qualsiasi pedaggio per i mercanti e i cittadini fiorentini in transito sulla Francigena. Il Conte Alberto che tanto si era adoperato per l'edificazione della sua città, ora l'aveva tradita. Fiutando il vento, anche Scorcialupo da Mortennano cedette a Tabernaria, moglie del conte Alberto, la sua metà del castello di Semifonte e lei girò immediatamente il tutto al comune di Firenze, che, a questo punto, era, da un punto di vista legale, la padrona assoluta del castello.
Dopo la resa del conte, anche il vescovo di Volterra, Ildebrando Pannocchieschi, si schierò apertamente con i fiorentini inviando, contro Semifonte e contro Colle Val d'Elsa, 200 cavalieri e 1.000 fanti. Lo fece perché sperava in un loro aiuto contro San Gimignano, ma tale decisione, la prese sfidando una parte dei suoi fedeli e lo stesso comune volterrano schierato invece a fianco di San Gimignano e Semifonte.
Nel 1201, quarto anno di guerra, Firenze ancora non era riuscita a fiaccare la resistenza dei semifontesi; evidentemente la volontà dei difensori unita agli aiuti dei centri minori stava funzionando ma Firenze stava per calare il jolly.
Il 29 marzo 1201, nella canonica di San Miniato a Fonterutoli, si incontrarono Paganello da Porcària, podestà di Firenze, e Filippo Malavolti, podestà di Siena, con i loro rispettivi funzionari. Fra le due parti venne firmato un accordo in base al quale i decennali contrasti tra le due città avrebbero visto la fine. L'accordo prevedeva che Firenze concedesse il libero transito ai mercanti Senesi nel suo territorio e in cambio, Siena si impegnò a fare altrettanto. Apparentemente sembra un accordo commerciale, ma, in realtà, è politico e militare; il podestà di Firenze fece infatti scrivere che se un abitante di Montalcino fosse stato trovato in territorio fiorentino, venisse catturato e, entro 15 giorni, consegnato alle autorità senesi ed inoltre, e qui è il passo fondamentale, se Siena avesse chiesto aiuto militare a Firenze per la conquista di Montalcino, la città del giglio, le avrebbe messo a disposizione 100 cavalieri e 1000 tra fanti e arcieri, mantenuti a spese della stessa Firenze per almeno un mese. Da parte sua Siena si impegnò a considerare Semifonte come sua nemica e se un semifontese fosse stato trovato nel suo territorio lo avrebbe consegnato a Firenze, e, inoltre, avrebbe fornito, per la guerra di Semifonte, un contingente armato anch'esso di 100 cavalieri e 1000 fanti. Ma l'accordo prevedeva anche altro: Siena si impegnò a impedire che Colle di Val d'Elsa fornisse qualsivoglia aiuto a Semifonte e, da parte senese, non sarebbe stato inviato nessun aiuto a San Gimignano se quest'ultimo avesse continuato a schierarsi dalla parte di Semifonte. In definitiva, l'accordo stipulato a Fonterutoli stabilì, senza dubbi, quali erano le zone di influenza delle due città.
Nonostante Firenze fosse, dal punto di vista legale, la padrona del castello decise di scendere a patti con Siena.
L'accordo era fondamentale perché Siena era diventata una vera e propria spina nel fianco verso i progetti di espansione fiorentina in Val d'Elsa e nel Chianti. Tra le due città esisteva un vecchio accordo che era stato firmato l'11 dicembre 1176 nella pieve di San Marcellino. L'accordo mise momentaneamente fine al conflitto scoppiato l'anno precedente, tra le due parti, per questioni di confini nel Chianti e per il controllo di Montepulciano. In quel patto si stabilì che il confine nella zona del Chianti sarebbe iniziato dal punto in cui il torrente Bornia si getta nell'Arbia e, di conseguenza, i castelli di Brolio, Campi, Lucignano, Monteluco, Lecchi e Tornano passarono sotto il controllo di Firenze. L'accordo stava stretto a Siena che infatti lo rispettò solo per modo di dire; subito dopo la firma entrambe ricominciarono a guerreggiare. Insomma l'accordo di Fonterutoli servì a tenere buona Siena per il tempo necessario a prendere Semifonte, poi tutto sarebbe ricominciato come sempre.
L'accordo di Fonterutoli determinò dunque, il cambiamento di campo di Colle Val d'Elsa, ma non fu la sola. Ormai i maggiori alleati, come la badia a Passignano, stavano abbandonando Semifonte mentre Firenze ricevette rinforzi anche da Lucca, Prato e dai Guidi. L'unico alleato rimasto fedele era San Gimignano, da cui continuarono ad arrivare rinforzi. Ma furono gli ultimi; nel timore di ritorsioni ed in cambio di una immunità concessa dai fiorentini, i sangimignanesi garantirono che, in caso di caduta di Semifonte, si sarebbero semplicemente limitati ad accettare la cosa.
Nei primi mesi del 1202 Firenze strinse l'assedio. Per l'ultima disperata resistenza, i Semifontesi affidarono la Rocca di Capo Bagnolo (la fortezza principale della loro città) a un certo Dainello di Ianicone dal Bagnano (località poco distante). Firenze, invece, affidò il comando al Console Clarito Pigli (o Pili o Pilli), il quale fece pervenire truppe fresche, nonché i temibili mangani, macchine da guerra per scagliare pietre durante gli assedi e il fuoco greco, che i fiorentini usarono sul campo per la prima volta. Secondo il Salvini, difensori di Semifonte erano poco più di 5000, contando anche i rifugiati dei dintorni, mentre gli attaccanti ammontavano a circa 10000 uomini.
L'assalto finale fu lanciato probabilmente all'alba del 23 marzo 1202. Secondo la leggenda, la caduta avvenne per tradimento. Tutti i vari storici del passato individuarono il traditore in tale Ricevuto di Giovannetto, uno dei soldati che il comune di San Donato in Poggio aveva mandato in soccorso di Semifonte. Ricevuto sarebbe stato al soldo dei fiorentini e, in cambio di una esenzione perpetua dal pagamento delle tasse, avrebbe, ad un determinato segnale, dovuto aprire la porta Romana, a lui affidata. Scoperto il tranello, Ricevuto sarebbe stato ucciso dai semifontesi. In realtà ad accelerare la caduta fu un colpo di mano di un vero e proprio commando guidato da un certo Gonella insieme ad altri fuoriusciti semifontesi, tra cui lo stesso Ricevuto, che però rimase solo ferito, ed ai cui discendenti la Repubblica fiorentina concesse l'esenzione in perpetuo delle tasse. Questi semifontesi appartenevano sicuramente a un gruppo di cittadini molto legato al conte Alberto e, grazie alla perfetta conoscenza delle strutture del castello, riuscirono nell'impresa. Secondo il Salvini, che riprende la storia di Pace da Certaldo, le cose andarono così: sfruttando il buio della notte l'esercito fiorentino si era avvicinato alla porta Romana, che intanto era stata aperta dal commando, e una volta dentro il gruppo si divise in due, una parte tentò di scalare le mura della Rocca di Capo Bagnolo (il punto chiave di tutta la fortificazione) mentre l'altro gruppo tentò di conquistare la rocca stessa. Il piano fallì e furono quasi tutti uccisi.
Intanto il governo di Firenze cominciava a stancarsi di questo lungo assedio e pretese la conquista, oltretutto aveva già ordinato, allo stesso Clarito de'Pigli, di cominciare un altro analogo assedio al castello di Combiate in Val Marina. Clarito decise così di sferrare l'attacco finale sfruttando i nuovi rinforzi che gli erano giunti da Firenze e da Certaldo. Prima dell'assalto inviò nel castello quale ambasciatore. Aldobrandino Cavalcanti, con l'autorizzazione ad accettare qualsiasi richiesta ragionevole. Il consiglio del castello chiese due ore di tempo per decidere. Clarito accettò, ma intanto dispose le truppe. All'interno intanto la discussione fremeva: alcuni fecero presente che la città ormai era allo stremo e che le difese ormai erano ridotte talmente male che i fiorentini non avrebbero avuto difficoltà ad aprirvi un varco, ma altri proposero di resistere ad oltranza confidando nel fatto che nei dintorni la rivolta contro Firenze era in corso e che l'esercito fiorentino avrebbe smobilitato l'assedio per spegnere queste rivolte. Mentre i Semifontesi discutevano erano ormai trascorse le due ore concesse da Clarito, il quale, da parte sua, aveva ormai dispiegato tutte le truppe per l'assalto finale e dette il via alle operazioni.
Quando i semifontesi si accorsero dell'inizio dell'attacco ormai era tardi e, nonostante un'ultima valorosa difesa, tutto si rivelò inutile. Stremati da mesi di assedio non avevano più la forza di combattere e fu allora che una delegazione composta dagli anziani e dal clero si recò da Clarito per invocare pietà. Clarito accolse la richiesta, proibì alle sue truppe ogni atto di violenza sulla popolazione e chiese dodici ostaggi più il loro capo messer Scoto. Dopo una breve trattativa si accontentò di prendere in ostaggio solo due consoli ed entrò in città, per poi schierare le sue truppe sulla piazza del castello.
Tutto questo accadeva il 31 marzo: i Fiorentini erano riusciti a prendere la città, ma non la Rocca difesa dal valoroso Dainello, il quale cessò le ostilità solamente per l'ordine ricevuto da Messer Scoto, detto poi, da Semifonte, ultimo Podestà della città.
Il 3 aprile 1202, a Vico d'Elsa, venne redatto il trattato di pace tra Clarito Pigli e Albertus de Monteautolo, podestà di San Gimignano, difensore degli interessi semifontesi.
Le condizioni di resa furono durissime: i Semifontesi, che furono costretti ad accettare senza neanche poter leggere il trattato, si dovettero impegnare ad abbandonare e ad abbattere tutte le fortificazioni della loro città entro il mese di giugno del 1202. Successivamente iniziò la demolizione delle torri, delle case, perfino delle chiese. La leggenda dice che i materiali furono reimpiegati dai Fiorentini nella costruzione della cinta muraria di Barberino Val d'Elsa.
Della città che aveva osato sfidare Firenze non doveva rimanere traccia. Va detto che, in segno di pacificazione, i fiorentini stanziarono 4000 lire a fondo perduto per consentire ai semifontesi di reinsediarsi in una area nel piano sottostante dove, però, non avrebbero potuto costruire nessuna fortificazione; l'area indicata però era inospitale e i semifontesi si dispersero andando in molti a San Gimignano, altri verso i vicini centri valdelsani, altri a Firenze e alcuni persino in Sicilia e in Palestina. Per racimolare le 4000 lire si istituì una nuova tassa, la libra , che fu imposta non solo ai laici ma anche alle chiese e ai monasteri del circondario, e per pagarla, la badia a Passignano, tassata per 24 lire, dovette far ricorso ad un prestito da un usuraio.
Il periodo in cui le principali strutture architettoniche del nuovo centro vengono realizzate va da 1177 al 1187. Poter definire con certezza com'era strutturata la città è impossibile sia per la mancanza di evidenze archeologiche sia per la mancanza di qualunque documento redatto antecedentemente la 1192, anno di ingresso della badia a Passignano nella vita della città.
La mancanza di documenti è dovuta a due fattori: il primo sta in una naturale selezione della documentazione mentre il secondo è che, in tutte le città di nuova fondazione, nei primi anni di vita vengono sempre prodotti pochi documenti.
Quello che è possibile fare sono solo delle supposizioni, partendo dalle poche tracce rimaste.
Nel 1187 si può ipotizzare che fossero state costruite almeno due porte difensive chiamate porta di Bagnolo e porta di Tezanello, nomi derivanti dai due nuclei abitati posti ai limiti del perimetro e nella direzione in cui si aprivano le porte. Secondo l'ipotesi del Salvini le mura, in realtà, non vennero mai completate e si preferì sfruttare la naturale scoscesità dei fianchi della collina. Quello che sembra certo è che, al momento della capitolazione, fosse rimasto in piedi solo un tratto delle mura mentre il resto della collina sarebbe stato difeso da dei fossati. La presenza dei fossati era fondamentale per delimitare i limiti dell'abitato, ed il loro scavo precedeva sempre la costruzione delle mura. Questo è un fatto tipico delle città di nuova fondazione; infatti i fondatori avevano il compito di costruire le porte ed i fossati per delimitare il castello e poi era compito degli abitanti costruire la cinta muraria difensiva che, proprio per questo, aveva dei tempi di costruzione molto più lenti. Ad esempio, alla metà del Trecento, a circa cinquanta anni dalla sua fondazione, Scarperia, non era dotata di una cerchia muraria, anche se ciò non le impedì di difendersi egregiamente durante l'assedio delle truppe milanesi nel 1351.
Sicuramente c'erano zone in pieno sviluppo edilizio ed altre ferme. Da atti notarili sappiamo che esistevano degli agglomerati definiti borgo, termine evidentemente riferito a delle aree urbane in divenire, tra le quali spiccano il Borgo di Cascianese e il borgo di Maglianese. I nomi di questi due borghi permettono anche di fare un'altra ipotesi: gli abitanti dei suddetti dovevano provenire rispettivamente da Casciano e da Magliano, due villaggi posti nelle vicinanze, i cui abitanti probabilmente vennero obbligati ad inurbarsi e che, nel 1202, costituivano il 20% circa della popolazione semifontese. L'aver raggruppato le persone in base al luogo di provenienza servì a favorire la coesione tra gli abitanti ma era anche dovuto ad altri motivi, come ad esempio il mantenimento dei diritti degli immigrati sulle proprie pertinenze nei luoghi di origine, dove rimanevano iscritti fiscalmente. Insomma, il popolamento di Semifonte seguì le stesse modalità riscontrabili, ad esempio, a Cuneo, Alessandria, Cherasco e all'Aquila: l'inurbamento più o meno forzoso degli abitanti dei villaggi vicini.
Ricostruire topograficamente l'insediamento è impossibile ma è possibile ipotizzare lo sviluppo degli spazi insediativi interni ottenuto attraverso il preventivo tracciamento delle strade interne, che erano condizionate dall'andamento del terreno.
La città aveva una forma che Salvini definì stellata, a quattro punte: al vertice di ciascuna punta si apriva una porta, come si può vedere in questa ricostruzione.
Al vertice nord si trova il toponimo La Porta, che non dà adito a dubbi. Questa porta era chiamata Porta al Bagnano o alla Fonte, da una fonte che si trovava dietro le attuali case, ed era situata all'altezza della terza curva dell'attuale strada rotabile. Da lì le mura seguivano l'andamento dell'attuale mulattiera che, andando verso sud, porta a Casa Pietraia e, infatti, lungo questa strada, affiorano delle fondamenta di mura nella zona di Fonte alla Docciola. Da Casa Pietraia le mura proseguivano fino al poggio di Pieve Vecchia, che era interamente circondato dalle mura e nel cui perimetro si apriva una porta detta Porta Razanella o Tezanella. Da questa porta le mura seguivano l'andamento del terreno e finivano all'altezza della casa San Niccolò, dove si apriva la Porta San Niccolò, punto obbligato di passaggio per chi veniva da Vico d'Elsa. Da San Niccolò le mura volgevano a nord-est fino a raggiungere il fianco meridionale della Rocca di Capo Bagnolo, che dovrebbe corrispondere al cosiddetto Tondo. La rocca di Capo Bagnolo sarebbe stata di forma quadrata ed era composta da torri d'angolo ed al centro da una torre maggiore di forma ottagonale il Cassero. Dal tondo le mura andavano vero est fino alla Porta Romana o Porta Grande. Questa porta sarebbe stata sormontata da una torre alta 69 metri chiamata Torre del Leone. L'esatta ubicazione di questa porta è difficile ma, probabilmente, sorgeva all'altezza dell'attuale tabernacolo di santa Caterina, nel punto cioè dove il vertice della collina è più stretto. Da lì le mura volgevano a nord-ovest e, seguendo l'andamento del terreno, si ricongiungevano alla Porta al Bagnano. Il perimetro delle mura della città era di poco inferiore a quello della Firenze contemporanea ma, trattandosi di una nuova fondazione, non poteva raggiungere la stessa densità abitativa.
Fuori dalla porta Grande venne iniziato ad edificare anche un borgo in seguito fortificato, con una propria porta (Porta al Borgo), oggi denominato Petrognano. Del borgo, Pace da Certaldo ricorda solo che era molto allungato, senza dire quanto, e che le mura di cinta erano costituite dalle facciate posteriori delle case e dalle mura di sostegno degli orti. Oggi spicca la bella Torre del Borgo, la prima testimonianza che vede chi arriva da Barberino, ma nei campi sottostanti sono visibili i muri di sostegno degli orti descritti da Pace. Quelle mura circondano tutta la scarpata che è sotto la chiesa di San Pietro e da lì, verso nord-ovest, si ricongiungevano alla porta Grande. Le case del borgo erano probabilmente situate solo nella parte più ristretta del terreno.
Oltre alle strutture militari c'erano anche degli edifici religiosi. A causa della recentissima istituzione, gli edifici di culto erano semplici oratori salvo l'eccezione rappresentata dalla chiesa intitolata a San Lazzaro, la cui esistenza è confermata in un documento del 1192. Il suo titolo, dopo l'avvenuta distruzione, fu trasferito alla pieve di Lucardo, che cambiò il santo patrono da Leonardo a Lazzaro.
Nel 1195 risulta attiva una chiesa nel borgo di Maglianese, intitolata a San Niccolò, l'unica ad avere il titolo di parrocchia. C'erano, infine, altre cinque chiese rispettivamente dedicate a San Michele Arcangelo, a Santa Maria, a Sant'Orsola – con annesso monastero –, alla Santa Croce ed a Santo Stefano.
Al di là delle varie supposizioni fatte dai diversi autori che si sono avvicinati alla storia di Semifonte, per scoprire qualcosa sulla popolazione di questo centro l'unico documento certo è la lista delle persone che nel 1202 giurarono la resa a Firenze. In quella lista, seppur molto sintetica, i capifamiglia sono divisi in due categorie (a giurare erano chiamati solo i capifamiglia (i fuochi), quindi un voto corrisponde ad una famiglia non ad un singolo individuo). Il primo gruppo, identificabile con l'élite del castello è composto da 51 individui mentre i restanti 269 nominativi sono suddivisi in 21 località, corrispondenti ai luoghi di origine. In quel documento non è specificato se e quanti di loro erano presenti fin dalla fondazione.
Riportiamo qui sotto una tabella con il numero dei giuranti e il loro luogo di origine alla resa del 1202, specificando che si tratta dei 269 uomini comuni:
In questi dati è interessante notare la presenza di ben 22 famiglie provenienti da Pogni e, quindi, in plateale violazione degli accordi del 1184 e di altre persone provenienti da san Lazzaro, santa Maria Novella e santa Cristina a Salivolpi, tutte località facenti parte del domino degli Alberti; da notare l'assenza di qualsiasi persona proveniente da Certaldo, anch'esso dominio degli Alberti fino al 1198 quando fu preso dai fiorentini.
Messer Pace da Certaldo nella sua Storia della guerra di Semifonte aveva parlato di trecento fuochi (famiglie) nel 1202, al momento della resa della città, e il dato combacia. In passato, partendo da questo dato, erano state fatte stime di circa 15.000 abitanti: in realtà la cifra doveva aggirarsi come minimo intorno alle 1.120 - 1.280 unità, in virtù anche del confronto con i dati di altre realtà contemporanee quali Colle di Val d'Elsa (1.800 individui), Montalcino (1.380), Montepulciano (2.450). Per arrivare a questa cifra bisogna partire dal documento stilato al momento della resa dove è riportato che i fuochi erano 320 (269 uomini comuni + 51 dell'élite) che rappresentavano famiglie stimate in circa 4 persone l'una. A queste vanno aggiunte un numero imprecisato di persone che non giurarono: religiosi, invalidi e galeotti che portano ad una cifra di circa 1500 abitanti al momento della resa.
La cosiddetta élite semifontese era composta dai commercianti, dagli aristocratici e dai militari che, insieme al conte Alberto, avevano partecipato attivamente sia alla fondazione che al popolamento del castello. Il loro potere era riconosciuto sia dal conte che dal popolo ed in concomitanza col declino del potere degli Alberti, divennero i veri e propri padroni del castello. La loro forza si basava sul consenso e sulla subordinazione feudale che portava a vere e proprie forme di coercizione. Nei confronti degli Alberti non ci furono mai ribellioni anche perché tutti sapevano benissimo che il loro status derivava dalla scelta del conte di fondare il nuovo centro, tanto che fino al 1200 il conte fu comunque il vero e unico padrone del castello e l'élite fu a lui fedele; infatti nel patto col quale il conte tradì il suo centro, tra le clausole, c'era quella che stabiliva che dal centro sarebbero usciti tutti i suoi homines et fideles, dimostrazione senza ombra di dubbio del rapporto di dipendenza che c'era.
Di questa élite tenne conto anche Firenze: dopo la capitolazione dell'aprile 1202, i vincitori ebbero molti riguardi nei confronti del ceto dominante semifontese; infatti ci fu la volontà di instaurare buoni rapporti con loro con l'obbiettivo di farli diventare dei fedeli alla repubblica fiorentina. Perciò Firenze riconobbe loro lo status che avevano, vennero esentati dal pagamento del fodro e gli venne riconosciuto il diritto a rientrare in possesso di tutti i loro servi e coloni che nel corso degli anni successivi fossero scappati dalla circoscrizione del demolito castello.
Subito dopo la distruzione materiale, Firenze decretò che sul terreno della città non si sarebbe mai più potuto costruire alcunché. Questa scelta, che fece della collina di Semifonte una vera e propria terra maledetta, paradossalmente, garantì il perpetuo ricordo della vicenda che spesso divenne anche un mito.
I primi a tramandarne il ricordo furono i discendenti dei semifontesi. La prima rievocazione della città si ha il 9 novembre 1312. In quel periodo l'imperatore Arrigo VII aveva posto il suo campo a San Casciano in Val di Pesa, e un gruppo di semifontesi decise di giurargli fedeltà. Per farlo si ritrovarono, sul colle di Semifonte, quattro uomini della parrocchia di san Niccolò e, davanti ad un notaio, incaricarono uno di loro di presentarsi davanti all'imperatore per fare atto di sottomissione. Questo atto in realtà venne richiesto agli abitanti di tutti i castelli del circondario, ma qui ebbe un peso speciale, tanto che il comune di Firenze inviò negli stessi giorni un suo incaricato a organizzare la difesa del territorio ed a sorvegliare questa popolazione che evidentemente non era considerata molto affidabile.
Ma il ricordo si era tramandato anche in un altro contesto. Nella vicina chiesa di Santa Maria al Bagnano era ospitata una confraternita intitolata a Santa Maria a Semifonte, confraternita che forse era nata addirittura all'interno del castello, ed il cui scopo era quello di mantenere i contatti tra i discendenti degli abitanti dello scomparso centro sparpagliati nei dintorni. Nella sua attività non erano riscontrabili intenti politici, anche se i suoi membri erano in maggioranza filo-ghibellini ma non mancavano i confratelli legati alla guelfa Firenze e così il trait d'union tra i membri era più la nostalgia che la politica.
Le famiglie semifontesi che si erano rifugiate a Firenze non nascosero mai le loro origini tanto che per i Velluti o per i Pitti fu un motivo di vanto. Uno che non dimenticò Semifonte fu Dante Alighieri che, tramite Cacciaguida, la rievoca nel XVI canto del Paradiso e la ricorda come una città soprattutto di commerci. Diverso invece fu l'atteggiamento dei grandi cronachisti fiorentini del XIV secolo. Ricordano Malespini dà per scontato che tutti i castelli del contado dovessero sottomettersi e ubbidire a Firenze, ma concede a Semifonte l'onore di essere caduta solo in seguito a tradimento. Tradimento che, invece, è un motivo di vanto nelle cronache di Giovanni Villani e di Paolino Pieri mentre Marchionne di Coppo Stefani ricorda il divieto di ricostruire qualsiasi edificio sul luogo. Gli storici del Quattrocento e del primo Cinquecento (Poggio Bracciolini, Leonardo Bruni, Francesco Guicciardini e Niccolò Machiavelli) invece, questo periodo storico, in genere non lo analizzano per nulla, preferendo concentrarsi soprattutto sulla fondazione di Firenze, per poi saltare direttamente all'epoca delle prime contese tra guelfi e ghibellini. Il loro disinteresse per la vicenda è inspiegabile visto che la guerra di Semifonte fu una guerra lunga e combattuta in diverse fasi: fu preceduta da numerose distruzioni di castelli minori e dall'enorme impegno diplomatico per isolarla dai vicini. Per Firenze fu la prima operazione militare e diplomatica di ampio respiro che la portò ad assumere un ruolo decisivo nello scacchiere politico toscano, ma evidentemente gli storici del periodo lo hanno sottovalutato.
L'attenzione per Semifonte riprese verso la fine del XVI secolo. Nel 1588 l'ormai ottantenne canonico del Duomo Giovan Battista Capponi chiese al granduca il permesso di costruire una cappella in vetta al poggio «dove già fu uno castello che si chiamava Semifonte» e dove vigeva il divieto di edificazione. Fu presentato anche il progetto, redatto da Santi di Tito, che prevedeva che la cupola fosse 1/8 di quella di Santa Maria del Fiore. Dopo lunghi tentennamenti da parte del granduca si dette il permesso di costruire ed i lavori furono completati nel 1597 da Neri di Piero Capponi, nipote del canonico, nel frattempo defunto nel 1594.
La realizzazione di questo monumento è strettamente correlata con la vicenda della costruzione del Tempio di Santo Stefano della Vittoria, anch'esso a pianta ottagonale, realizzato nei pressi di Scannagallo su commissione di Cosimo I de' Medici, con l'intento di commemorare la vittoria definitiva di Firenze su Siena e realizzare un sacrario per i caduti di entrambi i fronti. La cupola di Semifonte, dunque, ha uno scopo pacificatorio ed anche di riconoscimento dei meriti della dinastia medicea quali unificatori dei popoli toscani.
Subito dopo la costruzione della cupola, viene pubblicata la Storia della guerra di Semifonte, opera attribuita a Pace da Certaldo e scritta nel 1332. Pace da Certaldo è un personaggio storico realmente esistito tanto che nel 1316 venne eletto priore, insieme a Giovanni Villani, ma l'opera letteraria a lui attribuita è in realtà il frutto delle ricerche di Piero della Rena e di suo fratello Raffaello e risale al primo decennio del XVII secolo. Il libro venne scritto per far accrescere il prestigio della famiglia dei Della Rena ed infatti, dopo la pubblicazione, i Della Rena si vantarono di discendere dal dominus Scoto, il primo dei semifontesi a firmare l'atto di resa a Firenze, e riuscirono, nel 1628, a farsi riconoscere come i Della Rena di Messer Pace; non paghi di ciò, nel 1631, fecero restaurare il sepolcro di Pace e nel 1753 vennero iscritti tra la nobiltà fiorentina. L'opera di Pace rimane la fonte per antonomasia di chi si avvicina alla storia di Semifonte; probabilmente i Della Rena partirono da una testo già esistente e si limitarono ad aggiungere quanto faceva a loro comodo, visto che comunque, dal punto di vista topografico, per le descrizioni delle fortificazioni e dei resti si trovano anche oggi dei riscontri oggettivi ma questo non da tutti venne accettato come, ad esempio, da Isidoro del Lungo che, nel 1910, la definì «mostricciulo di cronica ibridamente mescolata con erudizione di documenti».
Nel 1827 venne pubblicato un poema che è il maggior esempio del mito di Semifonte:Semifonte conquistata e distrutta da' Fiorentini nell'anno 1202. Poema eroico in dodici canti. L'autore è un certo Giacomo Mini, un oscuro poeta, che, a suo dire, dopo aver visitato l'area del fu castello decise di trarne un poema sulla tragica vicenda e sull'effimero destino delle glorie del mondo. Affascinato dalla vicenda decise di realizzare un poema epico sullo stile di quelli Omero, Torquato Tasso o Virgilio e come obbiettivo si pose di dare risalto al valore degli uomini della Toscana «di magnanimi eroi terra feconda» . Come fonte usò l'unico testo allora conosciuto, La Storia di Pace da Certaldo e il del Lungo, con lui, fu benevolo, definendo il poema «innocente cosa».
Con il Dizionario di Emanuele Repetti si ha il primo studioso che invece di fare supposizioni e immaginare scenari a caso si limita ad attingere a documenti di archivio. All'inizio del Novecento, tratta di Semifonte, Isidoro del Lungo; nella sua opera c'è un buon uso delle fonti storiche, si comincia a delineare una storia della città documentabile e vi è un commento alla terzina dantesca, anche se si impegna un po' troppo a demolire l'opera di Pace da Certaldo su cui riversa tutto il suo astio. Un'altra opera fondamentale è la Storia di Firenze di Robert Davidsohn. Tutta l'opera si basa su un completo e rigoroso uso delle fonti documentarie ma pecca di faciloneria sul fronte dei rilievi sul campo. Davidsohn forse non andò sul luogo dei fatti, oppure ci andò di fretta visto che afferma «non rimaneva nessuna rovina di mura».
La precisa individuazione dei resti archeologici di questa città si deve al generale Enzo Salvini: ancora nel 1964 infatti, Piero Bargellini nella sua Splendida storia di Firenze intitolò Lo spettro di Semifonte il capitolo dedicato alla città valdelsana. Vi erano accenni in opere letterarie (una su tutte i versi danteschi del XVI canto del Paradiso), leggende, ma la città rimase solo uno spettro romantico fino ai risultati raggiunti con le campagne di scavo condotte dal Salvini e divulgati grazie alla sua opera Semifonte (1969), indispensabile per chiunque voglia intraprendere qualsiasi tipo di studio che riguardi questo argomento.
L'ultima opera significativa su Semifonte è Semifonte in Val d'Elsa e i centri di nuova fondazione dell'Italia medievale curato da Paolo Pirillo ed edito nel 2004. In quest'opera sono riportati gli interventi dei numerosi studiosi che parteciparono al convegno di studi tenuto a Barberino Val d'Elsa nell'ottobre 2002. Nel capitolo Nascita e morte di un centro fondato si riporta la vicenda di Bonaiuto di Gianni, un esule semifontese che nel 1224 venne imprigionato e portato di fronte al podestà di San Gimignano; interrogato su perché della sua presenza nei dintorni di San Gimignano, il Bonaiuto racconta tutta la sua vita e si dichiara rimasto legato per sempre a Semifonte, dimostrando che il distrutto castello era già diventato una sorta di ideale terra degli avi. Afferma Paolo Pirillo: «Così, il mito di Semifonte aveva già iniziato a sviluppare le proprie solide e durature radici e, tre secoli più tardi, non sarebbe stato difficile dargli nuova vita, trasformandolo in una tradizione giunta fino ai giorni nostri».
La collina su cui sorgeva Semifonte è delimitata a est e a nord dal torrente Agliena, a ovest Borro dell'Avanella e a sud dal Borro delle Avane. Dal punto di vista geologico, la collina è inseribile nel quadro del ben più ampio bacino dell'Arno formatosi tra il Cenozoico e il Quaternario ed è costituita da sabbie pleistoceniche nella parte più vicina alla superficie e sotto da formazioni argillose, tutti elementi che favoriscono la presenza di falde acquifere superficiali.
Al centro di tutto sorge la cupola di San Michele Arcangelo. Intorno ad essa la collina è intensamente coltivata a vite e ad olivo mentre sulle pendici si trovano zone boscose; all'interno di questi boschi si trovano quattro fronti di frana contrapposti che hanno formato delle vere e proprie balze con un dislivello di diverse decine di metri, che hanno conferito al colle la caratteristica forma a stella. Sulle pendici di questo colle si trovano tre fonti denominate Fonte di Santa Caterina, Fonte della Docciola e Fonte Alloro, le prime due sono state al centro anche di devozione popolare per le supposte qualità salutari delle acque.
Dell'antica città non rimane quasi più nulla ma dopo l'abbattimento delle strutture, i materiali furono riutilizzati in diversi edifici posti sulla stessa collina. In questi edifici si trovano delle case-torri che nei secoli successivi furono trasformate in case coloniche, in genere dopo essere state scapitozzate. Fa eccezione la cosiddetta Torre del Frantoio, che presenta l'altezza originaria; è situata nel borgo di Petrognano e, nello stesso borgo, la villa padronale ha inglobato un'altra torre, riadattata a torre dell'orologio. In tutto le case torri del poggio di Semifonte sono sette, ma potrebbero essere anche di più visto che qualcuna potrebbe essere stata inglobata in costruzioni successive ed oggi non più visibili. Tutte queste case torri presentano caratteristiche comuni: sono state realizzate con pietra arenaria del luogo, hanno un'identica organizzazione degli spazi e tutte hanno archi a sesto acuto e mensole per sostenere i soppalchi. Il fatto di aver utilizzato tutte lo stesso materiale e lo stesso modo di lavorare la pietra fanno pensare ad un'unica tradizione di maestranze e anche ad un'unica datazione: il Duecento o più precisamente alla seconda metà dello stesso secolo.
Se questi dati sono esatti si potrebbe confermare l'ipotesi che il borgo di Petrognano coesistesse e sia sopravvissuto alla fine di Semifonte, e che i Fiorentini abbiano imposto il divieto di ricostruzione solo all'area precedentemente occupate dal castello, lasciando facoltà di costruire nelle immediate vicinanze, come poi è realmente successo nei piccoli agglomerati di San Donnino, Bagnolo e nella casa torre di San Niccolò.
La casa-torre di San Niccolò si trova all'incrocio di due mulattiere sul versante sud della collina. È costruita interamente in pietra, presenta una pianta quadrata e si sviluppa per un'altezza di 12 metri; nella fiancata orientale sono visibili due feritoie mentre nella fiancata occidentale sono visibili numerose feritoie oltre a buche pontaie. All'interno si trovano un arco a sesto acuto e porte e finestre architravate. La torre è stata scapitozzata e successivamente rialzata con mattoni e sul lato ovest presenta un arco a sesto acuto in mattoni. Il complesso è databile, nelle sue parti più antiche, all'XI secolo ed è l'unica torre difensiva della città rimasta in piedi. Secondo l'ipotesi del Salvini, in questa torre, il presidio militare fiorentino incaricato di vigilare sulla distruzione della città avrebbe trovato dimora ed una volta terminata l'opera di demolizione, i militari hanno scapitozzato la torre e si sono semplicemente limitati ad abbandonarla.
All'interno del borgo di Petrognano sorge la Torre al Borgo o Torre del Frantoio. Si tratta di un'altra torre a pianta quadrata realizzata con conci in pietra e inglobata in una casa colonica. Sul lato meridionale è presente una porta con arco in mattoni, una finestra sormontata da un arco a sesto acuto tamponato e, nei pressi del tetto, una finestra con arco a tutto sesto. Su tutti i lati sono ben visibili numerose feritoie e buche pontaie.
Un'altra torre si trova sul versante sud/est in un punto molto scosceso. Si tratta di una torre a pianta quadrata, fatta con grossi conci di pietra a cui è addossata una casa colonica. Sul lato sud vi sono tre finestre sovrapposte e la torre mostra i segni di una scapitozzatura in epoche passate.
Tra il borgo di Petrognano e la cappella di San Michele si trova un bosco, all'interno del quale, vicinissimo alla strada, si trovano i ruderi di due fornaci: la prima, detta fornace La Volpe, è la più piccola e appare quasi interamente distrutta. Prende il nome da una piccola volpe che vi si sarebbe nascosta durante una battuta di caccia e grazie alla quale venne scoperta; al momento della scoperta all'interno vennero ritrovati un numero considerevole di mattoni e tegole ancora non cotti. Presenta una parete del rivestimento interno della camera di combustione e il cunicolo di accesso in mattoni. L'altra è la Fornace di santa Caterina ed è molto più imponente. È una costruzione di circa 4 metri di altezza, costruita in mattoni e ciottoli di fiume e presenta, in basso al centro, un'apertura ad arco, molto simile alla precedente, dalla quale si accede, attraverso un canale di circa 2 metri di lunghezza, alla camera di combustione interna dalla forma cilindrica che si sviluppa per tutta l'altezza della struttura e che oggi è riempita di terra. Secondo Enzo Salvini la prima era una fornace di laterizi mentre la seconda era una fornace di calce di età moderna e quindi non collegabile alla vicenda storica di Semifonte.
Sullo stesso versante, ma più in basso, si trova la Fonte di Santa Caterina (o fonte della Madonna del Latte). La fonte è inglobata in una struttura a due piani, dove al piano superiore si trova una cappella per le funzioni religiose e per la conservazione degli ex voto mentre al piano inferiore si trova la fonte vera e propria e qui è collocata una lapide con una iscrizione in latino riferibile a Santa Caterina, datata 1572, dove si ricorda la guarigione miracolosa della santa che, dopo aver bevuto l'acqua di questa fonte, sarebbe guarita dalla febbre.
Nel versante nord-ovest della collina è situata un'altra fonte: la Fonte della Docciola (o fonte della Tosse)). Si presenta come una vasca rettangolare circondata per metà dalla vegetazione e, per l'altra metà, sormontata da una costruzione recente in cemento armato che ne nasconde in parte la vista, realizzata dal comune di Certaldo per l'acquedotto. Il lato corto misura circa 4 metri per una profondità da uno a tre metri a seconda dello tato di conservazione. Fino ad epoca recente è stata usata per l'approvvigionamento idrico e probabilmente era dotata di strutture per l'appoggio dei carri. Durante gli scavi qui effettuati nel 1967-68 vennero messi in luce dei reperti databili non oltre l'inizio del XIII secolo che confermerebbero un'interruzione della vita coincidente con la distruzione di Semifonte, tanto da ipotizzare che questa fonte fosse inserita all'interno del vero e proprio castello di Semifonte.
La terza fonte si trova sul versante sud-ovest ed è situata su una mulattiera che collega la Torre di San Niccolò con la strada rotabile e sbuca all'altezza di Casa Pietraia. Tale fonte è detta Fonte Alloro e la sua struttura attuale non sembra risalire oltre l'età moderna. Questa notevole abbondanza di acque è stato uno dei motivi della scelta del luogo quale sede di un castello.
All'incrocio delle tre moderne strade provenienti da San Donnino, Santa Maria al Bagnano e Petrognano sorge la cappella di San Michele Arcangelo.
Intorno al 1594, dopo notevoli insistenze, il Granduca Ferdinando I consentì a Giovan Battista di Neri Capponi, di costruire la cappella ottagonale dedicata a San Michele Arcangelo, terminata nel 1597; progettata da Santi di Tito, la cupola è un ottavo della cupola di Santa Maria del Fiore tanto che è conosciuta come Il Duomo della Val d'Elsa. Con essa il Capponi voleva commemorare l'epica resistenza di un popolo fiero che osò sfidare la città che in seguito avrebbe asservito tutta la Toscana.
La cupola fu edificata nei pressi della distrutta Rocca di Capo Bagnolo, ossia, nel centro di Semifonte in corrispondenza della antica piazza.
Lungo la strada sterrata che congiunge la Provinciale 50 Petrognano-San Michele con l'agglomerato di San Niccolò si trova un'area pianeggiante e circolare, ricoperta da un manto erboso e delimitata da alberi, che sarebbe stata sede di una costruzione di incerta destinazione, forse si tratta del basamento di una delle torre angolari della Rocca di Capo Bagnolo.. Quest'area è conosciuta come il Tondo. Di tale edificio resta sul lato sud un muro in pietra murato con malta di circa un metro di altezza e formato da grosse pietre mescolate ad altre più piccole, sullo stile del paramento murario della Rocca di San Gimignano. Salvini ipotizza che all'interno del semicerchio di questo muro ne esista un altro parallelo e tra i due muri vi sia un riempimento a pietre tanto da fa ipotizzare una costruzione a sacco.
Nell'agglomerato di San Niccolò sorge la chiesa di San Niccolò. Probabilmente questa è la chiesa citata in due atti della badia a Passignano datati 23 agosto 1195 (Semifonti in Mallianese ante casam ecclesie de Malliano) e 30 agosto 1197 (ecclesie de Malliano). Si tratta di una chiesa di piccole dimensioni, a pianta rettangolare, coperta a tetto, nella cui facciata si trova un rosone. All'esterno è visibile un arco in mattoni a tutto sesto. Il paramento murario esterno è in parte intonacato ma, nella parte scoperta, si notano dei blocchi di pietra di grandi dimensioni, molto simili a quelli della torre di San Niccolò. All'interno, intonacato e abbellito con un altare con il piano in pietra, fino agli anni sessanta, erano visibili delle iscrizioni con caratteri di varie epoche, tra cui un'iscrizione databile al XV secolo. Nell'architrave si trova un'iscrizione che informa che nel XVI secolo il canonico Capponi fece chiudere e restaurare questo edificio; in altri termini l'arco in mattoni visibile in facciata dimostra che in origine questa era aperta a tutti i fedeli.
Ad ovest della cupola, lungo la strada che conduce a San Donnino, si trova il toponimo Pieve Vecchia. L'area, di circa 3000 m², è occupata dal giardino di una abitazione privata. Il giardino è delimitato da muretti a secco e al suo interno sono visibili dei piccoli muretti con conci squadrati. Nel settore rivolto a nord-ovest sono visibili un basamento dalla forma di un T rovesciato, un basamento circolare riferibile ad una colonna ed un architrave posta in posizione verticale a scopo di decoro. Questa doveva essere l'ubicazione dell'antica Pieve di San Jerusalem a Semifonte citata nelle carte della badia a Passignano nel dicembre 1192.
Nella zona di Santa Maria a Bagnano si trova un basamento in conci di pietra di grandi dimensioni lungo circa due metri per uno di altezza che sarebbe quanto rimane dell'antica fonte al Bagnano e sempre nella stessa zona, vi sono numerosi affioramenti di pietre di grandi dimensioni, poco visibili a causa della fitta vegetazione, sulla cui origine però non esistono ipotesi. Nella zona di Bagnano, per la precisione sopra la Casa La Porta, si trovano i ruderi di un ambiente a pianta quadrilatera realizzato con mattoni e pietre le cui mura sono late circa due metri. Sul lato nord è presente anche un'apertura.
Alla distruzione di Semifonte sopravvisse solamente l'odierno abitato di Petrognano, poiché si trovava fuori dal circuito murario della città; si tratta del cosiddetto "Borgo", che in realtà doveva essere anch'esso fortificato (vi si possono vedere le strutture di almeno tre case - torri e di alcuni bastioni) e che, durante l'ultimo assedio, fu conquistato per primo dalle milizie fiorentine e dai loro alleati. La torre più imponente è quella detta appunto del Borgo descritta prima, ma a breve distanza si trova un'altra torre in pietra, trasformata in privata abitazione. Detta torre presenta sulla facciata esterna un bell'arco a sesto acuto in pietra, identico a quello situato all'interno della torre di san Niccolò. Di fronte a questa torre vi è una grossa costruzione, ora in stato di abbandono, che sarebbe stata in origine il monastero della Santa Croce. Su una parete esterna si trova un arco a sesto acuto in mattoni.
Sulla strada che porta alla chiesa di san Pietro si trova la Torre del Morello. Questa torre sorge su un blocco di sabbie tufacee. Secondo quanto venne raccontato al Salvini dai vecchi del luogo, un tempo sarebbe stata adibita a prigione. È tutta in pietra e sulla facciata rivolta a sud si trova una bella finestra del XIII secolo. In fondo alla strada sorge la chiesa di San Pietro a Petrognano.
 Donato Velluti, Cronica di Firenze di Donato Velluti Dall'anno M.ccc. in circa fino al M.ccc.lxx., Firenze, Tipografia Manni, 1731.ISBN non esistente
 Pace da Certaldo, Storia della guerra di Semifonte, Firenze, Stamperia imperiale, 1753.ISBN non esistente
 Paolino Pieri, Cronica delle cose d'Italia dell'anno 1080 fino all'anno 1305, Roma, edito a spese di Venanzio Monaldini, 1755.ISBN non esistente
 Marchionne di Coppo Stefani, Cronica fiorentina, Firenze, 1766.ISBN non esistente
 Giacomo Mini, Semifonte conquistata e distrutta da' Fiorentini nell'anno 1202. Poema eroico in dodici canti, Firenze, 1827.ISBN non esistente
 Giovanni Targioni Tozzetti, Relazioni d'alcuni viaggi fatti in diverse parti della toscana. Volume 5, Firenze, Stamperia Granducale, 1775.ISBN non esistente
 Emanuele Repetti, Dizionario geografico, fisico, storico del Granducato di Toscana, Firenze, 1833-1846.ISBN non esistente
 Emanuele Repetti, Dizionario corografico-universale dell'Italia sistematicamente suddiviso secondo l'attuale partizione politica d'ogni singolo stato italiano, Milano, Editore Civelli, 1855.ISBN non esistente
 Ricordano Malespini, Storia fiorentina di Ricordano Malespini col seguito di Giacotto Malespini dall'edificazione sino all'anno 1286, Bologna, Edito da Gaetano Romagnoli, 1867.ISBN non esistente
 Iudicis Senzanome, Sanzanomis Gesta Florentinomrum, in Quellen und Forschungen zur ältesten Geschichte der Stadt Florenz, 1875.ISBN non esistente
 Iudicis Senzanome, Gesta florentinarum ab anno 1125 ad annum 1231 in Cronache dei secoli XIII e XIV, Firenze, Tipografia M. Cellini e C., 1876.ISBN non esistente
 Piero Santini, Documenti dell'Antica Costituzione del Comune di Firenze, Firenze, G.P. Viesseux,, 1895.ISBN non esistente
 Torquato Guarducci, Guida Illustrata della Valdipesa, San Casciano in Val di Pesa, Fratelli Stianti editori, 1904.ISBN non esistente
 Isidoro del Lungo, Semifonte, Castelfiorentino, a cura della Società Storica della Valdelsa, 1910.ISBN non esistente
 Michele Cioni, La Valdelsa: guida storico-artistica, Firenze, Lumachi, 1911. ISBN non esistente
 Robert Davidsohn, Storia di Firenze, Firenze, Sansoni Editore, 1957.ISBN non esistente
 Piero Bargellini, La splendida storia di Firenze, Firenze, Vallecchi, 1964.ISBN non esistente
 Giuseppe Valdarni, Semifonte e l'antica comunità di Barberino in Val d'Elsa, Firenze, I.C.A.T., 1964.ISBN non esistente
 Renato Stopani, La Lega di Barberino Val d'Elsa: una lettura del territorio nella sua componente architettonica, Firenze, Libreria Editrice Fiorentina, 1974.ISBN non esistente
 Renato Stopani, Il contado fiorentino nella seconda metà del Duecento, Firenze, Salimbeni, 1979.ISBN non esistente
 AA. VV., Semifonte: Terra di Semifonte: capolavori, tradizioni e innovazione nel territorio di Barberino Val d'Elsa, Firenze, Editoriale Tosca, 1990, ISBN 88-7209-008-3.
 Francesca Allegri, R. Galgani, Storia di Certaldo dalle origini al 1799. tratta da un Manoscritto di Autore Anonimo, Poggibonsi, Lalli editore, 1991.ISBN non esistente
 Giuliano de Marinis, Semifonte nelle testimonianze archeologiche, in Montegrossoli e Semifonte: due capisaldi della politica imperiale nella Toscana del XII secolo, Radda in Chianti, Centro di Studi Chiantigiani “Clante”, 1993.ISBN non esistente
 Gianluca Belli, La Cappella di San Michele Arcangelo a Petrognano, Empoli, Editori dell'Acero, 1997, ISBN 88-86975-12-0.
 Paolo Pirillo, La fondazione di Semifonte tra il mito e la storia, in J. Vlietstra (a cura di), La cupola di San Michele Arcangelo. Progetti per Semifonte. Atti del convegno, Firenze, 2000.ISBN non esistente
 Luigi Pruneti, La Toscana dei misteri. Leggende e curiosità su castelli e borghi toscani, Firenze, Le Lettere, 2004, ISBN 88-7166-852-9.
 Paolo Pirillo, Semifonte in Val d'Elsa e i centri di nuova fondazione dell'Italia medievale. Atti del convegno, Firenze, Leo S. Olschki editore, 2004, ISBN 88-222-5336-1.
 Leonardo Gori, La Città del Sole Nero, Milano, Rizzoli Editore, 2008, ISBN 88-17-02724-3.
 Tesi su Semifonte in pdf (PDF), su lapetlab.it. URL consultato il 21 novembre 2009 (archiviato dall'url originale il 22 luglio 2011).
Lucio Anneo Seneca (in latino: Lucius Annaeus Seneca; Corduba, 4 a.C. – Roma, 65), anche noto semplicemente come Seneca o Seneca il giovane, è stato un filosofo, drammaturgo e politico romano, esponente dello stoicismo eclettico di età imperiale, o nuova Stoà,
attivo in molti campi, compresa la vita pubblica, alla quale, in qualità di senatore e questore, diede un impulso riformatore.
Condannato a morte da Caligola, ma graziato, esiliato da Claudio che poi lo richiamò a Roma, divenne tutore e precettore del futuro imperatore Nerone, su incarico della madre Giulia Agrippina Augusta. Quando Nerone e Agrippina entrarono in conflitto, Seneca approvò l'esecuzione di quest'ultima come male minore. Dopo il cosiddetto "quinquennio di buon governo" o "quinquennio felice" (54-59), in cui Nerone governò saggiamente sotto la tutela di Seneca, l'ex allievo ed il maestro si allontanarono sempre di più, portando il filosofo al ritiro politico che aveva sempre desiderato. Tuttavia Seneca, forse implicato in una congiura contro di lui (nonostante si fosse ritirato a vita privata), cadde vittima della repressione, e venne costretto al suicidio dall'imperatore.
Seneca influenzò profondamente lo stoicismo romano di epoca successiva: suoi allievi furono Gaio Musonio Rufo (maestro di Epitteto) e Aruleno Rustico, nonno di Quinto Giunio Rustico, che fu uno dei maestri dell'imperatore filosofo Marco Aurelio.
Lucio Anneo Seneca, figlio di Seneca il Vecchio, nacque a Cordova, capitale della Spagna Betica, una delle più antiche colonie romane fuori dal territorio italico, in un anno di non certa determinazione; le possibili date attribuite dagli studiosi sono in genere tre: il 4 a.C., il 3 a.C. o l'1 a.C.; sono tutte ipotesi possibili che si fondano su vaghi accenni presenti in alcuni passi delle sue opere, in particolare nel De tranquillitate animi e nelle Epistulae morales ad Lucilium. I suoi fratelli erano Novato e Mela, padre del futuro poeta Lucano. 
La famiglia di Seneca, gli Annaei, aveva origini antiche ed era Hispaniensis, non originaria della Spagna, ma discendente da immigrati italici, trasferitisi nella Hispania Romana nel II secolo a.C., durante la fase iniziale della colonizzazione della nuova provincia.
La città di Corduba, la più famosa e grande di tutta la provincia, aveva assimilato fin dalle origini l'élite economica e intellettuale della popolazione italica; intensi erano i suoi rapporti con Roma e con la cultura latina.
Non si hanno notizie di esponenti della famiglia degli Annaei coinvolti in attività pubbliche prima di Seneca. Il padre del filosofo, Seneca il Vecchio, era di rango equestre, come attesta Tacito negli Annales, e autore di alcuni libri di Controversiae e di Suasoriae; scrisse anche un'opera storica che però è andata perduta. A Roma egli trovò il luogo ideale per realizzare le proprie ambizioni.
Al fine di rendere più agile l'inserimento dei figli nella vita sociale e politica, negli anni del principato di Augusto si trasferì a Roma, dove si appassionò all'insegnamento dei retori e divenne assiduo frequentatore delle sale di declamazione.
il primogenito Lucio Anneo Novato, che prese il nome di Lucio Giunio Gallio Anneano dopo l'adozione da parte dell'oratore Giunio Gallio; intraprese la carriera senatoria e diventò proconsole sotto Claudio.
Il terzogenito Marco Anneo Mela (padre del poeta Lucano), che si dedicò agli affari.Lo stesso Seneca parla dei suoi fratelli:
Seneca, fin dalla giovinezza, ebbe alcuni problemi di salute: era soggetto a svenimenti e attacchi d'asma che lo tormentarono per diversi anni e lo portarono a vivere momenti di disperazione, come egli ricorda in una lettera:
Seneca ricevette a Roma un'accurata istruzione retorica e letteraria, come voleva il padre, benché egli si interessasse più che altro di filosofia. Seguì quindi gli insegnamenti di un grammaticus e in seguito avrebbe ricordato del tempo perduto presso di lui (Epistulae ad Lucilium, 58,5). Egli non mostrò dunque interesse per la retorica, anche se questo tipo di formazione gli sarebbe stato utile per la sua esperienza futura di scrittore.
Fondamentale per lo sviluppo del suo pensiero fu la frequentazione della scuola cinica dei Sestii: il maestro Quinto Sestio rappresentò per Seneca il modello dell'asceta immanente che cerca il continuo miglioramento attraverso la nuova pratica dell'esame di coscienza.
Ebbe come maestri di filosofia Sozione di Alessandria, Attalo e Papirio Fabiano, appartenenti rispettivamente al neopitagorismo, allo stoicismo e al cinismo.
Sozione era legato alla setta dei Sestii, fondata da Quinto Sestio in età cesariana e diretta poi dal figlio Sestio; essa raccoglieva elementi di varia provenienza, in particolare stoica e pitagorica, e raccomandava ai suoi adepti una vita semplice e morigerata, lontana dalla politica; Attalo fu seguace dello stoicismo con influenze ascetiche; Papirio Fabiano fu un oratore e un filosofo, anch'egli appartenente alla setta dei Sestii, con influenze ciniche.
Seneca seguì molto intensamente gli insegnamenti dei maestri, che esercitarono su di lui un profondo influsso sia con la parola sia con l'esempio di una vita vissuta in coerenza con gli ideali professati. Da Attalo imparò i principi dello stoicismo e l'abitudine alle pratiche ascetiche. Da Sozione, oltre ad apprendere i principi delle dottrine di Pitagora, fu avviato per qualche tempo verso la pratica vegetariana; venne distolto però dal padre che non amava la filosofia e dal fatto che l'imperatore Tiberio proibisse di seguire consuetudini di vita non romane:
Se è nota la salute cagionevole di Seneca, ed è stato dimostrato che la cultura del filosofo comprendeva anche un vasto orizzonte di conoscenze mediche, solo recentemente si sono approfonditi i rapporti tra il pensiero filosofico senechiano e le dottrine di una scuola medica di ispirazione stoica denominata dalle fonti scuola pneumatica. Tale scuola, fondata presumibilmente nel I secolo a.C. da Ateneo di Attalia, un allievo del filosofo stoico Posidonio di Apamea, basava le proprie teorie sull'azione all'interno del nostro corpo dello pneuma, che Seneca traduce con spiritus. In sostanza, la nostra salute deriva dall'equilibrio delle quattro qualità elementari (caldo, freddo, secco, umido) da cui siamo costituiti e tale equilibrio deriva a sua volta dall'azione dello spiritus coibente che scorre ovunque nel nostro corpo. Se per qualche alterazione esterna (es. un colpo di caldo) o interna (es. l'infiammazione di un organo) lo spiritus si altera, viene messo in pericolo l'equilibrio delle qualità elementari e noi ci ammaliamo. Si veda ad esempio questo passo delle Naturales quaestiones (6, 18, 6-7):
Dal testo emerge che lo spiritus deve mantenere una certa temperatura ed una certa tensione per funzionare correttamente: si tratta di concetti direttamente derivati dalla filosofia stoica ed applicati alla fisiologia medica.
C'è però un'altra conseguenza derivante da una tale impostazione: dato che per la filosofia stoica il corpo e l'anima non sono sostanzialmente differenti, poiché entrambi sono costituiti dalla materia di cui è fatto l'universo intero (il fuoco - pneuma), è facile per un medico stoico postulare che i mali dell'anima si trasmettano immediatamente al corpo e viceversa; non c'è quindi alcuna difficoltà nel giustificare i disturbi somato-psichici e quelli psicosomatici. Così pure Seneca può affermare quanto segue:
I precetti di tutti i maestri che ne influenzarono il pensiero e la caratteristica vocazione eclettica della filosofia romana, portarono Seneca a maturare un'ideologia filosofica prevalentemente stoica, seppur contenente elementi epicurei (distacco del sapiens dal volgo per l'elevazione spirituale), cinici (stile diatribico, più che dialogico e il tema della libertà dalle passioni), medioplatonici (idea spirituale della divinità), socratici (libertà perseguibile attraverso la conoscenza) e aristotelici (importanza delle scienze). Trova anche particolare risalto nel pensiero senechiano il tema pitagorico dell'esame di coscienza, caro ai Sesti, di cui leggiamo largamente nel suo epistolario.
L'asistematicità del pensiero senechiano e la proclamata indipendenza dalle fonti, non si configurano tuttavia come un banale eclettismo. Emerge dal corpus delle sue opere una reinterpretazione personale delle conoscenze trasmesse al filosofo dai maestri che convive con il chiaro prevalere dello stoicismo. Proprio dallo stoicismo sono desunti i due principi di base della filosofia senechiana: natura e ragione. L'uomo, secondo Seneca, deve innanzitutto conformarsi alla natura e, parimenti, obbedire alla ragione, vista come ratio, lògos greco, divino principio che regge il mondo.
Una nota di particolare distacco rispetto alla dottrina stoica sta alla base della figura del sapiens, il saggio. Lo spirito latino pragmatico di Seneca lo porta a eliminare i tratti disumani attribuiti al sapiente. La saggezza si configura così come dominazione ragionevole delle passioni e non come apatia e immunità dai sentimenti. L'ascesi spirituale del saggio si compone di cinque tappe fondamentali:
Consapevolezza di essere parte del lògos: rendersi conto di essere creature ragionevoli, parte del progetto provvidenziale della ragione.
Accettazione e riconoscimento: il sapiente riconosce ciò che è parte della ratio e cosa no, rendendosi conto di farne parte.
Raggiungimento della libertas interiore: attraverso la ragione l'uomo può vivere felice.La sapienza si configura così come un mezzo e non come un fine. Viene ad essere il mezzo attraverso il quale l'uomo raggiunge la libertà interiore e non una conoscenza fine a sé stessa.
Nell'ideologia filosofica di Seneca, come abbiamo visto, trova spazio anche la concezione filosofica delle scienze ispirata da Aristotele. Lo studio dei fenomeni della natura infatti consente all'uomo di conoscere la ratio cui tutti fanno capo, e attraverso questi, assimilarsi in essa.
Attorno al 20 Seneca si recò in Egitto, dove rimase per un certo periodo, per curare le crisi di asma e la bronchite ormai cronica da cui era afflitto. Fu ospite del procuratore Gaio Galerio, marito della sorella di sua madre Elvia.
Qui approfondì la conoscenza del luogo sia nelle sue componenti geografiche sia in quelle religiose, come racconta nelle Naturales quaestiones (IV, 2, 1-8). Il contatto con la cultura egizia gli permise di confrontarsi con una diversa concezione della realtà politica (in Egitto il principe era ritenuto un dio) e gli offrì una più ampia e complessa visione religiosa.
Probabilmente il suo allontanamento da Roma fu dovuto anche a ragioni di prudenza politica, conseguente allo scioglimento da parte di Tiberio della setta dei Sestii di cui facevano parte due dei maestri di Seneca.
Dopo essere tornato da un viaggio in Egitto, nel 31 iniziò l'attività forense e la carriera politica (divenne dapprima questore ed entrò a far parte del Senato) godendo di una notevole fama come oratore, al punto di far ingelosire l'imperatore Caligola, che nel 39 lo voleva eliminare, soprattutto per la sua concezione politica rispettosa delle libertà civili. Si salvò grazie ai buoni uffici di un'amante del princeps, la quale affermava che comunque sarebbe morto presto a causa della sua salute.
Due anni dopo, nel 41, il successore di Caligola, Claudio, istigato dalla moglie Valeria Messalina, lo condannò alla relegazione in Corsica con l'accusa di adulterio con la giovane Giulia Livilla, sorella di Caligola.
In Corsica Seneca restò fino al 49, quando Agrippina minore, nipote e moglie di Claudio dopo l'esecuzione di Messalina, riuscì ad ottenere il suo ritorno dall'esilio e lo scelse come tutore del figlio Nerone. Secondo Tacito sarebbero tre i motivi che spinsero Agrippina a questo: l'educazione di suo figlio, attirarsi le simpatie dell'opinione pubblica (Seneca era considerato uomo di grande cultura) e avere stretti rapporti con lui per riuscire ad impadronirsi del potere.
Seneca accompagnò l'ascesa al trono del giovane Nerone (54 - 68) e lo guidò durante il suo cosiddetto "periodo del buon governo", il primo quinquennio del principato. Assunse un grande potere politico, che gli consentì di divenire estremamente ricco. Si narra che avesse una collezione di cento tavoli di cedro. Progressivamente, a causa delle intemperanze del giovane imperatore, tale rapporto si deteriorò. Giustificò come il "male minore" l'esecuzione della madre di Nerone, Agrippina, nel 59, e se ne assunse tutto il peso morale. In seguito il rapporto con l'imperatore peggiorò e, temendo per la propria vita, Seneca si ritirò a vita privata, donando a Nerone tutti i suoi averi e dedicandosi interamente ai suoi studi e insegnamenti. Nonostante ciò Seneca si era ormai guadagnato l'avversione di Nerone e l'odio di Poppea Sabina, la nuova moglie dell'imperatore.
Verso la fine degli anni 50 si collocherebbe il suo incontro con Paolo di Tarso, da taluni ipotizzato sulla base di un epistolario che, generalmente ritenuto apocrifo, è stato recentemente rivalutato nella sua autenticità (almeno parziale) da una studiosa italiana, Ilaria Ramelli. A questo avvenimento dedica un intero capitolo Dimitri Landeschi nel suo Seneca. Un filosofo al potere, che, riprendendo la tesi avanzata dalla Ramelli, tenta di sciogliere quello che a buon diritto può essere considerato il mistero più grande nella vita di Seneca.
Di questo periodo è famoso il suo epistolario con Lucilio, di origine pompeiana, al tempo governatore della Sicilia. Finalmente adottò quindi quello stile di vita che andava insegnando, dimostrando di essere un amministratore dei suoi beni e non un amministrato.
Nerone, tuttavia, continuava a nutrire una crescente insofferenza verso Seneca e Sesto Afranio Burro, Prefetto del Pretorio, morto nel 62, forse di malattia. Egli non aspettava che un pretesto per eliminarlo. L'occasione venne col fallimento della congiura dei Pisoni (aprile 65) contro la sua persona, della quale Seneca forse era solamente informato, ma di cui non si sa se sia stato partecipe. Ricevette quindi l'ordine di togliersi la vita, o meglio gli venne fatto capire che se non lo avesse fatto, morendo "onorevolmente" secondo i principi del mos maiorum, sarebbe stato giustiziato comunque poiché Nerone gli contestava la partecipazione alla congiura pisoniana. Non potendo e non volendo sottrarsi, Seneca optò per il suicidio.
La morte di Seneca è descritta da Tacito con toni molto simili a quella di Socrate nel Fedone e nel Critone di Platone; Seneca si rivolge agli allievi e alla moglie Pompea Paolina, che vorrebbe suicidarsi con lui: Seneca la spinge a non farlo, ma lei insiste.
Il togliersi la vita, d'altronde, fu in perfetta armonia con i principi professati dallo stoicismo, anche quello "eclettico" di età imperiale, di cui Seneca fu uno dei maggiori esponenti: il saggio deve giovare allo Stato, res publica minor, ma, piuttosto che compromettere la propria integrità morale, deve essere pronto all'extrema ratio del suicidio. La vita non è, infatti, uno di quei beni di cui nessuno ci può privare, rientrando quindi nella categoria degli indifferenti, quelli sono solo la saggezza e la virtù; la vita è piuttosto come la ricchezza, gli onori, gli affetti: uno di quei beni, dunque, che il saggio deve essere pronto a restituire quando la sorte li chiede indietro o quando egli lo decida in piena ragione.Tacito, che lo critica per la sua connivenza col governo di Nerone, alla fine ne elogia la coerenza di vita:
Seneca affrontò l'ora fatale con la serena consapevolezza del filosofo: egli, come racconta Tacito, non potendo fare testamento dei restanti beni (requisiti anch'essi da Nerone, che mandò un centurione a sequestrargli le tavolette dei lasciti), lasciò in eredità ai discepoli l'immagine della sua vita, richiamandoli alla fermezza per le loro lacrime, dato che esse erano in contrasto con gli insegnamenti che lui aveva sempre dato loro. Il vero saggio deve raggiungere infatti l’apatheia, apatia, ovvero l'imperturbabilità che lo rende impassibile di fronte ai casi della sorte.
Con l'aiuto del suo medico e dei servi, si tagliò quindi le vene, prima dei polsi, poi - poiché il sangue, lento per la vecchiaia e lo scarso cibo che assumeva, non defluiva - per accelerare la morte si tagliò anche le vene delle gambe e delle ginocchia, fece trasferire la moglie in un'altra stanza e ricorse anche ad una bevanda a base di cicuta, veleno usato anche da Socrate. Tuttavia nemmeno quello ebbe effetto: la lenta emorragia non permise al veleno di entrare rapidamente in circolo. Così, memore del suicidio di un amico, Marcellino, Seneca si immerse in una vasca d'acqua bollente per favorire la perdita di sangue «spruzzandone i servi più vicini e dicendo di fare con quel liquido libazioni a Giove Liberatore». Ma alla fine raggiunse una morte lenta e straziante, che arrivò, secondo lo storico, per soffocamento causato dai vapori caldi, dopo che Seneca fu portato, quando fu entrato nella tinozza, in una stanza adibita a bagno e quindi molto calda, dove non poteva respirare (ed essendo lui sofferente da sempre di problemi respiratori).
I soldati e i domestici invece impedirono a Paolina, priva ormai di sensi, di suicidarsi, proprio mentre Seneca stava assumendo il veleno:
Vista la lunga serie di metodi di suicidio messi in atto da Seneca (anziché un solo metodo diretto ed immediatamente efficace, come quelli scelti da Bruto e Nerone stesso: ad esempio pugnalarsi alla gola o al cuore, dalla clavicola, mentre un servo o un amico reggeva la spada; questa era in effetti la consuetudine più diffusa tra i romani nobili e i militari) e la somiglianza evidente in certi particolari (il discorso, la cicuta, poi la libagione alla divinità) con la morte di Socrate, è stato anche ipotizzato che Tacito abbia costruito lui stesso il racconto ad imitazione del testo platonico e della tradizione degli exitus (narrazioni delle morti dei filosofi),, e che la morte del filosofo sia stata più rapida; tanto più che lo storico descrive in termini affini quasi tutte le morti dei filosofi e dei sapienti (Trasea Peto, Catone Uticense, per contrasto anche Petronio Arbitro) e quella di Marco Anneo Lucano, nipote di Seneca e anch'egli coinvolto nella congiura.La morte di Seneca, comunque, così eccelsa nella sua esemplarità, accomunò nell'immaginario collettivo Seneca ad altri filosofi che hanno segnato la classicità: principalmente quella del citato Socrate (in cui il pensatore è costretto a bere il veleno dai suoi persecutori), ma anche quella di Trasea Peto (della famiglia di Arria e Caecina Peto, suicidi sotto Domiziano, nonché politico amico dello stoico Aruleno Rustico, una delle vittime della persecuzione domizianea contro i filosofi), morto proprio per il taglio delle vene, dopo la condanna sollecitata da Nerone da parte del senato. Altri stoici che già avevano scelto il suicidio furono Catone Uticense e il suo genero Marco Giunio Bruto, uno dei cesaricidi, oltre al fondatore dello stoicismo, Zenone di Cizio.
Lo stile di Seneca fu definito, dal malevolo Caligola, «arena sine calce» (sabbia senza calce). Il filosofo deve badare alla sostanza, non alle parole ricercate ed elaborate, che sono giustificate solo se, in virtù della loro efficacia espressiva, contribuiscono a fissare nella memoria e nello spirito un precetto o una norma morale. La prosa filosofica di Seneca è elaborata e complessa ma in particolare nei dialoghi l'autore si serve di un linguaggio colloquiale, caratterizzato dalla ricerca dell'effetto e dell'espressione concisamente epigrammatica. Seneca rifiuta la compatta architettura classica del periodo ciceroniano, che, nella sua disposizione ipotattica, organizza anche la gerarchia logica interna, e sviluppa uno stile eminentemente paratattico, che, nell'intento di riprodurre la lingua parlata, frantuma l'impianto del pensiero in un susseguirsi di frasi penetranti e sentenziose, il cui collegamento è affidato soprattutto all'antitesi e alla ripetizione.
Tale prosa antitetica all'armonioso periodare ciceroniano, rivoluzionaria sul piano del gusto e destinata ad esercitare grande influsso sulla prosa d'arte europea, affonda le sue radici nella retorica asiana procedendo con un ricercato gioco di parallelismi, opposizioni, ripetizioni, in un succedersi di brevi frasi nervose e staccate, realizzando uno stile penetrante, drammatico, ma che non sa evitare una certa teatralità.
Egli prende molti spunti dalla corrente filosofica dell'epicureismo (non estremo) e da quella dello stoicismo.
Il De beneficiis, il De clementia e le Naturales quaestiones sono tre trattati. I primi due sono di carattere etico-politico e si riferiscono al momento dell'impegno di Seneca a fianco di Nerone.
Il De beneficiis risale al periodo 54-64 ed è scandito in sette libri, sviluppa il concetto di "beneficenza" come principio coesivo di una società fondata su una monarchia illuminata. Sembra che sia stato composto quando Seneca si era reso conto del fallimento dell'educazione morale di Nerone. Concetto fondamentale dell'opera è che il beneficium è un atto di generosità consapevole. Il De beneficiis è rivolto ad Ebuzio Liberale, un amico che Seneca frequentò soprattutto durante gli anni successivi al ritiro a vita privata.
Seneca analizza il dare ed il ricevere, la gratitudine e l'ingratitudine; mette in luce i forti limiti connessi all'istituto tipicamente romano dei favori reciproci, determinati dai diffusi rapporti clientelari tra i cittadini, ed elabora una nuova concezione di beneficium - favore disinteressato, che possa basarsi su un sentimento di giustizia e non sulla speranza di essere ricambiati. Egli ricorda inoltre come il desiderio di vendetta debba essere estirpato dal proprio animo, poiché il vero sapiens è consapevole del fatto che sia bene restituire al prossimo ciò che da lui riceviamo tranne quando egli ci fa un torto. In tal caso, la patientia, sopportazione stoica derivante dalla propria superiorità alle questioni terrene, è la virtù da coltivare.
In un passo di quest'opera egli paragona gli uomini ad un popolo di mattoni, che messi in coesione l'uno sull'altro si sostengono a vicenda e reggono la volta dell'edificio della società.
Il De clementia ("La clemenza") fu composto tra il 55 e il 56 e ci è giunto incompleto (non è chiaro se incompiuto o mutilo).
L'opera è indirizzata a Nerone, da poco divenuto imperatore, di cui Seneca elogia la moderazione e la clemenza, definita come la «moderazione d'animo di chi può vendicarsi» o l'"indulgenza", e che invita a comportarsi con i suoi sudditi come un padre con i figli. Seneca non mette in discussione il potere assoluto dell'imperatore, ed anzi lo legittima come un potere di origine divina. A Nerone il destino ha assegnato il dominio sui suoi sudditi, ed egli deve svolgere questo compito senza far sentire su di loro il peso del potere.
Questa tesi trova il supporto filosofico nella dottrina politica stoica, secondo cui la monarchia è la forma di governo migliore, all'unica condizione che il sovrano sia sapiente, e trattenendo i suoi sentimenti più violenti, sappia esercitare con temperanza il suo potere.
Sviluppate in sette libri, le Naturales quaestiones furono composte nell'ultima parte della vita di Seneca. L'edizione a noi giunta non è integrale e differisce quasi sicuramente dall'edizione originale per ordine e composizione. Interessante è il fatto che, per molti versi, Seneca appare ben poco stoico e più vicino a considerazioni di tipo platonico, anche se egli non rinnegherà il suo stoicismo. Principi "platonici" possono essere ritrovati soprattutto nella prefazione al primo libro, nella quale si avverte un forte contrasto tra anima e corpo (visto come prigione dell'anima) e dalla caratterizzazione trascendentale di Dio privo di corporeità e non immanente.
7. libro: Le cometeInnanzitutto per comprendere appieno il testo è necessario capire che lo scopo che Seneca si prefigge, non è quello di raccogliere ordinatamente ogni conoscenza dell'epoca (cosa che invece possiamo intendere almeno in parte nella Naturalis historia di Plinio il Vecchio), bensì quello di liberare l'uomo dalla paura e dalla superstizione intorno ai fenomeni naturali, compiendo così un'operazione simile a quella di Lucrezio nel suo De rerum natura (seppur con le dovute differenze ed eccezioni).
Affrontando il testo, troviamo fin dal primo libro una chiara presa di posizione di Seneca nella quale si scopre l'intento primo dell'opera: permettere all'uomo, una volta scevro dalle false credenze che avvolgono la natura, di ascendere ad una dimensione più divina.
Di particolare importanza sono il paragrafo 8-9: «Hoc est illud punctum quod tot gentes ferro et igne dividitur? O quam ridiculi sunt mortalium termini!» («È tutto qui quel punto [la Terra, ndt] che viene diviso col ferro e col fuoco fra tante popolazioni? Oh quanto ridicoli sono i confini posti dagli uomini!»), nel quale l'anima libera oramai dalla sua fisicità, comprende l'inutilità degli affanni, dell'avidità e delle guerre.
Spesso quest'opera viene tacciata di poca scientificità, tuttavia viene da domandarsi se di scientificità si possa propriamente parlare: anche se per certi versi Seneca mostra alcuni atteggiamenti "scientifici", quali l'osservazione diretta, la riflessione razionale posteriore ad essa e la discussione di eventuali altre teorie, per Seneca la conoscenza è solo un mezzo per elevarsi sino a Dio; molto spesso, inoltre, l'autore divaga in argomentazioni e questioni di tipo morale o religioso e non sono rare le parti propriamente "filosofiche".
Seneca, nella produzione successiva al ritiro dalla scena politica (62), volse la sua attenzione alla coscienza individuale. L'opera principale della sua produzione più tarda, e la più celebre in assoluto, sono le Epistulae morales ad Lucilium, una raccolta di 124 lettere divise in 20 libri di differente estensione (fino alle dimensioni di un trattato) e di vario argomento indirizzate all'amico Lucilio (personaggio di origini modeste, proveniente dalla Campania, assurto al rango equestre e a varie cariche politico-amministrative, di buona cultura, poeta e scrittore).
C'è discussione se siano vere e proprie lettere inviate da Seneca a Lucilio o una finzione letteraria. Verosimilmente si tratta di un epistolario reale (varie lettere richiamano quelle di Lucilio in risposta), integrato da lettere fittizie (quelle più ampie e sistematiche), inserite nella raccolta al momento della pubblicazione. L'opera, che è giunta incompleta e risale al periodo del disimpegno politico (62-65), sebbene l'idea di comporre lettere di carattere filosofico indirizzate ad amici venga da Platone e da Epicuro, costituisce sostanzialmente un unicum nel panorama letterario e filosofico antico, e Seneca è perfettamente consapevole d'introdurre un nuovo genere nella cultura letteraria latina. L'autore distingue le lettere filosofiche dalla comune pratica epistolare, anche da quella di tradizione più illustre rappresentata da Cicerone. Seneca prende come esempio Epicuro, il quale, nelle lettere agli amici, ha saputo realizzare quel rapporto di formazione e di educazione spirituale che Seneca istituisce con Lucilio.
Le lettere di Seneca vogliono essere uno strumento di crescita morale. Riprendendo un topos dell'epistolografia antica, Seneca sostiene che lo scambio epistolare permette di istituire un colloquium con l'amico, fornendo un esempio di vita che, sul piano pedagogico, è più efficace dell'insegnamento dottrinale. Seneca, proponendo ogni volta un nuovo tema, semplice e di apprendimento immediato, alla meditazione dell'amico discepolo, lo guida al perfezionamento interiore; per lo stesso motivo, nei primi tre libri, Seneca conclude ogni lettera con una sentenza che offre uno spunto di meditazione. Le sentenze sono tratte da Epicuro, anche se Seneca non si dichiara suo seguace. Egli sostiene, infatti, che ogni massima moralmente valida è utile, da qualsiasi fonte provenga.
Lo scrittore ritiene l'epistola lo strumento più adatto per la prima fase dell'educazione spirituale, fondata sull'acquisizione di alcuni principi basilari; più tardi, con l'accrescimento delle capacità analitiche del discente e del suo patrimonio dottrinale, sono necessari strumenti di conoscenza più impegnativi e complessi. La forma letteraria si adegua, quindi, ai diversi momenti del processo di formazione e le singole lettere, col procedere dell'epistolario, divengono sempre più simili al trattato filosofico.
A tal proposito all'interno delle lettere a Lucilio si può ricavare una vera e propria istruzione sulla lettura. Seneca insegna al suo corrispondente una modalità di lettura attenta («lectio certa», Ad Luc., 45,1), che non bada al numero delle pagine lette, che approfondisce i contenuti interrompendosi spesso. Egli non vuole un lettore di molti libri, non ama le biblioteche immense, come quella di Alessandria. In conformità con la sua morale, la lettura in Seneca diventa un esercizio di virtù, da fare senza fretta (cfr Ad Luc., 2,2) e non per alimentare la curiosità (Ad Luc., 2,4), evitando di disperdersi nella moltitudine dei libri ma piuttosto cercando di cogliere la verità di sé (cfr Ad Luc. 45,4) nel controluce della verità di chi scrive.Non meno importante dell'aspetto teorico è l'intento esortativo: Seneca vuole non solo dimostrare una verità, ma anche invitare al bene. Il genere epistolare si rivela appropriato ad accogliere un tipo di filosofia priva di sistematicità e incline alla trattazione di aspetti parziali o singoli temi etici. Gli argomenti delle lettere, suggeriti per lo più dall'esperienza quotidiana, sono svariati, e nella varietà, nell'occasionalità e nel collegamento fra vita vissuta e riflessione morale, sono evidenti le affinità con la satira, soprattutto oraziana. Seneca parla delle norme cui il saggio si deve attenere, della sua indipendenza e autosufficienza, della sua indifferenza alle seduzioni mondane e del suo disprezzo per le opinioni correnti e propone l'ideale di una vita indirizzata al raccoglimento e alla meditazione, al perfezionamento interiore mediante un'attenta riflessione sulle debolezze e i vizi propri e altrui.
La considerazione della condizione umana che accomuna tutti i viventi lo porta ad esprimere una condanna del trattamento comunemente riservato agli schiavi, con accenti di intensa pietà che hanno fatto pensare al sentimento della carità cristiana: in realtà l'etica senechiana resta profondamente aristocratica, e lo stoico che esprime pietà per gli schiavi maltrattati manifesta anche il suo irrevocabile disprezzo per le masse popolari abbrutite dagli spettacoli del circo. Nelle Epistole, l'otium è costante ricerca del bene, nella convinzione che le conquiste dello spirito possano giovare non solo agli amici impegnati nella ricerca della sapienza, ma anche agli altri, e che le Epistole possano esercitare il loro benefico influsso sulla posterità.
L'opera senechiana, e soprattutto le Epistulae ad Lucillium, si inserisce in quel momento storico durante il quale il principato con gli ultimi esponenti della famiglia Giulia stava soffocando le libertà civili e riducendo il senato, un tempo garante del diritto, a semplice strumento sottoposto alla volontà del princeps. Si capisce perciò il desiderio di Seneca di scrutare entro la propria coscienza e in essa ricercare i motivi fondamentali delle virtù, e quindi della libertà interiore, attingendo al pensiero di Platone e di Aristotele, ma soprattutto di Epicuro e della scuola stoica. Un Seneca alla ricerca del superamento delle remore negative del suo tempo per proiettarsi in un'area universale, ridiventando così padrone di sé stesso. Forse un pessimismo celato e rivolto all'inerzia? I critici, almeno in un primo momento, se lo sono chiesto; tuttavia non si può escludere che egli abbia operato negli anni della sua maturità per evitare gli equivoci, le contraddizioni e ogni forma di egoismo, proiettando nel contempo la persona, data la ricchezza dello spirito, oltre il tempo. Quasi un porsi nella dimensione divina, per cui i beni terreni, fonte di egoismi e di ingiustizie, vengono annullati. E al loro posto ecco la persona conscia della sua dignità. Di qui le tante lettere al suo discepolo e amico, Lucilio, quasi proiezione di se stesso, o almeno di come avrebbe voluto essere. A sostegno di tutto ciò la filosofia, vista come regola di vita.
Molti i critici e gli studiosi che vedono negli ultimi scritti di Seneca un allineamento, inconsapevole, alle tesi fondamentali della dottrina paolina; e più tardi quasi ispiratori delle Confessioni di Sant'Agostino.
Ed è significativo che il pensiero di Seneca nel tempo attuale attragga molte persone e non pochi studiosi alla ricerca di più vasti valori inerenti all'esistenza umana, così da sfuggire alle molteplici sollecitazioni che, tramite i media, cercano di spingere verso un superficiale edonismo.
Le tragedie di Seneca sono le sole opere tragiche latine pervenute in forma non frammentaria, e costituiscono quindi una testimonianza preziosa sia di un intero genere letterario, sia della ripresa del teatro latino tragico, dopo i vani tentativi attuati dalla politica culturale augustea per promuovere una rinascita dell'attività teatrale. In età giulio-claudia (27 a.C.–68 d.C.) e nella prima età flavia (69–96) l'élite intellettuale senatoria ricorse al teatro tragico per esprimere la propria opposizione al regime (la tragedia latina riprende ed esalta un aspetto fondamentale in quella greca classica, ossia l'ispirazione repubblicana e l'esecrazione della tirannide). Non a caso, i tragediografi di età giulio-claudia e flaviana furono tutti personaggi di rilievo nella vita pubblica romana.
Le tragedie ritenute autentiche sono nove (più una decima, l'Octavia, ritenuta spuria), tutte di soggetto mitologico greco (a Roma tale genere veniva definito cothurnata, dal coturno, calzatura tipica degli attori tragici):
Octavia (spuria; databile pochi anni dopo la sua morte (70-80 d.C.).Le tragedie di Seneca erano, forse, destinate soprattutto alla lettura, il che poteva non escludere talora la rappresentazione scenica. La macchinosità o la truce spettacolarità di alcune scene sembrerebbero presupporre una rappresentazione scenica, mentre una semplice lettura avrebbe limitato gli effetti ricercati dal testo drammatico. Le varie vicende tragiche si configurano come scontri di forze contrastanti e conflitto fra ragione e passione. Anche se nelle tragedie sono ripresi temi e motivi delle opere filosofiche, il teatro senechiano non è solo un'illustrazione, sotto forma di exempla forniti dal mito, della dottrina stoica, sia perché resta forte la matrice specificamente letteraria, sia perché, nell'universo tragico, il logos, il principio razionale cui la dottrina stoica affida il governo del mondo, si rivela incapace di frenare le passioni e arginare il dilagare del male.
Alle diverse vicende tragiche fa da sfondo una realtà dai toni cupi e atroci, conferendo al conflitto fra bene e male una dimensione cosmica e una portata universale. Un rilievo particolare ha la figura del tiranno sanguinario e bramoso di potere, chiuso alla moderazione e alla clemenza, tormentato dalla paura e dall'angoscia. Il despota offre lo spunto al dibattito etico sul potere, che è importantissimo nella riflessione di Seneca. Di quasi tutte le tragedie senechiane, restano i modelli greci, nei confronti dei quali Seneca ha una grande autonomia che però presuppone un rapporto continuo col modello, sul quale l'autore opera interventi di contaminazione, di ristrutturazione, di razionalizzazione nell'impianto drammatico.
Seneca mostra nelle sue tragedie il lato forse più sconosciuto della sua personalità, l'altra faccia "dionisiaca" di quel vir sapiens et bonus suicidatosi per la giusta causa della libertà, di quel saggio stoico che andava predicando l'imperturbabilità, la giustizia e il Bene. Le tragedie senechiane, spesso a sfondo mitico e con personaggi presi in prestito dalla tradizione mitica e tragica greca, si configurano come uno studio oculato e preciso dei comportamenti umani, soprattutto per quanto riguarda le esperienze del Male e della morte. In esse Seneca parla infatti di uccisioni (anche all'interno del gruppo familiare o a danno di amici), di incesti e di parricidi, di rituali di magia nera, di cerimonie sacrificali e di atrocità d'ogni genere, di crisi d'ira e di gesti incontrollabili, di atti di cannibalismo e di azioni nefaste, di insane passioni e di un uso folle e spregiudicato della violenza. Nelle tragedie senechiane dominano insomma incontrastati l'irrazionale e il Male.
Il Ludus de morte Claudii (o Divi Claudii apotheosis per saturam), generalmente noto col nome di Apokolokyntosis, (parola che implicherebbe un riferimento a kolokýnte, cioè la zucca, forse come emblema di stupidità) indica la parodia della divinizzazione di Claudio decretata dal senato romano alla sua morte. Nel testo di Seneca non si parla di zucche e l'apoteosi non ha luogo; il termine andrebbe dunque inteso non come "trasformazione in zucca", ma come "deificazione di una zucca, di uno zuccone". Tacito (Annales, XIII 3) afferma che Seneca aveva scritto la laudatio funebris dell'imperatore morto (pronunciata da Nerone), però, in occasione della divinizzazione di Claudio, che aveva suscitato le ironie degli stessi ambienti di corte e dell'opinione pubblica, potrebbe aver dato sarcastico sfogo al risentimento contro l'imperatore che lo aveva condannato all'esilio (l'opera sarebbe del 54).
Il componimento narra la morte di Claudio e la sua ascesa all'Olimpo nella vana pretesa di essere assunto fra gli dèi. Qui egli incontra Augusto che inizia a raccontare tutti i misfatti del suo impero; gli dèi lo condannano quindi a discendere, come tutti i mortali, agli inferi, dove egli finisce schiavo di Caligola e da ultimo viene assegnato da Minosse al liberto Menandro: una condanna di contrappasso per chi aveva fama di esser vissuto in mano dei suoi potenti schiavi. Allo scherno per l'imperatore defunto Seneca contrappone, all'inizio dell'opera, parole di elogio per il suo successore, preconizzando nel nuovo principato un'età di splendore e di rinnovamento.
Claudio viene rappresentato come violento, claudicante e gobbo: Seneca calca la mano sui suoi difetti fisici, ribaltando l'attitudine celebrativa di certi scritti con una forma profondamente irriverente.
Sotto il nome di Seneca, sono state trasmesse anche alcune decine di epigrammi in distici, quasi certamente spuri.
Numerose sono le opere perdute: orazioni (restano 12 tra testimonianze e frammenti); De situ et sacris Aegyptiorum, De situ Indiae (scritti tra il 17 e il 19); De matrimonio (composto nel 39); De motu terrarum e De forma mundi (iniziati in esilio); De officiis (del 60); De amicitia, De immatura morte, De superstitione, Exhortationes (anni 62-64); Moralis philosophiae libri, cui accenna più volte egli stesso, composte nell'ultimo semestre di vita.L'opera perduta che possiamo meglio ricostruire, in quanto ampiamente citata da san Girolamo è il De matrimonio, di posizione stoica non ortodossa, sulle nozze come fondate sulla comunanza di intenti, più che sul piacere carnale.
Altre opere sono di dubbia attribuzione o sicuramente spurie: fra queste il caso più noto è quello della corrispondenza fra Seneca e Paolo di Tarso, leggenda che però contribuì ad alimentare la fortuna di Seneca nel Medioevo. Fu proprio grazie a tale falso storico infatti che le altre opere di Seneca ci sono giunte in gran parte complete.
Recentemente una studiosa italiana, Ilaria Ramelli, attraverso un'attenta analisi delle lettere in questione, ha cercato di dimostrare che, a parte due su un totale di quattordici, le missive sono da ritenersi con ogni probabilità autentiche. Tale tesi è stata ripresa da Dimitri Landeschi, che nel suo Seneca. Un filosofo al potere ha ipotizzato un incontro (o forse più di uno) tra Seneca e San Paolo, avvenuto con ogni probabilità verso la fine degli anni 50 e durante il quale i due si sarebbero confrontati su temi di carattere morale ed esistenziale.
Per una guida esaustiva della bibliografia senecana, si rimanda semplicemente alla recente e ricca rassegna (6006 titoli) contenuta in
Bibliografia senecana del XX secolo, a cura di Ermanno Malaspina, Bologna, Pàtron, 2005.Nell'apportare alcune modifiche si è consultato il testo:
Litterarum voces a cura di Giuseppe Casillo e Raffaele Urraro, ed. Bulgarini, 2003.
Il mondo latino 4 a cura di Paolo di Sacco & Mauro Serio, Milano, ed. scolastiche Bruno Mondadori, 2001.De Caria Francesco "Il problema della vecchiaia in Cicerone e in Seneca", Roma, Armando, 1975
Antologia tematica da tutte le opere, La condizione umana; traduzione, saggio introduttivo e commento di Matteo Perrini; IPOC, Milano 2012Per l'intera opera senecana:
(LA)  L. Annaei Senecae opera quae supersunt, Friedrich Haase (a cura di), 3 voll., Lipsiae, in aedibus B. G. Teubneri: vol. 1 (1898), vol. 2 (1877), vol. 3 (1878, vedi anche le edizioni del 1853 e del 1886).
(LA, FR) L. Annaei Senecae pars tertia sive opera tragica, J. Pierrot (a cura di), 3 voll., Parisiis, colliebat Nicolaus Eligius Lemaire, 1829-32: vol. 1, vol. 2, vol. 3.
Di Paola, O. (2015). "Connections between Seneca and Platonism in Epistulae ad Lucilium 58", Athens: ATINER'S ConferencePaper Series, No: PHI2015-1445., su academia.edu.
Inwood, B. (2008), Reading Seneca. Stoic Philosophy at Rome, Oxford: Oxford University Press.
Degand, M. (2015), Sénèque au risque du don. Une éthique oblative à la croisée des disciplines, Turnhout: Brepols.
Landeschi, D. (2019), Seneca. Un filosofo al potere, Edizioni Saecula. ISBN 9788898291-70-0.
 Lucio Anneo Seneca, Istituto dell'Enciclopedia Italiana, Enciclopedia Italiana. 
 Lucio Anneo Seneca, Istituto dell'Enciclopedia Italiana, 2010, Dizionario di storia. 
(EN) Lucio Anneo Seneca, su Enciclopedia Britannica, Encyclopædia Britannica, Inc. 
(EN) Lucio Anneo Seneca / Lucio Anneo Seneca (altra versione) / Lucio Anneo Seneca (altra versione) / Lucio Anneo Seneca (altra versione) / Lucio Anneo Seneca (altra versione) / Lucio Anneo Seneca (altra versione) / Lucio Anneo Seneca (altra versione), su Open Library, Internet Archive. 
(EN)  Opere Di Lucio Anneo Seneca: testi con concordanze, lista delle parole e lista di frequenza.
(EN) Katja Voigt, Seneca, a cura di Edward N. Zalta, Center for the Study of Language and Information (CSLI), Università di Stanford, Stanford Encyclopedia of Philosophy.
(LA)  Opera quae supersunt, Fridericus Haase (a cura di), 3 voll., Lipsiae sumptibus et typis B. G. Teubneri, 1852-53: voll. 1-2, vol. 3.
Serafino Amedeo De Ferrari (Genova, 6 maggio 1824 – Genova, 27 marzo 1885) è stato un compositore, direttore d'orchestra e pianista italiano.
Nacque a Genova da Francesco De Ferrari e da Angela Torricelli Bortoletti. Ha studiato musica nella sua città natale ed a Milano. Si esibì come pianista, organista e direttore d'orchestra, anche a Torino e Firenze. 
Dal 1848 al 1852 è stato molto attivo come direttore d'orchestra ad Amsterdam, dopo di che ha lavorato come direttore di canto al Teatro Carlo Felice di Genova. Ha composto alcune opere, con più o meno successo : il suo capolavoro è considerato il Pipelé, ispirato dai Misteri di Parigi di Eugène Sue, che fu rappresentato per la prima assoluta a Venezia, poi a Genova e su tutte le scene italiane, ma anche a Malta (1856-1857) e a Madrid (1883). 
Si ritirò dalle scene dopo il poco successo della sua ultima opera, Il cadetto di Guascogna, e si dedicò all'insegnamento. Nel 1873 fu nominato direttore del Civico Istituto di musica di Genova. Morì a Genova, e fu sepulto al cimitero Staglieno.
poi rimaneggiato sotto il titolo Filippo II, per una rappresentazione il 26 dicembre 1856, allo stesso teatro, con meno successo
Il matrimonio per concorso, il 7 agosto del 1858, al teatro La Fenice di Venezia, che fu un fiasco;
Ha anche scritto un po' di musica strumentale : valzer, polke e mazurke per pianoforte e due fantasie per pianoforte e violino. Della sua musica vocale, si cita alcune romanze per canto e pianoforte, lʾInno al re per 4 voci coro e orchestra, composto ad Amsterdam nel 1848, e una Cantata alle LL. MM. Umberto e Margherita di Savoia, avrebbe anche scritto molta musica religiosa.
 Danilo Prefumo, De Ferrari, Serafino Amedeo, in Dizionario Biografico degli Italiani, vol. 33, 1987.

Si trova lungo la strada statale 387 che nasce dall'incrocio Monserrato, Cagliari e Quartu Sant'Elena.
Abitata sin dall'epoca neolitica, l'area dove sorge oggi Serdiana vide nel corso dei secoli il passaggio della civiltà nuragica, punica e romana quando presumibilmente sorse l'abitato vero e proprio. Dopo la dominazione vandalica e bizantina, nel medioevo, Serdiana fu parte del giudicato di Cagliari nella curatoria di Dolia o Parte Olla. Al 1125 risale la costruzione della chiesa di Santa Maria di Sibiola quando nel territorio si insediarono i monaci benedettini e vittorini.
A seguito della scomparsa manu militari del giudicato cagliaritano nel 1257 passò per breve tempo al giudicato di Arborea e dal 1297 alla Repubblica di Pisa. Dal 1323 passò sotto il dominio aragonese.
Nel 1358 la signoria passò ai Mont Pavon, al quale gli abitanti versavano una quota corrispondente alla tassa versata in precedenza al Comune di Pisa.
In quel periodo Serdiana si spopolò completamente a causa della peste, delle carestie e delle guerre.
Nel 1728, in epoca sabauda, il paese fu incorporato nel marchesato di San Saverio, e nel 1839 fu riscattato ai Brunengo, ultimi feudatari, con la soppressione del sistema feudale.
Stagno salato (oggetto di studi) dal nome "Su Stani saliu", ove dimorano diverse specie di uccelli.
Ora la sua economia è basata sulla fiorente e rinomata produzione di uva, olive e sull'allevamento ovino e suino, anche se un gran numero di abitanti è impiegato nel terziario. Nel comune hanno sede le cantine Argiolas, famose in tutto il mondo per i loro vini.
 Manlio Brigaglia, Salvatore Tola (a cura di), Dizionario storico-geografico dei Comuni della Sardegna, Sassari, Carlo Delfino editore, 2006, ISBN 88-7138-430-X.
 Francesco Floris (a cura di), Grande Enciclopedia della Sardegna, Sassari, Newton&ComptonEditori, 2007.

Serge Alexandrovich Tcherepnin (Issy-les-Moulineaux, 2 febbraio 1941) è un compositore statunitense di origini russe e cinesi.
Serge Tcherepnin è nato a Issy-les-Moulineaux, vicino a Parigi. È figlio di Aleksandr Nikolaevič Čerepnin, fratello di Ivan Tcherepnin e nipote di Nikolai Tcherepnin, anche essi compositori. Sua madre era la pianista cinese Lee Hsien Ming. Ha avuto le sue prime istruzioni in armonia con Nadia Boulanger e ha studiato dal 1958 al 1963 all'Università di Harvard con Leon Kirchner e Billy Jim Layton. Divenne cittadino naturalizzato americano nel 1960 e l'anno seguente studiò ai corsi della scuola di Darmstadt con Luigi Nono. Ha poi studiato in Europa con Pierre Boulez, Herbert Eimert e Karlheinz Stockhausen. Dal 1968 al 1970 ha partecipato al programma Intermedia presso l'Università di New York (Palmer and Schrader 2001). È stato coinvolto nello sviluppo di sintetizzatori come il Serge Modular, prodotto dalla sua compagnia Serge Modular Music Systems, fondata nel 1974. Dopo aver chiuso la sua azienda nel 1986 è tornato in Francia. Due suoi nipoti e figli del fratello Ivan, ovvero Stefan (nato nel 1977) e Sergeï (nato nel 1981), diventeranno anche essi compositori.
(EN) Christopher Palmer, Barry Schrader, The New Grove Dictionary of Music and Musicians, Macmillan, 2001,  profilo di Serge Tcherepnin.

Sergej Aleksandrovič Konovalov (cirillico Сергей Александрович Коновалов; 9 aprile 1973) è un allenatore di biathlon ed ex biatleta russo.
In Coppa del Mondo esordì il 16 dicembre 1998 a Osrblie (5°) e ottenne l'unico podio il 15 gennaio 2004 a Ruhpolding (3°).
In carriera prese parte a un'edizione dei Campionati mondiali, Oberhof 2004, vincendo una medaglia.
1 podio (a squadre), oltre a quello conquistato in sede iridata e valido anche ai fini della Coppa del Mondo:

Sergej Viktorovič Skripal' (in russo: Сергей Викторович Скрипаль?, traslitterato: Sergey Viktorovich Skripal'; Kiev, 23 giugno 1951) è un ex agente segreto sovietico naturalizzato britannico dell'intelligence militare, ex-collaboratore del GRU, e colonnello.
Nel 2006 è stato condannato dalla Russia per alto tradimento a seguito di attività di spionaggio a favore dei servizi segreti britannici ed è stato privato del grado militare. Dal 2010, dopo aver ottenuto l’indulto ed essere stato incluso nello scambio di spie tra Russia e USA, vive nel Regno Unito, dove ha ottenuto la cittadinanza britannica.
Il 4 marzo del 2018 a Salisbury Skripal' e la figlia Julija sono stati vittime di avvelenamento doloso da gas nervino, con una sostanza detta Novičok (Новичок). Secondo il governo britannico «c'è un'alta probabilità» che la Russia sia coinvolta nell'avvelenamento. Le autorità russe hanno respinto le accuse.
Sergej Viktorovič Skripal' è nato il 23 giugno 1951 a Kiev. Nel 1972 si è diplomato come guastatore paracadutista nella Scuola Militare di Kaliningrad. Dopo la scuola si è iscritto all’Accademia Militare Kujbyšev specializzandosi in paracadutismo. Dalle truppe aviotrasportate viene trasferito alla intelligence centrale militare  GRU. Nel 1999 va in pensione con il grado di colonnello. Fino al 2001 lavora nell'amministrazione del Ministero degli Affari Esteri Russo, poi nel Ministero del Territorio della regione di Mosca. Insegna anche nell’Accademia Militare Diplomatica. Allo stesso tempo, Skripal' si è occupato anche di attività commerciali: all'inizio del 2000 è comproprietario (10%) dell’azienda “Yuniexpl” (Юниэкспл), impegnata in operazioni di sminamento, conduzioni di esplosivi speciali e opere di bonifica di munizioni e attrezzature militari obsolete. L’azienda è stata chiusa nell'agosto 2016.
Il 15 dicembre 2004 l'FSB ha arrestato Skripal' con l'accusa di collaborazione con l’intelligence britannica. Nel corso delle indagini del procedimento penale, avviato secondo articolo 275 del codice penale («Alto tradimento»), si è scoperto che Skripal' era stato reclutato dall'MI6 nel 1995, mentre prestava servizio militare all'interno del GRU.
Ciò è avvenuto durante un viaggio di lavoro in Spagna, dove Skripal’ lavorava come addetto militare dell’ambasciata russa. 
Secondo lo storico dei servizi segreti Valerij Malevann, ex generale del GRU, per reclutare Skripal' è stata utilizzata la cosiddetta «trappola al miele», che nel gergo dello spionaggio implica un rapporto intimo con il soggetto che viene reclutato[4]. Secondo altre fonti, il patto ha comportato scambi di denaro. Pablo Miller, spia britannica di alto livello che lavorava in incognito con il nome di Antonio Álvarez de Hidalgo, ha organizzato il reclutamento di Skripal'.
Dopo essere tornato dalla Spagna, Skipal' è stato a capo dell'ufficio del personale del GRU e per questo conosceva bene le persone che lavoravano nell'ambito dello spionaggio militare russo.  Grazie a Skripal' i servizi segreti britannici MI6 hanno ricevuto informazioni riguardanti decine di agenti russi all'estero.  Dopo essere stato licenziato dal corpo militare alla fine del 1999, Skripal' ha continuato a collaborare con l’intelligence britannica; per incontrare i suoi referenti ha viaggiato all'estero, in Spagna, a Malta e nel Regno Unito. 
Le investigazioni russe su Skripal hanno confermato che il sospettato ha collaborato con diplomatici britannici accreditati a Mosca, ma che in gran Bretagna ha parlato con agenti dei servizi segreti MI-6. Skripal ha passato agli inglesi informazioni segrete sugli obbiettivi militari russi, tra questi quelle riguardanti il cosmodromo militare Pleseck nella regione di Arkhangelsk, per un totale di circa 20 mila documenti top secret. Le informazioni coperte dal segreto di stato che Skipral' ha passato agli inglesi, dopo il congedo dal servizio militare, gli sono pervenute grazie all'aiuto di ex colleghi. Secondo gli inquirenti, Skripal ha inferto una grave ferita alle capacità difensive e di sicurezza della Russia. Secondo l'FSB (Federal'naja služba bezopasnosti), i rappresentanti dei servizi segreti britannici per ottenere informazioni hanno pagato a Skripal una ricompensa in valuta estera per ciascun incontro.
Anche lui aveva un conto in una banca spagnola, dove mensilmente gli accreditavano del denaro. Skripal' collaborò per 9 anni con i servizi segreti britannici, guadagnando in tutto oltre 100 mila dollari.
L’FSB ritenne che la scala dei danni potesse essere paragonata con il "super agente" Oleg Penkovski.
Nel corso delle indagini, Skripal' si è dichiarato colpevole. Ha fornito prove dettagliate sulle sue attività, che sono state prese in considerazione dalla corte come circostanze attenuanti nell'emanare la sentenza. Il 9 agosto 2006, il tribunale militare di Mosca ha emesso una sentenza di condanna. Skripal' venne privato da tutti i titoli e condannato a 13 anni di reclusione in un penitenziario di massima sicurezza. Venne inoltre privato dalla cittadinanza russa.
Il 9 luglio 2010 il presidente della Russia ha firmato un decreto riguardante l’indulto di quattro cittadini russi, tra cui Skripal', per accontentare le loro richieste. In questo caso si è tenuto conto del fatto che tutti i condannati scontavano già la pena (Skripal' al momento dell’indulto si trovava in carcere da circa cinque anni e mezzo). L’indulto è stato concesso nell'ambito di uno scambio di quattro cittadini russi, condannati per spionaggio per conto di Stati Uniti e Regno Unito e che scontavano la pena in Russia, con dieci agenti dei servizi segreti russi (cittadini russi), che erano stati arrestati negli Stati Uniti nel giugno 2010. Secondo il sito Lenta.ru la lista dei prigionieri russi per lo scambio era stata proposta dalle autorità americane. Secondo la BBC, è stata la Gran Bretagna a insistere per includere Skripal' nella lista, poiché lo considerava «un agente particolarmente valido». La Gran Bretagna ha garantito a Skripal' pensione e garanzia di tutela in caso di problemi.
Dopo essere stato rilasciato, Skripal' si è stabilito con la famiglia (la moglie, il figlio e la figlia) a sud-ovest della Gran Bretagna, nel piccolo paese di Salisbury, dove viveva anche Miller, il veterano dei servizi segreti britannici che lo aveva reclutato. Nel Regno Unito Skripal' tenne delle conferenze sull'intelligence militare russa al MI6 e ai cadetti delle accademie militari e prestò anche dei servizi di consulenza su questioni di intelligence militare. In particolare Skripal', a scopo didattico, raccontò ai servizi segreti stranieri i metodi operativi dell'intelligence russa, i modi mediante cui questa penetrava nei paesi occidentali, le sue tecniche di reclutamento e anche come poterla contrastare in maniera efficace. Il quotidiano britannico The Telegraph riferisce che Skripal' mantenne rapporti stretti con il britannico Christopher Steele, ex membro dell'intelligence britannica MI6 che aveva lavorato presso l'agenzia investigativa privata Orbis Business Intelligence e che preparò e consegnò alle autorità statunitensi il "dossier russo" su Trump.
Domenica 4 marzo 2018, alle 16:15 GMT, Skripal' e sua figlia Julia (33 anni),  arrivata da Mosca per trovare il padre, sono stati trovati svenuti su una panchina nei pressi di un centro commerciale a Salisbury senza apparenti lesioni fisiche. Sono stati immediatamente ricoverati nell'ospedale della città in uno stato di grave avvelenamento da gas nervino. Entrambi sono andati in coma.
A seguito dell'accaduto, in totale, sono 21 le persone che sono state male, tra queste Nick Bailey, il primo agente sopraggiunto sulla scena dell'avvelenamento.
Il capo antiterrorismo di Scotland Yard ha dichiarato che è stato avvelenato con del gas nervino, successivamente identificato come arma chimica della classe Novičok. Le autorità britanniche hanno classificato l'avvelenamento di Skripal' come tentato omicidio.
La parte russa ha riferito che non dispone di ulteriori informazioni sull'accaduto e ha espresso il suo consenso a collaborare alle indagini.
Le autorità britanniche hanno reagito molto duramente all'avvelenamento di Skripal', fatto che ha portato a un’escalation dei rapporti russo-britannici.
Nell'ottobre del 2012 Ljudmila, la moglie, è morta in Gran Bretagna di tumore endometriale all'età di 59 anni.
Suo figlio Aleksandr (1974-2017) è morto di insufficienza epatica acuta durante un viaggio a San Pietroburgo. Skripal' riuscì a organizzare l’espatrio della salma del figlio dalla Russia e a seppellirla accanto a quella della madre nel cimitero di Salisbury.

Sergio Aquino (Clorinda, 21 settembre 1979) è un calciatore paraguaiano, centrocampista del Libertad e della Nazionale di calcio del Paraguay.

Serhij Volodymyrovyč Smelyk (in ucraino: Смелик Володимирович Сергій?; 19 aprile 1987) è un velocista ucraino.

La Serie A 2018-19 è la 42ª edizione del massimo campionato italiano di pallacanestro in carrozzina.
Alle 7 squadre rimaste in serie A si aggiunge la Dinamo Lab Banco di Sardegna proveniente dalla serie B 2017-2018.
Le 8 squadre partecipanti disputano un gironi all'italiana, con partite d'andata e ritorno. Al termine della stagione regolare le prime quattro classificate sono ammesse ai play-off scudetto, da giocarsi alla meglio delle tre gare in semifinale e con una finale alla meglio delle cinque, mentre le squadre classificate tra il quinto e l'ottavo posto disputano i play-out, da giocarsi in partite di andata e ritorno in semifinale e con una finale alla meglio delle tre gare. La squadra che risulaterà sconfitta in tre incontri retroce in Serie B.
Per la stagione viene confermata la regola dell’obbligatorietà di almeno due italiani in campo e gli abbattimenti di punteggio per Under 23 e giocatrici donne.
Ogni serie è al meglio delle 3 partite. L'ordine delle partite è: gara-1 ed eventuale gara-3 in casa della meglio classificata.
Ogni serie è al meglio delle 5 partite. L'ordine delle partite è: gara-1, gara-3 ed eventuale gara-5 in casa della meglio classificata, gara-2 e gara-4 in casa della peggior classificata.
Ogni serie è costituita da partite di andata e ritorno. L'ordine delle partite è: gara-1 in casa della peggior classificata e gara-2 in casa della meglio classificata. In caso di parità per determinare la salvezza si terrà conto nell'ordine di: differenza canestri nei due incontri; quoziente canestri di tutta la regular season; sorteggio.
Ogni serie è al meglio delle 3 partite. L'ordine delle partite è: gara-1, ed eventuale gara-3 in casa della meglio classificata.

Una saga cinematografica (in italiano volg. serie cinematografica, in inglese film series) è un insieme di più film legati da una sequenzialità o successione. La sequenzialità deve però essere legata ad una certa ufficialità (stessa casa di produzione solitamente), non sono rari i casi di film apocrifi, cioè non appartenenti alla serie "ufficiale".
Nella maggior parte dei casi il successo della pellicola iniziale, anche detta "capostipite", implica un certo numero di sequel o, in taluni casi anche prequel o spin-off.
La saga cinematografica più lunga nel mondo risulta, comunque, essere quella ispirata alla figura di Wong Fei Hung, diventato un eroe popolare anche grazie alla grande quantità di film che sono stati girati su di lui: si contano 89 titoli, i più famosi dei quali interpretati da Kwan Tak Hing, Jet Li e da Jackie Chan.
Nel caso di opere cinematografiche a episodi girati in sequenza, molto in voga negli anni trenta e quaranta in particolare negli Stati Uniti, si parla in specifico di serial cinematografico.
Questa lista è suscettibile di variazioni e potrebbe non essere completa o aggiornata.
Paolo Mereghetti (a cura di). Dizionario dei film. Milano, Baldini Castoldi Dalai editore, 2006. ISBN 88-8490-778-0.

Partita con maggiore scarto di gol: Viterbese Castrense-Anziolavinio 8-0, Selargius-Viterbese Castrense 1-9, Astrea-Anziolavinio 8-0 (8)
 Terracina retrocessa e successivamente non iscritta alla stagione successiva. Riparte dalla Terza Categoria.
Maggior numero di sconfitte consecutive: Grottaglie (12 sconfitte consecutive dalla 23ª alla 34ª giornata)
 Fidelis Andria promossa in Lega Pro 2015-2016. Monopoli ripescato in Lega Pro 2015-2016 a completamento organico.
  Brindisi espulso dalla Serie D in seguito all'inchiesta Dirty Soccer, e conseguentemente sciolto per disfacimento della società.
Maggior numero di sconfitte consecutive: Orlandina (23 sconfitte consecutive dalla 12ª alla 34ª giornata)
Partita con maggiore scarto di gol: Torrecuso-Orlandina 8-0, Orlandina-Hinterreggio 1-9, Montalto-Orlandina 8-0 e Orlandina-Sorrento 0-8 (8)
 Orlandina, Comprensorio Montalto, e, dopo i play-out, Sorrento retrocesse in Eccellenza 2015-2016.

La fiction televisiva, a cui si fa riferimento anche come fiction TV o semplicemente fiction, è il macro-genere di programmi televisivi caratterizzati dalla narrazione di eventi di fantasia, non reali.Il termine fiction, derivato dal latino fingere e generalmente usato per indicare qualsiasi opera narrativa frutto di fantasia, è in Italia un anglicismo accolto nella lingua nazionale a partire dagli anni 1960, diffusosi nei decenni seguenti grazie ma non solo, al successo delle cosiddette "soap opera" importate dagli Stati Uniti. Fino all'inizio degli anni '80 venivano prevalentemente chiamati teleromanzi o sceneggiati televisivi. Per un lungo periodo, dall'inizio delle trasmissioni da parte della RAI, fino al finire degli anni '60, furono spesso creati e sviluppati in modo da avere anche la funzione di elevare il grado d'istruzione dei telespettatori, costituendo una sorta di incrocio tra il teatro e una specie di scuola nazionale.Contrapposta al macro-genere della non-fiction, la fiction televisiva si suddivide in tre principali categorie con strutture narrative, durate e collocazione nei palinsesti differenti: film TV, serie e serial.
La fiction televisiva nasce non molto tempo dopo l'avvio delle prime trasmissioni televisive alla fine degli anni trenta, prendendo piede dopo la fine della seconda guerra mondiale, tra la fine degli anni quaranta e i primi anni cinquanta. La prima forma di fiction era il "teledramma" o "sceneggiato" (in inglese live anthology drama, single play, teleplay o teledrama), costituito da una rappresentazione di derivazione teatrale trasmessa in diretta. Inizialmente si trattava prevalentemente di adattamenti di spettacoli di Broadway, testi teatrali classici o romanzi, ma presto iniziarono a assere frequenti anche produzioni originali; tra i contenitori che li trasmettevano Kraft Television Theatre, Goodyear Television Playhouse e Studio One. Anche per una questione di necessità, caratterizzati da set ristretti e copioni che si affidavano alla bravura degli attori presi in prestito dal teatro, si contrapponevano alle spettacolarizzazioni dei film di Hollywood costituendo quindi una sorta di rivincita della cultura teatrale, anche se la trasmissione in diretta restava uno dei punti di maggiore attrattiva.La diretta, non dettata da esigenze tecnologiche, comportava un ritmo lento, con i tipici tempi teatrali: per permettere i cambi scena la telecamera indugia su inquadrature fisse in cui è assente l'azione o è di irrilevante importanza. Le ambientazioni si trovano sempre all'interno degli studi televisivi perché le telecamere necessitano di un'illuminazione della scena molto curata, negli esterni forniscono ancora scarse prestazioni. Ciò comporta anche una impostazione interpretativa e recitativa profondamente diversa rispetto alla fiction più moderna. Date le lunghissime sequenze prive di interruzioni, gli attori, infatti, dovevano necessariamente essere in possesso di solide esperienze e tecniche teatrali. In tal senso, molti sceneggiati di quell'epoca, rivisti oggi, se da un lato appaiono per l'appunto dilatati in ritmi molto lenti, dall'altro rivelano spesso, nelle performance degli attori, anche quelli non protagonisti, un livello interpretativo molto elevato e raffinato.
Dalla seconda metà degli anni cinquanta la trasmissione in diretta viene pian piano abbandonata: registrare su pellicola era meno difficoltoso e offriva nuove opportunità di guadagno con le ri-distribuzioni nazionali e internazionali. Dai teledrammi si passa quindi a una serie televisiva che pur mantenendo una struttura episodica si affida a ambientazioni e protagonisti fissi, sempre con lo scopo di produrre più episodi possibile per riempire i palinsesti, la cui produzione non è più gestita direttamente dalle emittenti ma delegate alle case di produzione cinematografiche. Uno dei maggiori successi di questo periodo è I Love Lucy. Agli inizi degli anni sessanta, con l'aumentare dei costi di produzione, diminuisce il tipico numero di episodi prodotti all'anno per una stessa serie, passando da una trentina-quarantina ai 22-24 per stagione, standard rimasto in vigore nei decenni successivi. A questo periodo risale anche la nascita della "stagione televisiva" così come intesa anche in senso moderno, che ricalca la durata della stagione scolastica andando da settembre a maggio, lasciando i mesi estivi, quando il pubblico medio davanti i teleschermi diminuisce, alle repliche o a programmi più a basso costo.Per quanto riguarda i serial, dagli anni cinquanta iniziarono ad essere rappresentati in televisione diverse soap opera già trasmesse via radio, tra cui la longeva Sentieri. Si trattava di un genere tuttavia secondario, relegato alla fascia del day time, anche se a partire dagli anni sessanta iniziò a trovare popolarità nel Regno Unito e, alla fine degli anni settanta, trovò gloria in prima serata anche negli Stati Uniti con il successo internazionale di Dallas. Dagli anni ottanta le potenzialità del racconto "seriale" iniziarono quindi ad essere sfruttate anche per le serie televisive del prime time e storyline che si sviluppavano lungo più episodi o stagioni divennero sempre più frequenti.
La fiction seriale, la cui diffusione è riconducibile al feuilleton ottocentesco, prima della televisione era già ampiamente utilizzata nel mondo letterario, al cinema e alla radio. I motivi del successo secondo alcuni osservatori si possono ricondurre al grado di rassicurazione che offre allo spettatore: se una puntata è apprezzata è probabile si apprezzi anche la successiva, mentre la visione di un film è più frequentemente una sorta di scommessa. La ripetizione diventa quindi un elemento di fidelizzazione, mentre nel caso dei serial subentra la curiosità nel seguire l'evolversi della trama; altro punto forte è la capacità di immedesimarsi in certi personaggi e ambienti o lo sviluppo di un vero e proprio legame affettivo con il proprio protagonista preferito.
In Italia chiamate anche telefilm, le fiction televisive si suddividono principalmente in film per la televisione, serial e serie.
Il film per la televisione (o film TV) è un film pensato per la distribuzione televisiva, generalmente dalla durata minore rispetto a una tipica opera cinematografica. Può essere anche parte di una serie, mantenendo almeno un elemento in comune tra un'opera e l'altra (ad esempio stesso protagonista o stessa ambientazione), purché abbia una trama prevalentemente auto-conclusiva.
Il serial televisivo è una fiction suddivisa in un elevato numero di puntate, le quali si caratterizzano per una narrazione che rimane aperta (senza conclusione) fino alla fine della fiction stessa; nello stile di ripresa primeggiano primi piani e dialoghi ad effetto.
Sono sotto-categorie del serial le telenovelas, molto popolari nel Sud America, contraddistinte da un arco narrativo chiuso sviluppato in un numero di puntate solitamente predeterminato, e le soap opera, più diffuse nel Nord America, in cui si riscontra invece un arco narrativo sempre aperto, con un numero di puntate potenzialmente infinito. Altre differenze sono individuabili nelle modalità di programmazione o nelle ambientazioni (le soap opera sono spesso ambientate nel mondo dell'alta borghesia, mentre le telenovelas prediligono scenari più popolari o "coloniali"). Tra le produzioni asiatiche rientrano i drama coreani.
La serie televisiva è un'opera composta da episodi, ovvero segmenti narrativi con trame prevalentemente chiuse, personaggi solitamente fissi e set ricorrenti.
Se inizialmente le prime serie TV degli anni cinquanta e sessanta erano caratterizzate da una struttura narrativa esclusivamente episodica, cioè con trame diverse per ogni episodio, nel tempo, in particolare dagli anni ottanta, si è assistito a una transizione verso opere che sempre più frequentemente includevano anche una trama "orizzontale", la quale coinvolgeva i protagonisti nell'arco di più episodi, includendo quindi elementi tipici dei serial. Alcuni commentatori pertanto parlano di "serie episodiche classiche" o di "serie classiche" per distinguere la forma originariamente più comune di serie televisiva (con episodi autonomi) dalle più recenti serie con una più o meno marcata trama orizzontale, da Milly Buonanno chiamate anche "serie serializzate" per sottolineare la commistione di generi. Quando una serie presenta episodi (o, per estensione, stagioni) che in comune non hanno neanche personaggi e ambientazioni, si parla invece di serie antologiche.
Sono esempi di "serie episodiche classiche" Perry Mason, Magnum, P.I., Charlie's Angels, Colombo, La signora in giallo, M*A*S*H, I Robinson, Vita da strega, La famiglia Bradford e Star Trek. In questo tipo di opere i tratti essenziali dei personaggi sono stabiliti nel primo episodio e rimangono sostanzialmente inalterati per tutta la durata della serie. Nelle serie serializzate, come nei serial, i caratteri dei personaggi evolvono invece nel corso della serie. Un esempio di opera che affianca una trama verticale (ovvero una "narrazione episodica" auto-conclusiva per ogni episodio) a una trama orizzontale (ovvero una "narrazione seriale" sviluppata su più episodi) è Dr. House - Medical Division, in cui la trama verticale, interna al singolo episodio, corrisponde al caso clinico da risolvere, mentre quella orizzontale riguarda l'evolversi delle relazioni tra i vari personaggi. Non mancano anche serie che vedono la completa o quasi assenza di una trama verticale, distinguendosi comunque dai serial anche per le modalità di programmazione e le tematiche affrontate; un esempio è Lost, la cui trama si sviluppa ininterrottamente per sei stagioni, episodio dopo episodio.
In Italia alcune fonti parlano anche di "serie all'italiana" per evidenziare le opere prodotte durante la transizione dagli sceneggiati alle serie televisive più moderne di stampo statunitense; tali opere avevano generalmente un protagonista unico e le storie si esaurivano in 6-8 parti di circa 90 minuti.
Riguardo ai generi, una macro-suddivisione distingue le commedie, in particolare le sit-com, caratterizzati da episodi dalla durata di circa 25 minuti e contesti narrativi generalmente comuni (un luogo di lavoro, di studio o un ambiente domestico), oltre che dalla comicità e velocità dei dialoghi, dalle serie a sfondo drammatico, con episodi di circa 50 minuti, ricadenti in generi di derivazione cinematografica (polizieschi, thriller, western...).
Altri tipi di fiction sono le miniserie televisive, che, a metà tra un serial e un film TV, presentano un arco narrativo chiuso suddiviso in un numero limitato di puntate, e le webserie, mini-fiction pensate esclusivamente per la diffusione via internet, con web-episodi detti "webisodi"' generalmente di breve durata (fino a 10-15 minuti).
Riguardo allo sviluppo dell'arco narrativo delle fiction alcuni studiosi come Milly Buonanno hanno proposto anche una suddivisione tra opere non seriali, cioè non suddivisi in segmenti (i film TV), opere a serialità debole, con un numero di puntate o episodi limitato (è il caso delle miniserie e talvolta di serie, tra cui quelle antologiche), e opere a serialità forte, con un'elevata frammentazione narrativa (è il caso dei serial e spesso delle serie TV).
Riguardo l'impiego dell'animazione, si distingue invece tra fiction animate (cartoni occidentali e anime) e opere live action. Altre classificazioni sono basate sull'origine geografica: oltre telenovelas e soap-opera, associate rispettivamente ai paesi latini e agli Stati Uniti anche se poi esportate in diversi altri paesi, tra le produzioni orientali si possono distinguere ad esempio il dorama, il drama cinese, il drama coreano, il drama taiwanese, ecc.
I generi sono generalmente equivalenti a quelli cinematografici, anche se non mancano categorie più tipiche del medium televisivo.
In particolare nei paesi anglosassoni, le fiction vengono suddivise in due macro-categorie: le comedy, di cui la sit-com è il formato più popolare, e i drama, opere a sfondo più drammatico articolabili in svariate sotto-categorie.Tra i sotto-generi, riscontrabili sia tra le opere drammatiche sia tra le fiction più improntate alla commedia, si possono evidenziare quelle di genere familiare (in inglese chiamate family drama), di genere adolescenziale (anche noti come teen drama), ambientate in epoche passate (in costume, in inglese definite costume drama o period drama), incentrate su eventi storici reali (di genere storico), a sfondo giallo, medico o politico.
Il poliziesco è molto popolare tra le serie televisive, in particolare nella forma procedurale, con un caso diverso da risolvere per ogni episodio. Altri generi principali sono l'azione, l'avventura, il giallo, il thriller, la fantascienza, il fantasy, l'horror, il religioso e il western.
Le commedie mirano a divertire lo spettatore, narrando eventi di carattere leggero o anche seri ma in chiave ironica o satirica. Sono comuni tratti distintivi una struttura narrativa in quattro atti, la ripetizione, dialoghi arguti, l'auto-riflessività e l'iperbole. Possono assumere varie forme e declinazioni (parodia, satira, commedia nera...), fondersi con il genere drammatico (nel caso della commedia drammatica), o legarsi ad altri sotto-generi, come il fantascientifico (commedia fantascientifica), l'azione (commedia d'azione) o il sentimentale (commedia romantica).
La sit-com, abbreviazione di situation comedy (commedia di situazione), è la forma di commedia televisiva più diffusa, contraddistinta da episodi auto-conclusivi della durata media di 18-25 minuti, dialoghi veloci, situazioni spesso poco realistiche, e ambientazioni comuni e ristrette. Spesso includono risate registrate che accompagnano i momenti più divertenti e a volte sono filmate alla presenza di un pubblico.
In base al tipo di location predominante, in inglese si distingue inoltre la domestic comedy (commedia domestica), ambientata in contesti domestici in cui predominano atmosfere calde e accoglienti, forti legami famigliari e storie con una morale che mirano a far immedesimare direttamente lo spettatore, dalla workplace comedy (commedia "professionale" o "lavorativa"), ambientata in luoghi di lavoro e solitamente caratterizzata da personaggi più improntati all'azione, con trame che occasionalmente sfruttano la tensione che nasce tra colleghi con caratteri e origini diversi; quest'ultimo è anche visto come un sotto-genere più flessibile dai produttori in quanto dà più opportunità di aggiungere o cambiare, anche solo temporaneamente, membri del cast o modificare i set. In inglese si parla anche di sophisticated comedy quando la fiction è incentrata sulle problematiche dell'"alta società".
Il genere drammatico è costituito da trame con risvolti tragici, o comunque più "seri" o a più alta intensità emotiva di una commedia, anche se può includere elementi comici di alleggerimento. I personaggi sono complessi e ben sviluppati, mentre i set sono generalmente più vasti e curati rispetto a una sit-com. La durata tipica degli episodi delle serie televisive drammatiche è di circa 45-50 minuti.
Quando una fiction presenta contemporaneamente aspetti caratteristici sia del genere drammatico che della commedia è chiamata commedia drammatica; uno dei primi esempi più rappresentativi di dramedy televisiva, genere tradizionalmente considerato dai critici più elevato e raffinato, è la serie Moonlighting, nel 1985 nominata contemporaneamente come best drama e best comedy ai Directors Guild of America Awards.
La fiction adolescenziale identifica opere con protagonisti adolescenti e il cui universo narrativo affronta almeno alcuni dei temi tipici legati all'adolescenza. Sono stereotipi ricorrenti i ragazzi secchioni contrapposti ai bulli, i ragazzi popolari, attraenti e superficiali contrapposti ai più solitari o emarginati, mentre le linee narrative solitamente escludono o mettono nettamente in secondo piano gli adulti; sono infatti spesso gli adolescenti ad affrontare da soli i "problemi da adulti", mentre i più grandi sono presentati come più ingenui e non capaci di analizzare a pieno le situazioni come i più giovani. Prima che in televisione le caratteristiche delle opere a tema adolescenziale si erano già ben delineate al cinema a partire dagli anni cinquanta grazie a opere come Gioventù bruciata e, più tardi, Breakfast Club. Le trame possono ricadere in qualsiasi genere, compreso il melodrammatico o il fantasy; si possono distinguere le commedie e le sitcom adolescenziali (in inglese teen sitcom) dai drammi adolescenziali (teen drama).
Il genere ha trovato popolarità in televisione durante gli anni novanta, con Beverly Hills 90210 ad affermarsi uno dei primi teen drama di successo, cui seguiranno popolari serie come My So-Called Life, Buffy l'ammazzavampiri, Veronica Mars, The O.C., Dawson's Creek, Glee, Pretty Little Liars, e The Vampire Diaries; Hollyoaks è considerata la prima fiction adolescenziale britannica di successo. Alcune giocano con i luoghi comuni o li ribaltano: la bella ragazza bionda solitamente vittima nelle opere horror in Buffy è invece la protagonista che salva il mondo, mentre in Veronica Mars è una detective di successo. Sempre importante è la colonna sonora; con temi e generi musicali ben definiti associati a ogni protagonista.
La fiction d'azione è un genere in cui i protagonisti si confrontano con una serie di sfide che tipicamente includono scenari di violenza, lotte fisiche e inseguimenti frenetici. Generalmente i personaggi coinvolti non hanno particolare complessità, risultando facile distinguere "buoni" e "cattivi". Molto spesso sono d'azione le fiction poliziesche, specialmente quando danno un certo risalto alle scene di violenza, pratica che era molto comune nella televisione statunitense degli anni sessanta; tra le fiction più violenti dell'epoca spicca Gli intoccabili. Nei decenni successivi, anche a causa delle diffuse critiche rivolte all'eccessiva raffigurazione di scene violente, l'intensità delle scene d'azione iniziò a diminuire, con la ricerca di nuovi espedienti per catturare l'interesse degli spettatori: alcune fiction iniziarono a introdurre personaggi più complessi, altre sfruttavano invece il loro aspetto fisico senza preoccuparsi di risultare sessiste (Magnum, P.I. e Charlie's Angels), altre ancora puntavano sulla commedia (The Dukes of Hazzard) o su ambientazioni fantascientifiche (Battlestar Galactica). Tra gli esempi più moderni di fiction d'azione MacGyver, 24, Nikita e Chuck.
Sono generi correlati quello bellico, specialmente quando è posta più attenzione alle battaglie rispetto ai retroscena politici, il western e l'avventura.
Le fiction d'avventura generalmente vedono i protagonisti abbandonare la loro vita ordinaria per intraprendere un viaggio alla ricerca di qualcosa, non necessariamente materiale. I personaggi vivono quindi anche situazioni di pericolo, ma tipicamente è mantenuta più enfasi sulla storia dei personaggi e sul raggiungimento dei loro obiettivi che sull'emotività delle singoli situazioni affrontate. Altre volte invece il genere si fonde maggiormente con quello d'azione. La storia narrata può essere un'unica avventura o anche suddividersi o comunque includere una serie di mini-avventure.
La fiction in costume è il genere in cui ricadono le opere ambientate in un passato più o meno lontano, le cui scenografie e costumi rispecchiano più o meno accuratamente relativi luoghi e abiti tipici. Tra le più note rientrano Io Claudio imperatore, The Way We Live Now, Downton Abbey, Orgoglio e pregiudizio, Su e giù per le scale, Deadwood, When the Boat Comes In, Ritorno a Brideshead e Mad Men.Un suo sotto-genere è il western, mentre affine è anche il genere storico, in cui ricadono opere la cui trama racconta o comunque dà un certo peso ad eventi storici realmente accaduti.
Il western era tipo di fiction molto popolare nei primi decenni della televisione statunitense. Se nei primi anni si rivolgeva prevalentemente a un pubblico di ragazzi (tra i primi popolari western televisivi si ricordano The Gene Autry Show, The Roy Rogers Show, Cisco Kid, The Lone Ranger e Hopalong Cassidy), negli anni cinquanta i western invasero la prima serata statunitense, con serie rivolte a un pubblico più adulto in cui violente sparatorie erano molto frequenti: tra le tante nascono Gunsmoke, Frontier, Cheyenne, Le leggendarie imprese di Wyatt Earp e Tales of Wells Fargo. Tra la fine degli anni cinquanta e gli anni sessanta, a seguito delle diffuse critiche alla troppa violenza mostrata in TV, l'azione viene ridotta lasciando più spazio a trame romantiche, melodrammatiche e di genere familiare. In questo periodo debuttano The Deputy, Carovane verso il West, Maverick, La grande vallata, Ai confini dell'Arizona e la longeva Bonanza. Negli anni settanta e ottanta il genere diventa sempre meno popolare; nel 1989 Colomba solitaria con protagonisti Robert Duvall e Tommy Lee Jones è una delle ultime a registrare un particolare successo.
La fiction familiare è una fiction incentrata sulle dinamiche e sui rapporti interpersonali tipici di una famiglia. A seconda del macro-genere di riferimento si può parlare di dramma, commedia o sit-com familiare (in inglese rispettivamente family drama, family comedy o family sitcom), ma anche di commedia drammatica familiare.
Complice il periodo di espansione demografica ed economica in cui fu introdotta, la televisione era stata concepita sin dalle origini come un mezzo per le masse e quindi per le famiglie, di conseguenza la fiction a tema familiare si è affermata immediatamente come uno dei generi più popolari tra le prime fiction televisive, in particolare tra le commedie. Il modello tipico di famiglia rappresentato negli Stati Uniti inizialmente era più idealistico che realistico, ricalcando molti aspetti del tipico sogno americano e basandosi su visioni nostalgiche dei rapporti tra consanguinei e vicini di casa. Non c'era spazio per le minoranze etniche e la censura impediva di allargare le tematiche trattate a quelle che erano le reali problematiche sociali; all'inizio degli anni sessanta le tipiche sitcom in onda rappresentavano famiglie idealizzate dei sobborghi (The Donna Reed Show, Ci pensa Beaver e Father Knows Best sono alcuni esempi), iniziando ad includere elementi più realistici solo durante la seconda metà del decennio, quando complice l'esplosione dei divorzi, furono introdotti vari genitori single, anche se mai si trattava di conseguenze di divorzi, tema fortemente censurato. Solo dagli anni settanta, quando ormai documentari e reality avevano già iniziato a trattare approfonditamente i disagi sociali più comuni, dalle tipiche difficoltà economiche della famiglia media alla gestione dell'omosessualità, anche le fiction televisive iniziarono a non affidarsi solo agli stereotipi passati. Iniziarono quindi presto a diffondersi donne autonome e lavoratrici, famiglie afroamericane, genitori divorziati e persino l'aborto non era più un tabù; in questo periodo trovano successo Arcibaldo, Maude e I Jefferson. Negli anni ottanta le soap opera da prima serata Dallas e Dynasty evidenziavano gli aspetti più cupi di famiglie fortemente disfunzionali, affrontando temi come l'infedeltà matrimoniale, l'incesto, lo stupro e l'alcolismo; nel 1984 The Burning Bed fu uno dei primi film TV a trattare un caso di violenza domestica, mentre sit-com come Sposati... con figli fanno il verso alle vecchie commedie degli anni cinquanta. Negli anni a seguire la produzione televisiva statunitense e internazionale esplora ancora di più le diversità sociali, etniche, culturali e l'evoluzione dei modelli di famiglia, ma continuano a non mancare prodotti che spingono i più idealistici valori tradizionali legati alla famiglia. Tra gli esempi più moderni Settimo cielo, Brothers & Sisters - Segreti di famiglia, Parenthood, This Is Us, Here and Now - Una famiglia americana.
Il fantasy e la fantascienza sono generi affini che nei paesi anglosassoni vengono a volte considerati parte di un macro-genere chiamato speculative fiction (fiction speculativa). Il genere fantasy racchiude opere caratterizzate dalla presenza di contesti o elementi completamente estranei alla comune realtà, dando spazio a oggetti, creature o manifestazioni mitologiche, magiche o soprannaturali. La fantascienza identifica opere fantastiche con fondamenti scientifici reali; spesso ambientate nel futuro, possono raffigurare ipotetiche tecnologie molto avanzate o creature la cui esistenza è almeno teoricamente possibile (inclusi mostri nati da mutazioni genetiche o alieni). È possibile che un'opera ricada in entrambe le categorie, come spesso è il caso delle fiction supereroistiche; in inglese a volte si parla di science fantasy per evidenziare l'unione dei due generi. In una science fantasy magia e (fanta)scienza convivono, possono esservi delle tecnologie talmente avanzate da rasentare la magia o personaggi con poteri tanto avanzati da poter sembrare magici.Si può individuare una moltitudine di sotto-generi e filoni sia per il fantasy sia per la fantascienza.
Tradizionalmente si tratta di generi non molto diffusi nei palinsesti televisivi. Agli inizi, tra gli anni 1940 e i primi anni 1950, le science fiction erano generalmente produzioni a basso costo rivolte ai bambini, spesso legandosi con il genere western (sono esempi Buck Rogers, Captain Video and His Video Rangers, Flash Gordon e Space Patrol). Tra i programmi rivolti agli adulti figuravano invece Lights Out, Out There e Tales of Tomorrow, che, oltre a presentare storie originali, adattavano anche racconti di autori come Jules Verne, H. G. Wells e Ray Bradbury. Più tardi diverse fiction iniziarono a raffigurare metafore e allegorie in cui venivano veicolate le tensioni e le paure della guerra fredda, ma anche a celebrare l'avanzamento della tecnologia spaziale; negli anni 1960 emergono su tutte Ai confini della realtà e The Outer Limits. La maggior parte delle fiction fantascientifiche rimanevano però storie avventuristiche per ragazzi, come Viaggio in fondo al mare, Lost in Space, Time Tunnel e La terra dei giganti, anche se elementi fantasy o di fantascienza iniziavano a diffondersi anche in fiction di altri generi, tra le quali I pronipoti, Il mio amico marziano, Strega per amore, e, tra le serie televisive di spionaggio ideate sull'onda del successo dei film di James Bond, Il prigioniero.
Nel 1966, inoltre, nasceva Star Trek, la fiction di fantascienza più popolare in assoluto, che riusciva a intervallare storie di azione e avventura con un varie tematiche sociali, affrontando tra gli altri temi come il razzismo, la guerra, il sessismo, mentre nel 1963 era nata la longeva Doctor Who.Tra la fine degli anni sessanta e gli anni settanta, tra le tipiche trame di fantascienza, in cui fino ad allora predominava l'interesse per l'esplorazione spaziale, si diffondono anche storie di alieni e cospirazioni (Gli invasori, UFO e Project UFO). Negli anni settanta, durante una fase di declino del genere, si affermano serie come L'uomo da sei milioni di dollari, La donna bionica, Blake's Seven e, in un tentativo di rivolgersi al pubblico della saga di Star Wars, Battlestar Galactica e Capitan Rogers nel 25º secolo, per le quali fu dedicata grande attenzione agli effetti speciali, mai così complessi e costosi in campo televisivo. Negli anni ottanta debuttano V - Visitors, uno dei rari esempi televisivi di cyberbunk: Max Headroom, la fantasy romantica La bella e la bestia, Quantum Leap e Star Trek: The Next Generation.
Negli anni 1990 il franchise di Star Trek si espande con Star Trek: Deep Space Nine e Star Trek: Voyager, mentre tra le nuove serie di fantascienza spiccano Babylon 5, Space Precinct, l'iconica e longeva X-Files, Farscape e Stargate SG-1, che alimenta un suo franchise. Parallelamente nascono anche le serie fantasy Highlander, Hercules, Buffy l'ammazzavampiri e Streghe.
Negli anni 2000 debuttano Andromeda, Fringe, Roswell, Smallville, Heroes, la pluri-premiata Lost e, nel filone fantasy del soprannaturale, Ghost Whisperer - Presenze, True Blood, The Vampire Diaries e la longeva Supernatural. Negli anni 2010 il genere fantastico conosce nuove punte di qualità e popolarità grazie a prodotti di successo come The Walking Dead, Teen Wolf, American Horror Story e soprattutto Il Trono di Spade. Contemporaneamente cresce notevolmente, come al cinema, anche il filone supereroistico, con serie come Arrow, The Flash, Misfits, Agents of S.H.I.E.L.D., Daredevil, Supergirl e Legion.
Le fiction gialle sono opere la cui trama è generalmente basata sulla commissione di un crimine e/o sulle sue immediate conseguenze. A volte sono anche dette fiction criminali.
Include diversi sotto-generi, il più popolare dei quali è il poliziesco, in particolare nella forma del police procedural. Nelle fiction poliziesche, che tradizionalmente aspirano ad essere le più realistiche, protagoniste sono le indagini condotte dalla polizia a seguito di uno o più delitti. Tra le prime serie televisive con protagonisti detective figurano Stand By for Crime e Chicagoland Mystery Players, ma la prima a registrare un certo successo e una notevole influenza per le serie più tarde fu Dragnet, andata in onda dal 1951. Negli anni sessanta Ironside fu tra le prime a incorporare visioni più liberali che non approvavano a pieno lo status quo, dando spazio anche a donne, giovani e afroamericani. Nei decenni a seguire il genere andava diventando sempre più prolifico, evolvendosi e sperimentando forme nuove. Negli anni settanta serie come McCloud, Columbo e Kojak vedevano protagonisti detective con personali idiosincrasie verso le procedure investigative standard, questionando la loro efficacia, altre come Toma vedevano protagonisti poliziotti che infrangevano regolarmente le regole. Negli anni ottanta tra le più innovative spiccano Hill Street Blues, che introduceva uno stile documentaristico, uno stile narrativo più frammentato e personaggi dalla morale ambigua, New York New York (Cagney & Lacey), che diede molto spazio a tematiche femministe, e Miami Vice, che, oltre a personaggi dalla morale ambigua, incorporava uno stile visivo derivato dal noir, con alti contrasti, luci non bilanciate e angoli di ripresa estremamente alti o bassi, mischiato con segmenti musicali elusivi e allusivi. Negli anni novanta spiccano invece Law & Order, con episodi divisi tra una prima parte di indagini poliziesche e una seconda in cui trovano spazio i relativi sviluppi giudiziari, e Homicide, con una struttura narrativa poco convenzionale segnata da salti nella narrazione e bruschi cambi di inquadratura. Dagli anni 2000 è dato molto risalto al lato tecnico-scientifico delle indagini; a conoscere popolarità sono serie come CSI, NCIS, Bones e The Mentalist.
Sono sotto-generi anche il classico giallo deduttivo, in cui la trama ruota attorno alla risoluzione di un enigma dai contorni misteriosi; il thriller, caratterizzato da opere con una marcata componente di intrigo, avventura e specialmente suspense, in cui a volte il punto di vista narrativo è diviso tra quello dei personaggi "buoni" e quello dei "cattivi"; il gangster, in cui prevale il punto di vista dei criminali; il giudiziario, composto da opere incentrate su vicende legali, in inglese chiamate anche courtroom drama quando il tribunale è la location principale; le fiction di spionaggio e le opere noir.
Le fiction mediche sono quelle che narrano storie a sfondo medico o comunque ambientate in contesti medici. Quando sono ambientate principalmente in un ospedale, circostanza frequente, sono dette anche ospedaliere. Il dottor Kildare, andata in onda tra il 1961 e il 1966, è considerata una delle prime serie televisive mediche di successo. Tra i più noti esempi di fiction mediche E.R. - Medici in prima linea, Dr. House - Medical Division, Grey's Anatomy e Private Practice.
La fiction musicale è un genere di programmi in cui predomina la musica; può trattarsi di musical veri e propri, di fiction in cui performance musicali hanno un ruolo centrale nell'universo narrativo, o che si svolgono in contesti musicali professionali.
La fiction religiosa identifica programmi in cui predominano linee narrative a sfondo religioso; può trattarsi di fiction che affrontano tematiche religiose o con protagonisti membri del clero, basate su eventi narrati in testi sacri (dette anche bibliche quando tratte dalla Bibbia) o sull'agiografia di importanti personalità religiose.
Il genere è tra i meno diffusi. Solitamente gli aspetti religiosi nelle fiction sono limitati alla celebrazione di eventi come matrimoni, battesimi o funerali, e, quando entrano più marcatamente nel genere religioso personaggi e tematiche sono presentate nel modo più generico e convenzionale possibile, sia per evitare controversie sia per abbracciare un pubblico più ampio. Tra le non molte serie televisive a sfondo religioso degli anni settanta e ottanta figurano I ragazzi di padre Murphy, in cui il protagonista si finge un prete; Sarge, con George Kennedy nei panni di un ex detective diventato prete, Le inchieste di Padre Dowling in cui prete diventa un investigatore improvvisato, e Autostop per il cielo, in cui un angelo aiuta persone comuni che affrontano momenti difficili.
Negli anni novanta tematiche a sfondo religioso sono un po' più popolari, venendo incluse tra le altre in serie come La famiglia Brock, Un medico tra gli orsi e Christy; nel 1994 nasce inoltre la popolare e longeva Il tocco di un angelo.Più frequenti sono film e miniserie incentrate su storie bibliche, tra cui The Story of Jacob and Joseph (1974), Gesù di Nazareth (1977), Nel silenzio della notte (1978), The Day Christ Died (1980), Masada (1981), Samson and Delilah (1984), Abramo (1993) e Mosè (1995).
Si riportano di seguito alcuni termini tecnici ricorrenti nell'universo della fiction televisiva.
Arena: complesso delle ambientazioni, anche concettuali, in cui si svolge la serie, definendo i limiti entro cui si "spingono" i soggetti dei diversi episodi.
Backstory: indica la storia pregressa dei protagonisti rispetto alle vicende narrate.
Bibbia (bible in inglese): documento preparato durante la pre-produzione dell'opera che raccoglie i profili dei personaggi, le descrizioni dei set e le principali linee narrative che dovrà seguire l'opera.
Caso di puntata (o plot episodico): il caso (ad esempio medico o poliziesco) affrontato in un singolo episodio, termine usato per distinguerlo dall'eventuale trama orizzontale.
Cliffhanger: un colpo di scena o un punto culminante ad alta intensità emotiva utilizzato come espediente della narrazione per mantenere alto l'interesse dello spettatore dopo la fine di un episodio o una puntata (in attesa della trasmissione del nuovo) o all'interno di un episodio (o puntata) prima di una prevista pausa pubblicitaria.
Collection: raccolta di fiction, generalmente film TV, con uno o più elementi essenziali in comune e quindi distribuiti come parte di uno stesso "ciclo" o una stessa serie; può trattarsi anche di opere realizzate autonomamente e distribuite insieme in un secondo momento.
Concept: storia base, progettuale, dell'opera, generalmente successiva alla produzione/acquisizione del soggetto.
Crossover: episodio in cui compaiono uno o più personaggi di una o più altre serie, con una trama che si può sviluppare in più episodi di tutte o parte le fiction coinvolte.
Docu-drama (o docu-fiction): documentario che sfrutta tecniche proprie della fiction, con ricostruzioni interpretate da attori. Affine è il termine faction, incontro tra fact e fiction, usato talvolta per indicare opere che mischiano finzione e realtà.
Episodio: frammento narrativo di una serie televisiva caratterizzato da una trama auto-conclusiva, a volte affiancata da una trama che prosegue in episodi successivi.
Episodio pilota (anche chiamato semplicemente pilota o pilot): è il primo episodio di una serie o di un serial (in tal caso chiamato puntata pilota), di grande importanza per presentare i personaggi e impostare tonalità e stile che la fiction manterrà anche nei segmenti successivi.
Episodio stand-alone: episodio scollegato dalla trama orizzontale degli episodi, come può essere uno speciale in occasione di una certa ricorrenza (es. natalizio).
Fandom: comunità di persone unita dall'interesse e la passione in comune verso un oggetto o un fenomeno, in tal ambito una fiction o un genere di fiction.
Falso documentario (o mockumentary): fiction che utilizza il linguaggio documentaristico pur narrando eventi di fantasia.
Fiction kolossal: termine usato principalmente negli anni novanta per indicare opere realizzate con un grande impiego di risorse materiali e finanziarie.
Fiction-mania: termine usato per sottolineare una tendenza o una passione superiore alla media verso le fiction.
Film pilota: film televisivo con una trama prevalentemente auto-conclusiva realizzato come potenziale primo episodio di una serie televisiva o primo elemento di una serie di film.
Midseason replacement: programma televisivo destinato ad essere distribuito nella seconda parte della stagione televisiva di un'emittente.
Minifiction (o microfiction, o fiction interstiziale): fiction composta da episodi di pochi minuti (fino a dodici), come nel caso delle webserie.
Miniserie: fiction che narra una storia unica come fosse un film ma frammentata nell'arco di più puntate come un serial; le puntate sono in numero limitato (generalmente da due fino a una decina o poco più).
Originale: aggettivo usato per identificare una fiction basata su una storia originale, cioè non derivata da un'altra opera.
Pitch: presentazione, generalmente orale, di un progetto per una nuova fiction ai dirigenti di un'emittente.
Prime time serial (o prime time soap, o supersoap): per identificare un serial, tipicamente una soap opera, trasmessa in prima serata, adottando la programmazione di una serie televisiva; generalmente le soap opera sono infatti prodotti pensati per riempire il day-time.
Personaggio regolare o fisso (regular in inglese): aggettivo riferito a un personaggio o a un attore che ricorre nella maggior parte o in tutti gli episodi (o puntate) di una fiction almeno per un certo periodo di tempo, solitamente almeno una stagione. Si distingue dai personaggi e membri del cast ricorrenti (recurring in ingliese) e dalle guest star, che compaiono solo in una parte degli episodi o comunque per un periodo di tempo e/o con importanza minore.
Serie antologica (anthology in inglese): serie con episodi (o stagioni) che presentano personaggi e ambienti diversi, completamente autonomi.
Serie di culto (o cult serial): come per i film di culto, è una fiction che ha generato un largo seguito (fandom).
Serie serializzata (anche detta serie seriale, serie a incastro, serial drama o serialized drama in inglese): serie televisiva che presenta elementi dei serial, e in particolare una marcata trama orizzontale sviluppata su più episodi o stagioni; si differenzia dalla serie episodica (o serie episodica classica) che invece presenta quasi esclusivamente trame verticali.
Shortcom (o striscia): sit-com con segmenti narrativi di breve durata, realizzate in poco tempo e dette anche instant comedy.
Puntata: frammento narrativo dei serial e delle miniserie caratterizzato da una trama aperta destinata a proseguire nelle puntate successive (fino all'ultima della fiction).
Stagione: insieme di puntate o episodi di una fiction distribuite in un delimitato periodo temporale.
Syndication: praticamente che si riferisce della cessione dei diritti di ri-trasmissione di un programma televisivo ad altre emittenti rispetto all'emittente originale o direttamente alla vendita dei diritti per la prima trasmissione a una rete di emittenti locali invece di una singola nazionale.
Teaser: sorta di prologo dell'episodio con scene accattivanti tipicamente inserito prima della sigla di una serie televisiva. Teaser è anche il nome di brevi filmati promozionali assimilabili ai trailer.
Teleromanzo: nei primi decenni della televisione indicava uno sceneggiato adattato da un romanzo, quindi non originale.
Trama orizzontale (continuing story, running plot o continuity in inglese): trama che si sviluppa nell'arco di più episodi o stagioni.
Trama verticale (anthology plot in inglese): trama che si sviluppa e conclude all'interno di un singolo episodio.
Unità di programmazione (broadcasting unit in inglese): indica il segmento di cui si compone la fiction, corrisponde all'episodio, alla puntata o all'intero film in caso di opere non seriali.
Walk-and-talk: tecnica di riprese usata per riprendere due o più personaggi in movimento ma allo stesso tempo impegnati in un fitto dialogo.
Webserie: fiction concepita specificatamente per la fruizione via internet, generalmente una minifiction.
Marcello Aprile e Debora De Fazio (a cura di), La serialità televisiva. Lingua e linguaggio nella fiction italiana e straniera, Galatina, Congedo, 2010, ISBN 978-88-8086-917-7, SBN IT\ICCU\CFI\0767129.
 Luca Bandirali e Enrico Terrone, Filosofia delle serie tv. Dalla scena del crimine al trono di spade, Udine, Mimesis, 2013, ISBN 978-88-575-1292-1, SBN IT\ICCU\UBO\3989108.
 Milly Buonanno, Le formule del racconto televisivo: la sovversione del tempo nelle narrative seriali, Milano, Sansoni, 2002, ISBN 978-88-383-1922-8, SBN IT\ICCU\UBO\1842561.
 Glen Creeber, The Television Genre Book, 3ª ed., Londra, British Film Institute, 2015, ISBN 978-1-84457-526-8.
 Leopoldo Damerini e Fabrizio Margaria, Dizionario dei telefilm, Milano, Garzanti, 2004, ISBN 88-11-60024-3, SBN IT\ICCU\UBO\2436312.
 Federico di Chio, American Storytelling. Le forme del racconto nel cinema e nelle serie tv, Carocci, 2016, ISBN 978-88-430-7933-9, SBN IT\ICCU\LO1\1617713.
 Aldo Grasso, Buona maestra. Perché i telefilm sono diventati più importanti del cinema e dei libri, Milano, Mondadori, 2007, ISBN 978-88-04-56815-5, SBN IT\ICCU\UBO\3187148.
 Aldo Grasso (a cura di), Enciclopedia della televisione, 3ª ed., Milano, Garzanti, 2008, ISBN 88-11-50526-7, SBN IT\ICCU\RMS\1943117.
 Aldo Grasso e Cecilia Penati, La nuova fabbrica dei sogni. Miti e riti delle serie tv americane, Milano, Il Saggiatore, 2016, ISBN 978-88-428-2182-3, SBN IT\ICCU\LO1\1622983.
 Giorgio Grignaffini, I generi televisivi, Roma, Carocci, 2004, ISBN 978-88-430-6084-9, SBN IT\ICCU\RMS\1071424.
 Pierpaolo Panico, Inforemediation. Contemporaneità e informazione ri-mediata nella serialità televisiva, Soveria Mannelli, Rubbettino, 2010, SBN IT\ICCU\NAP\0504952.
 Maria Pia Pozzato e Giorgio Grignaffini, Mondi seriali. Percorsi semiotici nella fiction, Milano, RTI, 2008, ISBN 978-88-95596-01-3, SBN IT\ICCU\UBO\3380051.

I riti della Settimana santa di Taranto sono degli eventi che si svolgono nella città a partire dalla Domenica delle palme.
Questi riti della Settimana santa risalgono all'epoca della dominazione spagnola nell'Italia meridionale. Furono introdotti a Taranto dal patrizio tarantino don Diego Calò, il quale nel 1703, commissionó a Napoli le statue del Gesù morto e dell'Addolorata.
Nel 1765 il patrizio tarantino Francesco Antonio Calò, erede e custode della tradizione della processione dei Misteri del Venerdì santo, donò alla Confraternita del Carmine le due statue che componevano la suddetta processione e la prima volta fu il Venerdì Santo 4 aprile 1765, attribuendole l'onore e l'onere di organizzare e perpetrare quella tradizione cominciata circa un secolo prima.
Nella Domenica delle palme, le due principali confraternite di Taranto, quella di Maria Santissima Addolorata e san Domenico (sita nella chiesa di San Domenico Maggiore nel Borgo Antico) e quella di Maria Santissima del Carmine (sita nella omonima chiesa nel Borgo Nuovo), convocano in assemblea straordinaria i propri iscritti in regola con l'amministrazione e che non siano incorsi in sanzioni disciplinari, ed effettuano le "gare" per aggiudicarsi l'onore di partecipare alle due processioni, il pellegrinaggio della Vergine addolorata e la processione dei Sacri misteri. All'inizio dell'assemblea, il segretario o uno degli assistenti del priore bandisce l'asta che prosegue fino a quando l'offerta più alta non è superata da altre offerte. A questo punto il simbolo (o statua) viene aggiudicata al confratello che ha fatto l'offerta maggiore..
Nella casa circondariale di Taranto, si organizza prima delle due processioni una Via Crucis, per far rivivere anche ai detenuti la Passione di Gesù con la Troccola, la Croce dei Misteri e i Perdúne.
Anche nell'ospedale civile Santissima Annunziata e nella Cittadella della Carità, si svolgono altre due Via Crucis con il contributo della Confraternita della Santissima Addolorata e San Domenico.
I Perdoni (le Perdúne in dialetto tarantino) sono  poste, coppie, di Confratelli del Carmine, che nel pomeriggio del giovedì Santo escono ad intervalli dalla Chiesa di Maria Santissima del Monte Carmelo per effettuare un pellegrinaggio verso le principali chiese del Borgo Antico e del Borgo Nuovo dove sono allestite i "sepolcri", altari della reposizione.
La coppia che esce dal portone della sagrestia - rivolta verso il Borgo Nuovo - compie il pellegrinaggio per i sepolcri della città Nuova e si chiama "posta di campagna", a ricordo del fatto che alle origini dei Riti, tale zona della città non esisteva, mentre la coppia che esce dal portone principale, rivolto verso il nucleo antico della città, compie il pellegrinaggio per i sepolcri della città Vecchia e per questo conserva il nome di "posta di città". Oltre i "Sepolcri" del borgo antico, visitano anche la chiesa di San Domenico per il saluto alla Vergine Addolorata prima dell'uscita della stessa nella processione notturna.
i Perdoni sono scalzi e vestiti con l'abito tradizionale di rito che si compone di: un camice bianco stretto in vita e sui polsi; un rosario nero appeso in vita con medaglie sacre ed un crocifisso, pendenti sulla destra del camice; una cinghia di cuoio nero attaccata in vita e fatta pendere sul lato sinistro del camice, rappresentante la frusta che colpì Gesù; una mozzetta color crema abbottonata sul davanti; due scapolari recanti rispettivamente le scritte ricamate "Decor" e "Carmeli" in seta blu chiaro; un cappuccio bianco con due forellini all'altezza degli occhi; un cappello nero bordato con nastro blu chiaro, dai cui lati scendono altri due nastri anch'essi blu, indossato in testa sul cappuccio o appoggiato sopra le spalle, fissato in vita con un nastro che viene fatto passare attraverso un'asola che si trova nell'abbottonatura della mozzetta e guanti bianchi di cotone o di pelle.
I Perdoni portano inoltre una mazza, chiamata "bordone", alta circa due metri che simboleggia l'antico bastone dei pellegrini: infatti le Perdúne sono così chiamati in ricordo dei pellegrini che si recavano a Roma per ottenere il perdono dei peccati.
Un'altra teoria, riconducibile allo studioso di tradizioni tarantine Angelo Fanelli, vuole, invece, che il termine derivi dalla deformazione dialettale di "bordone", cioè del nome del bastone uncinato che usavano i pellegrini.
Un dondolio chiamato in dialetto tarantino "nazzecata", caratterizza l'incedere lentissimo dei confratelli penitenti.
L'uscita dei Perdoni è il primo atto della Settimana santa tarantina che coinvolge l'intera cittadinanza.
Le statue dell'Addolorata che vengono fatte sfilare nelle due processioni sono solo apparentemente uguali:
aspetto: quella del giovedì Santo (San Domenico) è alta quasi un metro e ottanta ed ha una figura più snella, mentre quella del venerdì Santo (Carmine) è più bassa ed ha il viso più rotondo.
datazione: quella del venerdì Santo (Carmine) è molto più antica di quella del giovedì Santo (San Domenico);
simboli: entrambe le statue hanno nelle mani un cuore trafitto e un fazzoletto, ma quella del giovedì Santo (San Domenico) ha il cuore nella mano sinistra ed il fazzoletto nella destra, mentre quella del venerdì Santo (Carmine) ha i simboli invertiti.
Oltre ad avere i simboli invertiti, il cuore dell'Addolorata del giovedì Santo (San Domenico) è trafitto da un solo pugnale sempre a forma di cuore conficcato al centro, mentre quella del venerdì Santo (Carmine) ha il cuore trafitto al centro da un pugnale con l'impugnatura a croce e da due stiletti posti accanto, uno a destra e l'altro a sinistra, al pugnale e in posizione obliqua verso l'esterno.
Nella città di Taranto fin dal XV secolo la presenza delle confraternite è stata massiccia e rilevante soprattutto nell'arco di tempo che va dal termine del Concilio di Trento agli immediati anni posteriori alla rivoluzione francese che porto all'abolizione degli ordini monastici nel regno di Napoli che avevano favorito la nascita di questi sodalizi (nel solo convento dei domenicani ne erano presenti tre). A partire dagli anni novanta c'è stata una riscoperta e rinascita e addirittura l'istituzione di confraternite come per esempio la Confraternita di Sant'Egidio Maria di San Giuseppe fondata nella omonima parrocchia nel periferico rione Tramontone all'indomani della canonizzazione del santo tarantino.
Ai riti della Settimana santa fino al secondo conflitto mondiale parteciparono assiduamente anche i vari sodalizi di Taranto oltre al Carmine e all'Addolorata con dei cortei penitenziali il giovedì e il venerdì santo che visitavano gli altari della reposizione nelle varie chiese.
Reale arciconfraternita di Maria santissima del Rosario|Reale arciconfraternita di Maria Santissima del Rosario (dopo il 1571)
I Confratelli in abito di rito dell'Addolorata del giovedì Santo (San Domenico), eccetto i tre Crociferi, hanno le scarpe mentre quelli dei Misteri (Carmine) sono tutti scalzi.
L'Addolorata della Chiesa di S.Domenico la mattina del venerdì Santo, verso le ore nove, compie una sosta dalle Suore dell'Immacolata.
Tradizione prevede che l'Addolorata del giovedì Santo sia salutata all'uscita dalla Chiesa di San Domenico Maggiore con la predica da parte del vescovo e con l'esecuzione da parte della Banda della Marcia Funebre "A Gravame" composta agli inizi del Novecento dal Maestro Domenico Bastia e dedicata ad un giovane musicista della banda del Bastia scomparso in un tragico incidente sul lavoro. Il rientro, invece, è tradizionalmente accompagnato dalla marcia funebre "Mamma" del Maestro Luigi Rizzola.
I portatori delle forcelle di entrambe le Madonne Addolorate indossano guanti in pelle di colore nero diversamente dai portatori delle forcelle delle altre statue che indossano guanti bianchi.
Spesso i Perdoni, durante la visita ai "Sepolcri" nella prima mattinata del venerdì Santo, incontrano la processione della Addolorata; in questo caso si fermano dinanzi alla croce dei misteri e alla statua in processione e compiono la tradizionale genuflessione.
La processione dei Misteri nella notte fra il Venerdi Santo e il Sabato Santo fa una sosta alla chiesa di San Francesco da Paola. Non fu fatta nel 2015 perché la Processione andò al Centro Storico e la sosta alla Cattedrale.
Antonio Rubino - Le confraternite laicali a Taranto dal XVI al XIX secolo - Schena Editore - Fasano, 1995
AA.VV. a cura di Domenico Sellitti - Il cammino del perdono: alla ricerca della Settimana Santa Tarantina - Edit@ Edizioni - Taranto, 2007
AA. VV. a cura di Domenico Sellitti - Riti della Settimana Santa: la storia, i riti, le tradizioni - Edit@ Edizioni - Taranto, 2005
Giovanni Schinaia - A partire dal cuore. Appunti sulla Settimana santa tarantina - Edit@ Edizioni - Taranto, 2012
Salvatore Fallone - Quaresima, Settimana santa e triduo pasquale a Taranto - Scorpione Editrice - Taranto, 2002
Antonio Fornero - Viaggio attraverso la fede e la pietà popolare a Taranto - Scorpione Editrice - Taranto,
