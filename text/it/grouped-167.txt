
La rete ferroviaria della Sicilia, che dal 1986 comprende solo linee a scartamento normale, è gestita interamente da Rete Ferroviaria Italiana; fa eccezione la linea Catania-Randazzo-Riposto, di 111 km a scartamento ridotto, che è gestita dalla Ferrovia Circumetnea. La rete FS in esercizio si estende, al 2018, per 1369 km di lunghezza. Le ferrovie siciliane risultano costituite in 8 linee, che abbracciano tutte le nove province della regione. Molte linee sono state dismesse e, in genere smantellate, in particolare negli anni sessanta, (ma anche fino quasi alle soglie degli anni novanta sono avvenute dismissioni), principalmente perché poco competitive rispetto al trasporto su strada, o in quanto le esigenze per cui erano nate, come il trasporto dello zolfo estratto in grande quantità nelle miniere del centro della regione, erano ormai cessate.
La rete siciliana costituisce la più estesa rete ferroviaria insulare del Mediterraneo ma i tracciati sono, di massima, rimasti quelli originari e tortuosi e le opere di ammodernamento, nel corso del ventesimo secolo, sono state molto limitate. Solo nel primo decennio del XXI secolo sono state progettate e in alcuni casi iniziate le modifiche di percorso per adeguarle alle esigenze di trasporto.
Se il Regno delle due Sicilie ebbe il vanto della prima ferrovia in Italia, non fu così per la Sicilia nonostante già da tempo fosse stato intrapreso lo sfruttamento dello zolfo isolano.
Numerose furono le istanze provenienti dai vari settori imprenditoriali agricoli ed industriali; nel 1859 l'imprenditore palermitano Gaspare Ciprì aveva perfino fondato un giornale dal titolo Le ferrovie sicule ed aveva intrapreso trattative con investitori belgi ed olandesi per l'eventuale costituzione di una compagnia ferroviaria che costruisse le tratte afferenti ai due porti più utili allo scopo, la Palermo-Bagheria (per l'imbarco al porto di Palermo dello zolfo di Lercara) e la Caltanissetta-Licata (per l'imbarco al porto di Licata di quello del nisseno). Poco tempo dopo l'Istituto per la promozione dell'agricoltura, delle arti e dei mestieri di Palermo bandiva un concorso per lo studio di una rete ferroviaria della Sicilia; in quest'ambito sortiva un progetto che stabiliva come realizzazione prioritaria la ferrovia Palermo-Girgenti con diramazione per Caltanissetta e Licata. Con la proclamazione del Governo Provvisorio Dittatoriale di Garibaldi tutto questo fervore ebbe immediato riscontro e il 25 settembre 1860 veniva firmata una Convenzione con la Società Adami e Lemmi costituita dai banchieri Pietro Augusto Adami e Adriano Lemmi di Livorno per la realizzazione della rete ferroviaria isolana. Poco tempo dopo il governo sabaudo neocostituito, revocata la convenzione, trasferiva l'atto concessorio alla Società Vittorio Emanuele (a capitale prevalentemente francese); ciononostante, le ferrovie in Sicilia vennero costruite tardi ed a rilento stante la progressiva situazione di insolvenza e dissesto finanziario in cui venne a trovarsi presto la detta società. Ancora nei primi anni settanta del XIX secolo il sindaco di Catania Tenerelli, finanziere e imprenditore del settore zolfifero, denunciava il ritardo con cui si procedeva nella costruzione della Ferrovia Palermo-Catania come motivo principale di paralisi dell'industria zolfifera.
La prima breve tratta di strada ferrata in Sicilia fu realizzata nel 1863, quando vennero posati i binari tra il capoluogo e il vicino centro di Bagheria. Nel 1866 prese invece avvio la costruzione della seconda linea (la più trafficata della regione): la ferrovia Messina-Catania-Siracusa, completamente attivata nel 1871, e completata in tempi assai più brevi rispetto alla Palermo-Messina. La ferrovia Palermo-Catania iniziata nel medesimo periodo sfruttava il primo tratto originario tra Palermo e Bagheria per poi inoltrarsi nella Sicilia interna arrestandosi tuttavia alla stazione di Roccapalumba nei pressi dell'area zolfifera di Lercara Friddi con il preciso scopo di convogliare sul porto di Palermo il minerale estratto; nel 1869 si apriva il primo tratto tra Catania e Bicocca ed entro la metà del 1870 era attivo fino a Pirato (Leonforte); era questo il percorso che più interessava agli industriali dello zolfo per l'esteso bacino minerario di Grottacalda, Floristella e Sant'Agostino. In seguito, i lavori si estesero verso Enna e Santa Caterina Xirbi, raggiunte nell'estate del 1876, anch'esse interessate dalla ferrovia soprattutto per l'importanza delle attività estrattive delle miniere di zolfo di Villarosa e Imera nell'interno della Sicilia; il tratto Leonforte-Villarosa infatti venne costruito in subappalto da Robert Trewhella (il costruttore della Ferrovia Circumetnea) anch'esso grosso imprenditore zolfifero.
La costruzione della linea costiera tra Licata e Siracusa, fortemente propugnata per attrarre le merci verso il porto aretuseo, fu però abbastanza tardiva rispetto alle altre e classificata tra le linee complementari da costruire solo con il contributo degli enti locali. Ciò perché l'interesse maggiore degli imprenditori minerari era quello di far arrivare lo zolfo alle raffinerie della costa di Porto Empedocle e di Licata, scali marittimi per l'imbarco del minerale; il comprensorio nisseno e Canicattì erano stati collegati sin dal 24 settembre 1876 e successivamente la tratta di collegamento fino ad Aragona Caldare raggiunse la linea di Palermo (che attraversava gli altri importanti bacini minerari di Comitini, Casteltermini e Lercara). Nel 1881 col proseguimento su Licata era stato finalmente realizzato il collegamento con la costa.
Il tratto da Siracusa a Noto venne attivato dalla Società per le Strade Ferrate della Sicilia, nuova società concessionaria, solamente il 5 aprile del 1886. Si aspettò ancora il 1891 perché Licata fosse collegata con Gela, a quel tempo Terranova di Sicilia e il 23 dicembre 1891 venne aperto all'esercizio anche il tronco di linea Noto-Modica. E due anni dopo, nel 1893 il tronco Terranova di Sicilia - Comiso e il Comiso-Modica, che completava la ferrovia Siracusa-Licata, il 18 giugno dello stesso anno.
 Dal capoluogo, all'inizio primo fulcro d'irradiazione delle strade ferrate sicule, solo nel 1880 iniziarono le prime aperture di tratte della linea per Trapani a cura della Società della Ferrovia Sicula Occidentale che venne raggiunta sei anni dopo ma per la via più lunga di Castelvetrano. Nel 1892 fu terminata anche la linea per Caltagirone dal capoluogo etneo, tuttavia solo dal 1931 questa località venne collegata alla Stazione di Dittaino, nei pressi di Enna, (ma a scartamento ridotto) e si dovette attendere ben mezzo secolo, ossia fino al 1979, affinché entrasse in attività la prosecuzione della linea fino a Gela che, probabilmente, non sarebbe mai stata raccordata alla linea Catania-Caltagirone senza la nascita del polo petrolchimico gelese. Rimase invece senza esito il collegamento diretto tra Caltagirone e Canicattì, che avrebbe accorciate le distanze tra Catania e Agrigento, nonostante fosse già stata completata buona parte dei lavori.
Sempre a Catania, fu terminata nel 1898 la ferrovia Circumetnea, che con i suoi binari cinge alla base l'enorme massiccio dell'Etna; tuttavia, nei progetti iniziali era stata a gran voce reclamata l'esigenza di far raggiungere dalla linea anche i centri a nord della provincia di Enna, che invece rimasero privi di strade ferrate. Quando negli anni cinquanta venne finalmente completata la pittoresca ferrovia Catania-Motta Sant'Anastasia-Regalbuto era ormai troppo tardi rispetto agli scopi per cui era stata progettata ma tuttavia venne intensamente utilizzata fino agli anni settanta per il trasporto delle arance da Leto, Mandarano e Carcaci (nel territorio di Centuripe) e Schettino e Paternò; a partire dall'inizio degli anni settanta però gli agrumi vennero via via trasportati in altri modi e la linea dopo qualche decennio venne dismessa.
I progetti preliminari, anche in questo caso, prevedevano il proseguimento della linea fino a Leonforte e Nicosia, da dove si sarebbero attraversate le Madonie sboccando in direzione di Termini Imerese, sul Mar Tirreno, in modo da poter più rapidamente collegare l'Ennese, con i suoi grandi bacini zolfiferi a Catania e a Palermo e soprattutto per ridurre il problema dell'eccessiva pendenza del valico della Misericordia ad Enna che raggiungeva ben il 32 per mille; la linea invece era stata progettata con una pendenza massima del 21 per mille. Neanche stavolta i progetti furono completati (nonostante già fosse stato realizzato il tracciato fino a Nicosia) a causa del minore interesse a uno sviluppo del trasporto ferroviario nella regione non ritenendo giustificato l'investimento di elevate risorse finanziarie per l'attraversamento di territori montagnosi come gli Erei e le ancor più impervie Madonie.
L'antica idea venne ripresa, di massima, nei primi anni duemila da un progetto RFI SpA per la costruzione di un nuovo asse portante Messina-Catania-Palermo ad alta velocità/alta capacità che utilizzando parte del tracciato storico della Catania-Palermo, (con gli adeguamenti necessari e raddoppiato), dalla Stazione di Catania Bicocca fino alla Stazione di Catenanuova-Centuripe, puntando poi verso gli Erei in direzione di Regalbuto e con una serie di tunnel per complessivi 39 km, e attraversando le ultime propaggini dei Nebrodi fino a raggiungere la linea costiera Messina-Palermo a Castelbuono, poco prima di Cefalù. Tale percorso prevedeva di abbattere drasticamente i tempi di collegamento tra le due città metropolitane ma innescò le polemiche delle istituzioni ennesi e nissene che preferivano una linea che si addentrasse fino ad Enna e Caltanissetta ripercorrendo una versione solamente ammodernata del tracciato attuale. Queste ultime due città ai tempi della costruzione della ferrovia furono raggiunte soprattutto per la ricchezza dei loro bacini zolfiferi; in seguito all'abbandono dell'estrazione del minerale, dalla fine degli anni sessanta, il trasporto di merci per ferrovia divenne marginale, sia per crisi dei mercati che, dalla fine degli anni ottanta, in conseguenza della decisione delle FS di abbandonare il trasporto a piccole partite in favore del treno completo.
La deviazione del tracciato previsto per la linea A.V. con fermata nelle due città tuttavia ne vanificherebbe totalmente la costruzione visto che le fermate al di sotto dei 100 km di percorso abbattono drasticamente la velocità commerciale.
La rete ferroviaria siciliana, nata in gran parte nei 70 anni tra l'Unità d'Italia e il primo decennio di governo Mussolini, ha subito da allora variazioni poco significative fino al secondo dopoguerra quando, soprattutto con il cosiddetto decreto Scalfaro, è incominciata la dismissione di alcune linee che si ritenevano troppo onerose per il rapporto tra i ricavi e la resa nonostante servissero, a volte come unico collegamento, le popolazioni locali delle zone interne,
. Una seconda ondata di dismissioni in tempi più recenti si è avuta in conseguenza del cosiddetto decreto Signorile. Nel 2008 la rete si configurava paradossalmente somigliante a quella degli inizi del XX secolo, con estensione di poco inferiore ma nel 2010 sono state sospese ulteriori tratte ferroviarie e permane l'incertezza sul destino di importanti linee come la Siracusa-Gela-Canicattì e la Alcamo-Castelvetrano-Trapani.
Le linee più importanti della rete odierna sono: la tirrenica, tra Messina e Palermo a cui fa capo verso ovest il prolungamento sull'Aeroporto di Punta Raisi e verso Trapani e la jonica, tra Messina, Catania e Siracusa; completa il quadro la centrale sicula, nell'interno, tra Palermo e Catania attraverso Caltanissetta ed Enna. In corso di potenziamento e velocizzazione la trasversale interna tra Palermo ed Agrigento e in misura minore quella tra Catania e Gela. Esistono tuttavia anche linee di funzione più limitatamente locale e pendolare come la Alcamo-Castelvetrano-Trapani e la meridionale Siracusa-Ragusa-Gela-Canicattì che pur attraversando molte aree e centri produttivi importanti non sembrano godere di molta considerazione. Tra queste è degna di nota la ferrovia Circumetnea, linea ferroviaria con funzione suburbana e metropolitana.
La linea interessa i due poli urbani di Palermo e Messina attorno ai quali si svolge il maggior traffico pendolare e permette di raggiungere, proseguendo, anche la città di Trapani; è detta tirrenica perché segue fedelmente la linea costiera del Mar Tirreno, sul versante nord della regione. L'unione delle due linee Palermo-Messina e Palermo-Trapani copre interamente il versante tirrenico della Sicilia.
La Tirrenica Palermo-Messina fu inaugurata completamente nel 1895 sostituendo il lunghissimo tragitto precedente che, da Palermo, passava per Aragona, Caltanissetta, Enna e Catania per poi giungere finalmente a Messina. La linea segue pedissequamente la costa tirrenica per la maggior parte del percorso in conseguenza della difficile orografia del territorio, in molti casi con costa ripida e strapiombante nel mare, senza addentrarsi verso l'interno se non in pochi casi. Da molti anni è in corso di costruzione il raddoppio con costi molto rilevanti data la necessità di opere d'arte notevoli con spostamento del tracciato più all'interno. La linea, che misura 231 km, è ancora per buona parte a semplice binario e con velocità di tracciato piuttosto bassa per buona parte del percorso. Fino agli anni novanta per superare il valico dei Peloritani, nei pressi di Messina, occorreva per i treni di composizione più elevata la spinta in coda con una locomotiva a maglia sganciabile; quando la trazione era ancora a vapore, cioè fino agli anni cinquanta, ciò causava non pochi problemi di salute ai macchinisti di coda a causa del fumo che si accumulava in galleria. Nel maggio 1951 iniziò l'esercizio a trazione elettrica dal lato della città peloritana; i lavori di l'elettrificazione raggiunsero il capoluogo siciliano nel 1955. Nel corso degli anni successivi vennero raddoppiati i tratti prossimi alle due città e infine con l'attivazione della Galleria Peloritana eliminato il servizio di spinta ai treni pesanti. In passato la linea ebbe un incremento del traffico merci a supporto delle attività industriali del palermitano e dello stabilimento FIAT di Termini Imerese anche se penalizzato dal binario unico e dalla quantità di incroci e precedenze a causa del coesistente traffico passeggeri. La crisi generale degli anni duemila ha ridotto drasticamente tale traffico.
La dorsale è integrata dalla Palermo-Trapani, lunga 125 km, da cui si dirama l'importante ramo (di 14 km) per l'Aeroporto di Palermo-Punta Raisi. La linea si addentra nella piana di Trapani, tagliando nettamente la punta di San Vito Lo Capo per raggiungere Trapani da cui si può proseguire per Marsala, Mazara del Vallo e Castelvetrano. La velocità di linea si aggira sugli 80–90 km/h, con notevoli pendenze (19 per mille) attorno a Partinico.
La jonica è la seconda linea importante della Regione. È lunga 182 km da Messina Centrale a Siracusa. Fu la prima linea della regione ad essere realizzata interamente tra il 1867 e il 1871, con il tracciato attuale eccetto le moderne tratte in variante a doppio binario tra Fiumefreddo e Catania e tra Messina Centrale e Giampilieri.
Su questa linea hanno viaggiato, tra l'altro, le eleganti locomotive 625 e alcune tra le più imponenti locomotive a vapore italiane come le 746 e 480, le littorine ALn 56 Fiat e le ALn 772. Nel tardo dopoguerra, con l'elettrificazione, sono arrivati i locomotori E.636, E.626 e le elettromotrici Ale 840 integrati, dalla metà degli anni settanta, anche dalle E.646 e successivamente E.656. La linea vedeva anche la presenze delle ALe 601, che effettuavano il treno rapido "Peloritano", per Roma Termini.
Sulla linea jonica circolano tutte le categorie di treni, fatta eccezione per Eurostar o similari, e un tempo anche molti treni di agenzia a carattere turistico. Il traffico è comunque condizionato dalla presenza della lunga tratta a binario unico nella parte centrale. La linea inizia a doppio binario da Messina centrale fino a Giampilieri da dove diventa a binario singolo; da qui e fino a Taormina si attraversano zone densamente abitate e si alternano tratti allo scoperto con altri in galleria; la linea si addentra ancora, proseguendo su Giarre (dove c'è la coincidenza con la FCE) ed Acireale ridiventando a doppio binario poco dopo la stazione di Fiumefreddo di Sicilia e fino all'ingresso di Catania; il tratto acese è, dagli anni ottanta, quasi tutto in galleria in seguito alla costruzione del doppio binario. Il tratto di linea che attraversa Catania è in corso di interramento con previsione di completamento dei lavori nel 2016. Dalla stazione di Catania Acquicella si costeggia l'aeroporto di Fontanarossa a doppio binario che però termina già a Bicocca; ridiventa a semplice binario attraversando quasi ininterrottamente agrumeti e tratti costieri fino ad Augusta; dopo il lungo tratto quasi rettilineo che passa attraverso il Petrolchimico di Priolo, ridiventa a doppio binario a Targia fino a Siracusa da alcuni anni trasformata in stazione di testa.
La dorsale della Sicilia centrale iniziata nel 1863 con la Palermo-Bagheria venne ultimata nel 1885, con l'apertura della galleria di Marianopoli che consentiva ai treni diretti tra Palermo e Catania di impegnare la cosiddetta linea di Vallelunga evitando il lungo giro di quella, aperta nel 1881, che da Roccapalumba giungeva ad Aragona-Caldare (alle porte di Agrigento, allora Girgenti) per poi risalire fino a Canicattì e Caltanissetta Xirbi (all'epoca Santa Caterina Xirbi). Il periodo di costruzione più che ventennale è spiegabile per le difficoltà orografice dei tratti di territorio attraversati, oltre che per la lunghezza della linea, circa 240 km, che attraversa i capoluoghi di provincia dell'entroterra, Enna e Caltanissetta. Inizialmente, quando venne realizzata si trattò di un collegamento su Lercara e successivamente per Girgenti perché l'interesse primario era soprattutto quello di far giungere lo zolfo dei bacini interni della Sicilia ai porti di Palermo o di Porto Empedocle. Solo in seguito si profilò più concretamente l'opportunità di collegare la suddetta linea a quella già costruita proveniente da Catania.
I convogli provenienti da Palermo, giunti a Roccapalumba per la maggior parte vanno verso Agrigento, mentre alcuni proseguono per Caltanissetta e Catania attraverso una lunga serie di vallate e colline scarsamente antropizzate e la lunga Galleria di Marianopoli che preannuncia l'arrivo alla Stazione di Caltanissetta Xirbi. Da Xirbi si stacca il troncone ferroviario diretto a Canicattì ed Agrigento. 
La ferrovia prosegue con la Stazione di Villarosa, un tempo importante scalo zolfifero e dall'8 dicembre 1995 sede di un interessante Museo ferroviario, dell'arte mineraria e della civiltà contadina, allestito interamente a bordo di vagoni d'epoca. Comincia quindi la dura salita verso Enna che richiedeva doppie o triple trazioni ai tempi del vapore quando la linea era ancora tra le più importanti della Sicilia. Dopo la lunga Galleria Misericordia, si giunge alla Stazione di Enna, scalo passeggeri di una certa importanza, dopodiché la linea ridiscende verso la Valle del Dittaino, fino ai 280 m s.l.m. della stazione di Dittaino che serve il Polo Industriale di Enna. La linea prosegue in discesa tra campi a seminativo ed agrumeti fino a Catenanuova ed oltre attraverso la Piana di Catania; la vicinanza al capoluogo etneo viene resa tangibile dalla vista degli insediamenti industriali e dell'aeroporto.
La linea ebbe rilevanza sin dalla nascita perché collegava i tre maggiori centri urbani di Palermo, Catania e Messina. Inoltre perché funzionale al trasporto minerario dalle miniere di zolfo nissene, di Villarosa e dell'ennese (tra cui quelle importanti di Floristella e di Grottacalda) ai porti di imbarco. L'importanza della linea per il traffico merci è andata scemando fino agli anni settanta in seguito alla sistematica chiusura delle miniere e soprattutto all'apertura dell'autostrada A19, più competitiva per il collegamento viaggiatori tra le due località estreme.
La ferrovia ha un modesto traffico di pendolari tra Enna e Caltanissetta, e tra queste e Catania, e nonostante gli ammodernamenti e l'utilizzo di sistemi moderni di circolazione registra in atto bassi standard utilizzativi, con scarsa offerta di treni viaggiatori e pochi treni merci.
Dagli inizi degli anni duemila si è lentamente concretizzato un progetto di potenziamento con rilevanti modifiche strutturali della linea iniziando dal primo tratto Bicocca - Catenanuova nell'ottica di un potenziamento futuro e di uno sviluppo della rete ferroviaria della Sicilia centrale e della Sicilia orientale. L'asse ferroviario Palermo-Catania-Messina è inserito nelle opere previste dal decreto Sblocca Italia, che ha stanziato 816 milioni sugli 8000 necessari per l'intera opera secondo le stime del Governo.
Nel 2017, l'approvazione del progetto definitivo, a firma Maurizio Gentile, AD e direttore generale di Rete Ferroviaria Italiana, ha dato luogo alla messa a gara del raddoppio e della velocizzazione del lotto Bicocca - Catenanuova. Il progetto del tracciato prevede una velocità massima commerciale fino a 200 km/h.
Il bando di gara per la progettazione esecutiva e per la realizzazione dei lavori è stato pubblicato sulla Gazzetta Ufficiale dell'Unione Europea e sul portale acquisti di RFI per un importo a base d'asta di 220 milioni di euro. La conclusione della gara è prevista entro la fine del 2017.
L'intervento consiste nella costruzione della linea a doppio binario tra Bicocca e Catenanuova (circa 37 km); parte del tracciato si sviluppa in affiancamento alla linea esistente, parte è in variante. Il completamento è previsto nel 2022. Uno dei due binari nuovi sarà attivato nel 2020.
La rete, definibile minore perché a scartamento ridotto, si sviluppò come estensione e complemento di due linee principali: la trasversale nord-sud Palermo-Corleone-San Carlo e la longitudinale costiera Castelvetrano-Porto Empedocle. La maggior parte delle altre si attestò a stazioni intermedie o terminali delle prime due. Fanno eccezione le linee dell'entroterra centrale che nacquero a supporto della Palermo-Catania.
Delle ferrovie siciliane in concessione solo una è sopravvissuta ai tagli e alle soppressioni; la Ferrovia Circumetnea che ha dato costante prova di vitalità e pur con periodi di grande difficoltà si è avviata, dalla soglia degli anni 2000, verso l'adeguamento al traffico metropolitano e turistico con ulteriori progetti di espansione della rete.
L'altra linea, la Ferrovia Siracusa-Ragusa-Vizzini, che attraversava la Valle dell'Anapo, venne chiusa e smantellata alla fine degli anni cinquanta pur rappresentando, se potenziata, il più breve collegamento tra Ragusa e Catania ed un prezioso mezzo di trasporto turistico per Pantalica.
Le ferrovie siciliane, pur essendo ancora abbastanza estese sono, eccetto alcune tratte di nuova costruzione a ridosso delle aree delle tre maggiori città siciliane, generalmente di concezione e tracciato obsoleti e quindi inadeguate alle mutate esigenze economiche del territorio siciliano. La chiusura di oltre 700 km di linee avvenuta a partire dagli anni cinquanta non ha sortito la progettazione e realizzazione di nuovi tracciati lasciando le aree della Sicilia centrale e sud-occidentale prive di collegamenti ferroviari: la zona sud della provincia di Enna, di grande interesse turistico-archeologico, e la costiera da Castelvetrano ad Agrigento e Licata, nella quale si trovano importanti aree archeologiche, come Selinunte, Eraclea Minoa ed Agrigento e città come Sciacca, Ribera, Castelvetrano e Porto Empedocle.
La rete è per la massima parte a binario unico (1146 km) e di questa ne sono stati elettrificati 791 km. L'estensione delle linee a doppio binario elettrificato è di 223  km. Le linee a trazione termica assommano a 578 km.
La Sicilia, le cui strade ferrate, tutte o quasi progettate o risalenti alla seconda metà dell'Ottocento di cui alcune addirittura realizzate o iniziate solo nel ventennio di governo fascista, come la Motta Sant'Anastasia-Regalbuto e la Alcantara-Randazzo, hanno subito poche e limitate opere di riqualificazione e alcune sono state abbandonate a sé stesse condannandole ad una obsolescenza irreversibile. Dagli anni ottanta in poi sono state realizzate solo alcune tratte ferroviarie afferenti alle grandi città dell'isola, come la diramazione per l'aeroporto di Punta Raisi e alcuni raddoppi della rete principale a binario unico, quali quello tra Messina e Patti, e tra Targia e Siracusa. Gli ammodernamenti dei nodi attorno alle due maggiori città dell'Isola sono stati costruiti con lentezza e sembrano ancora lontani dall'essere completati. L'ultima linea ferroviaria ad essere costruita e completata, nel 1979, è la Caltagirone - Gela. I progetti risalivano tuttavia agli anni venti e una parte dei lavori era già stata eseguita prima della guerra. Molti lavori eseguiti o iniziati vennero definitivamente abbandonati negli anni cinquanta del XX secolo quali il proseguimento verso Palermo della tratta Regalbuto - Nicosia o la Canicattì - Caltagirone. Allo stato la rete regionale avrebbe bisogno di una profonda riprogettazione dei tracciati in funzione delle nuove esigenze di mobilità, del collegamento con, e tra, gli scali aeroportuali e del trasporto merci intermodale.
Secondo i dati ufficiali di RFI, al 2017, i sistemi di telecomando della circolazione (SCC/CTC+DPC) sono adoperati su un totale di 1340 km.
I mezzi in circolazione sulle ferrovie della Sicilia sono stati oggetto di un certo rinnovamento nel corso degli anni settanta quando le Ferrovie dello Stato hanno provveduto a sostituire la maggior parte delle locomotive a vapore con moderni locomotori diesel, immettendo anche automotrici del tipo ALn 668 al posto di rotabili antiquati. In seguito tuttavia vi è stato spesso solo un riciclo di rotabili, molti dei quali provenienti dagli impianti ferroviari del centro-nord, dove erano in esubero a causa dell'arrivo di mezzi dell'ultima generazione o ad alta velocità.
Dal 22 novembre 2009 tra Messina e Patti, sulla Palermo-Messina, si possono raggiungere velocità fino a 220 km/h, mentre i 150 km/h di velocità massima restano raggiungibili solo su due brevi tratte della Messina-Catania e in prossimità di Palermo. Nel resto delle linee le velocità massime raggiungibili, solo in poche occasioni, superano i 120 km/h; restano, nella massima parte, entro e al disotto dei 100 km/h, con lunghi tratti interni a soli 75/80 km/hBisogna considerare che le condizioni di dissesto idrogeologico della Sicilia provocano sovente degli smottamenti, ben visibili a chi percorre la rete di strade statali e provinciali dove causano forti dislivelli del piano stradale da percorrere a passo d'uomo. Sulla rete ferroviaria, il cui piano stradale è, in molti casi, ancora quello del secolo scorso con i rilevati in cattive condizioni e mai risolti problemi di drenaggio della massicciata, tali eventi provocano spesso l'interruzione del traffico o nei casi meno gravi dei rallentamenti che disturbano la regolarità della corsa dei treni. (I forti costi dei continui lavori di ripristino, alla fine globalmente superiori a quelli di un eventuale ammodernamento, hanno contribuito alla decisione di chiudere l'estesa rete FS a scartamento ridotto).
L'orografia difficile della Sicilia ha fatto sì che molte linee fossero costruite con forti pendenze per contenere i costi. La pendenza massima raggiunge il livello del 31 per mille sulle rampe che conducono ad Enna e il 30 per mille da Agrigento bassa ad Aragona, e sulle rampe della linea tra Modica e Ragusa. Le altre linee hanno pendenze più ridotte: si va dal 22 per mille nei pressi di Castelvetrano sulla Palermo-Trapani, al 16 per mille tra Lentini e Siracusa sulla Messina-Siracusa. La ferrovia Dittaino-Piazza Armerina-Caltagirone, non più esistente aveva molti tratti a cremagliera per affrontare i dislivelli notevolissimi, fino al 75 per mille tra Mulinello e Valguarnera Caropepe e al 35 per mille tra Caltagirone e Piazza Armerina. Sulla Ferrovia Circumetnea le pendenze raggiungono il 40 per mille.
La rete ferroviaria della Sicilia ha una valenza prevalentemente locale; i collegamenti, tramite lo stretto, traghettando i rotabili tra le stazioni di Villa San Giovanni e Messina Marittima sono stati fortemente ridimensionati nel corso del primo decennio degli anni duemila. Il traffico viaggiatori complessivo a lunga distanza, intenso dagli anni sessanta in poi, è andato progressivamente a scemare fino a livelli estremamente modesti. Solo il traffico pendolare attorno alle aree urbane più grandi ha qualche consistenza. Le direttrici più trafficate sono quelle linee costiere tirrenica, sui tratti afferenti a Palermo e a Messina, e ionica, su quello Messina-Catania.
Gli impianti ferroviari più importanti, quelli di Palermo, di Messina e di Catania dagli ultimi anni del secolo scorso hanno accusato una costante contrazione del traffico viaggiatori a lunga distanza. Ha contribuito anche il progressivo disimpegno societario del gruppo FS che ha diminuito consistentemente l'offerta di servizi su rotaia. È in fortissima contrazione anche il traffico merci su ferro, i cui terminali più importanti sono la stazione di Bicocca, nella cui area è in corso di realizzazione l'interporto di Bicocca e le stazioni, sede di terminali cargo, di Gela, Termini Imerese, Priolo e Cannizzaro.
In Sicilia non esistono linee ad alta velocità anche se sono state, a più riprese, diffuse delle ipotesi progettuali delle FS riguardanti la costruzione di una linea veloce in Sicilia; quasi in prosecuzione di una omologa linea AV/AC Battipaglia-Reggio Calabria inquadrata nell'ambito del programma europeo di un corridoio  Berlino-Palermo. L'opera prevede significativi interventi di potenziamento lungo alcune linee della rete siciliana, tra le quali la ferrovia Palermo - Agrigento. Il tratto della linea per Trapani che attraversa la città di Palermo è stato in gran parte interrato, liberando ampie zone in superficie, ed è stato riaperto al traffico ferroviario nel mese di ottobre del 2018, dopo 3 anni dalla chiusura, per il suo rinnovamento e raddoppio del binario, con la costruzione di nuove fermate in sotterraneo. Ciò ha permesso l'ottimizzazione del servizio ferroviario metropolitano, attivo dal 2001, che collega il capoluogo regionale ed i comuni del suo hinterland con l'aeroporto di Punta Raisi. Un progetto simile è in fase di realizzazione nel tratto della ferrovia jonica che attraversa il capoluogo etneo, dove si sta provvedendo alla sistemazione del nodo di Catania. Esso comprende anche la costruzione della nuova stazione di Catania Fontanarossa, che servirà l'omonimo scalo aeroportuale a partire dal mese di giugno 2020. Altri progetti prevedono la congiunzione della rete ferroviaria isolana con il costruendo Interporto di Catania Bicocca e, sulla Messina-Siracusa, il raddoppio dei binari tra Giampilieri e Fiumefreddo e la velocizzazione del percorso tra Catania e Siracusa. .
Completato il raddoppio del tratto della Palermo-Messina da Patti verso il capoluogo peloritano,  è iniziata la costruzione del raddoppio di quello tra Fiumetorto e Cefalù Ogliastrillo. La tratta intermedia Patti-Castelbuono è rimasta a binario unico, ma esiste uno studio di fattibilità, nonché un progetto preliminare di raddoppio tra Patti e Capo D'Orlando. I cantieri della tratta Castelbuono-Fiumetorto furono aperti il 15 settembre 2008; nel mese di ottobre 2017 è stata inaugurata la tratta da Campofelice ad Ogliastrillo.
La sezione Palermo-Catania dell'unica linea prevista ad alta capacità- il cui progetto preliminare è risalente ai primi anni novanta, al tempo dell'istituzione dell'Ente FS- nelle ipotesi originarie, avrebbe mantenuto come base per il tragitto Catania-Catenanuova il tracciato attuale, seppur con le opportune rettifiche. Al contrario, si sarebbe dovuto costruire un tracciato del tutto nuovo per il percorso Erei-Madonie-Cefalù-Palermo: la nuova ferrovia avrebbe comportato una lunga sezione in galleria per evitare le elevate pendenze e i terreni instabili della Sicilia interna e velocizzare la linea. Tale progetto incontrò le contestazioni della provincia di Enna perché non ne includeva il capoluogo. Sono state, nel corso degli anni, proposte delle varianti che, attraversando i territori della Sicilia centrale, pur comportando aumenti dei tempi di percorrenza, necessiterebbero di risorse finanziarie minori. Il "contratto istituzionale" del 28 febbraio 2013 ha in parte accolto quanto proposto in precedenza elaborandone gli aspetti contestati in merito alla sezione centrale della linea, sulla quale dovrà ancora decidersi in tempi piuttosto ridotti; in merito a tale sezione è stato modificato il punto di distacco dal vecchio itinerario portandolo da Catenanuova a Raddusa/Agira. Il contratto sembra aver posto le premesse per un avvio dell'opera di ammodernamento dell'importante itinerario, tanto da indurre il governo l'anno dopo a destinare all'asse ferroviario Palermo-Messina-Catania una cifra superiore a 800 milioni per la realizzazione di una parte dell'opera.
Altri interventi sono stati recentemente stabiliti sulla Canicattì-Siracusa, nel tratto tra Comiso e Canicattì, nell'ottica di potenziare ed abbreviare i collegamenti con il nuovo Aeroporto degli Iblei, con un investimento da 35 milioni.
Accanto ai progetti, però, restano evidenti anche le lacune del sistema ferroviario isolano, che appare, specie nelle sue linee interne, obsoleto e poco competitivo nelle sue infrastrutture, costringendo i convogli a muoversi molto spesso con velocità medie al di sotto i 100 km/h. La maggior parte delle linee è, inoltre, a semplice binario. Questo insieme di fattori rende improbabile che si possa colmare il gap con le infrastrutture "continentali" in tempi medio-brevi.
Le linee, inoltre, attraversano aree geologicamente in dissesto, e quindi instabili, che mettono in crisi il delicato assetto ferroviario, oltre che stradale, siciliano, penalizzando ulteriormente i trasporti su rotaia, dati i lunghi tempi e gli alti costi richiesti per il ripristino delle tratte danneggiate: basti pensare che ad oggi risultano inagibili, per cedimenti strutturali o smottamenti, le tratte Caltagirone - Gela e Trapani - Palermo via Milo, chiuse rispettivamente dall'8 maggio 2011 e dal 25 febbraio 2013, per un totale di oltre 130 km complessivi. A ciò va aggiunto che molte aree, specie interne, sono sprovviste del tutto di collegamenti ferroviari, nonostante le precarie condizioni della viabilità stradale e le potenzialità turistiche che esprimono: il riferimento può essere utilmente rivolto alla costa meridionale agrigentina ed alle aree interne della provincia ennese, che erano attraversate da ferrovie a scartamento ridotto, chiuse nella seconda metà del XX secolo.
Come nel resto della rete ferroviaria italiana anche in Sicilia hanno circolato treni con nome. In passato venivano identificati in tal modo i più importanti treni viaggiatori ma da qualche tempo ricevono un nome solo alcune relazioni interne suburbane o turistiche.
A Palermo le Ferrovie dello Stato eserciscono un servizio ferroviario metropolitano, talvolta definito impropriamente "metropolitana".
Un servizio ferroviario suburbano (la cosiddetta "metroferrovia") è stato attivato anche a Messina adattando parte del percorso della linea ferroviaria per Catania che collega alla stazione di Messina Centrale i sobborghi del territorio cittadino fino a Giampilieri, a sud della città.
Il primo servizio ferroviario metropolitano di Palermo attivato nel 1990 in occasione dei mondiali di calcio di Italia '90 era meno esteso dell'attuale e costituito della sola tratta da Palermo Centrale a Giachery. Il passante ha assunto un'importanza rilevante nella rete di trasporto siciliana sia per estensione che per traffico passeggeri. È gestito da Trenitalia ed è costituito di 2 linee, che collegano Palermo Centrale a Punta Raisi e Palermo Notarbartolo a Giachery.
Da Palermo Centrale Centrale a Palazzo Reale Orleans è in superficie e a binario unico, che diviene sotterraneo fino a Francia per poi riemergere fuori dalla città. Da qui in poi attraversa i principali centri dell'hinterland occidentale, Capaci e Carini, e da quest'ultima fino all'Aeroporto di Punta Raisi, è una tratta a doppio binario, con notevole traffico pendolare e di turisti tra lo scalo aereo e il capoluogo siciliano.
La linea è in esercizio dalle 4:45 alle 22:00 in direzione Aeroporto e dalle 5:30 alle 23:00 in direzione Stazione Centrale tutti i giorni della settimana, con numero di corse ridotto nei giorni festivi. La frequenza è di una corsa ogni 30 minuti nell'area urbana, dalla Stazione Centrale a Tommaso Natale e ogni 60 minuti per il servizio Trinacria Express per l'aeroporto.
Il breve percorso è costituito da un singolo binario sotterraneo da Notarbartolo a Federico, il resto è in trincea. La linea è in esercizio dalle 6:40 alle 20:40, solo nei giorni feriali. La frequenza del servizio è di una corsa ogni 30 minuti nell'area urbana.
passante ferroviario: il cantiere fu aperto il 22 febbraio 2008 con l'intento del raddoppio del binario, dell'interramento di parte della linea e la creazione di 9 nuove fermate: Roccella, Brancaccio residenziale, Guadagna, Palazzo di Giustizia, Lolli, Lazio-Restivo, Belgio, La Malfa, Sferracavallo il termine dei lavori era previsto entro il 2012.[1]
anello ferroviario: i cui lavori prevedono la realizzazione di 4 nuove fermate (Porto, Politeama, Malaspina-Catania, Lazio-Libertà) ed il prolungamento della linea.
Linea D: la linea, una Metropolitana leggera automatica e interamente sotterranea per la lunghezza di 17,6 km da realizzare in due fasi; il primo tratto di 7 km da Svincolo Oreto per, Oreto sud, Oreto nord, Piazza Giulio Cesare, Piazza Borsa, Teatro Massimo, Politeama, Via Archimede, Piazza Alberico Gentili fino alla stazione di Palermo Notarbartolo.
La prima tratta della metropolitana di Catania fu inaugurata il 27 giugno 1999 ed entrò in servizio l'11 luglio dello stesso anno. All'inizio prevista come interramento della linea di attraversamento urbano della Ferrovia Circumetnea in corso di iter progettuale venne riprogettata quale vera e propria metropolitana gestita dalla stessa FCE. La sua costruzione, pur con alcune fasi di rallentamento dei lavori, è proseguita attivando progressivamente altra tratte del servizio urbano ma con lo scopo di estendere il collegamento ai centri pedemontani etnei di Paternò, Piano Tavola e Misterbianco e di raggiungere Librino e l'aeroporto di Fontanarossa.
Dal 2017 è in esercizio la tratta Nesima-Stesicoro; la tratta diramata in superficie a semplice binario Galatea-Porto è temporaneamente chiusa per manutenzione. La rete è dotata di 11 stazioni, di cui 10 interrate. Il tracciato in superficie si sviluppa lungo la zona costiera affiancato ai binari FS della stazione di Catania Centrale, a binario singolo per 1815 m (tra Galatea e Porto).  La metropolitana è servita da elettromotrici Firema.
È in corso di realizzazione il passante ferroviario di Catania del quale è già attivo il tratto urbano tra Cannizzaro, Ognina e Catania centrale mentre è ancora in fase di progetto esecutivo quello tra Catania e Bicocca ( la cui stazione dovrà essere interrata) come del resto tutto il binario RFI della tratta interessata della Messina-Catania con la creazione di 4 ulteriori fermate. È iniziata nel febbraio 2019 la costruzione di una fermata "Fontanarossa" in prossimità dell'aeroporto di Fontanarossa.
Sono in costruzione altre "tratte" della metropolitana: Nesima-Misterbianco e Stesicoro-Palestro ed è in fase progettuale avanzata il prolumgamento fino all'-aeroporto. L'estensione extraurbana Misterbianco-Paternò, lunga 11,5 km e con 7 stazioni da realizzare, è ancora da finanziare.
A Messina, il 15 giugno 2009, entrò in funzione la cosiddetta Metroferrovia per collegare con un servizio ferroviario dedicato, avvalendosi del tracciato a doppio binario della ferrovia Messina-Catania, per complessivi 16 km nel tratto urbano di Messina, il centro della città ai sobborghi meridionali; vennero istituite 11 fermate. Il servizio è gestito da RFI mediante un contratto di servizio e utilizza un elettrotreno Minuetto effettuando a spola corse di andata e ritorno giornaliere.
Il servizio fu sospeso dal 1º ottobre 2009 a causa dell'alluvione di Messina del 2009 e ripristinato dal 27 settembre 2010. Il servizio tuttavia non è cadenzato ed è poco utilizzato.
Tra la fine dell'Ottocento e i primi anni del Novecento, furono realizzate anche in Sicilia alcune linee tranviarie extra-urbane per il collegamento tra le città più grandi e l'hinterland; persero la loro competitività in seguito allo sviluppo del trasporto su strada a partire dagli anni trenta.
Tra queste si ricorda la tranvia Catania-Acireale, che collegava il capoluogo etneo con Acireale seguendo un percorso di 14,3 km che attraversava Aci Castello ed Aci Trezza; aperta nel 1915, fu chiusa nel 1934.
Un'altra linea extra-urbana era la tranvia, di tipo elettrico a funicolare, che si arrampicava sul colle di Monreale a circa 300 m s.l.m.. Aveva una forte valenza turistica per la veduta panoramica durante il tragitto.
A Messina vennero realizzate delle linee tranviarie extra-urbane molto estese con una lunghezza totale di 74 km: la tranvia Messina-Granatari-Barcellona Pozzo di Gotto, che dal capoluogo peloritano andava verso nord, inaugurata nel 1890 e la tranvia Messina-Giampilieri diretta a sud, entrambe promosse da una società a capitale belga.
Altre linee tranviarie furono realizzate per il trasporto minerario nella Sicilia centrale e sud occidentale. Nell'entroterra siciliano nacque la Raddusa-Miniera di Sant'Agostino attestata nella stazione di Raddusa-Agira della ferrovia Catania-Palermo destinata a servire le numerose miniere di zolfo dell'Ennese e la Porto Empedocle-Lucia per quelle dell'agrigentino.
A partire dalla fine degli anni trenta e nel secondo dopoguerra le linee tranviarie siciliane vennero soppresse una dopo l'altra e sostituite da linee di filobus o di autobus.
Alla fine del XX secolo, per rispondere alle esigenze di mobilità della città di Palermo venne studiato un progetto, denominato "Servizio di P. & C.M., per la progettazione e costruzione di 3 linee tramviarie in Palermo"; commissionato dalla Italconsult S.p.A. e da Groupe Scetauroute, subì una revisione nel 1998. Responsabile della revisione e del progetto esecutivo fu l'ingegnere Vinicio Brandani. Il sistema prevedeva tre linee: una dalla zona industriale Roccella alla Stazione Centrale, una dal rione Borgo Nuovo alla stazione ferroviaria Notarbartolo e una dal rione San Giovanni Apostolo (ex Cep) alla stazione Notarbartolo, passando per il viale Regione Siciliana fino allo svincolo di corso Calatafimi. Il progetto prevedeva numerose opere accessorie quali, tre soprapassi pedonali lungo il viale Regione Siciliana, tra piazza Einstein e corso Calatafimi, lavori di sistemazione delle sedi stradali, due depositi per il materiale rotabile con annesse officine, nella zona industriale di Roccella e in via Castellana; i percorsi su corsie "protette" del tutto separate da quelle stradali. I convogli in servizio previsti, 17 bidirezionali da 250 posti (dei quali 62 a sedere), con 6 accessi per lato e dotati di sistemi informativi con display e audio interni. La velocità commerciale era prevista in circa 20 km/h. Lo sviluppo complessivo del sistema di poco superiore ai 15 km, con 40 fermate (quasi ogni 400 metri) aveva un costo complessivo di circa 192 milioni di euro. Era previsto il completamento entro 5 anni dall'avvio del cantiere (ottobre 2006) con le tre linee ultimate approssimativamente con una cadenza di 44, 48 e 52 mesi a partire dalla data di inizio lavori. Il 30 dicembre 2005 l'appalto fu aggiudicato a un'associazione temporanea di imprese composta dal consorzio "Sis" con sede in Torino, le ditte romane "Bombardier Transportation Italy" e "Mosco & Associati", la "Edil Scavi" di Messina, la "Amec Spie Rail" di Milano e le berlinesi, "Seib Ingenieur-Consult", Ingenieurbüro Wosnitza e Knappe" ed "ETC Transport Consultants".
La rete tranviaria di Palermo, costituita da quattro linee tranviarie urbane fu inaugurata il 30 dicembre 2015 con le seguenti linee:
La tranvia di Messina, della lunghezza di 7,7 km, entrò in esercizio a Messina il 3 aprile del 2003 dopo un lungo periodo di gestazione e di costruzione e ad oltre mezzo secolo dalla dismissione della rete urbana precedente la cui ultima linea era stata soppressa nel 1951; per l'espletamento del servizio vennero messi in funzione 15 tram articolati a 5 elementi modello Cityway di Alstom.
I tram effettuano 18 fermate e permettono di raggiungere il Policlinico, il terminale sud degli autobus (al capolinea di Gazzi), il cimitero; attraversano il centro cittadino percorrendo il viale San Martino e la Piazza Cairoli.
Francesco Maggiore Perni, Delle strade ferrate in Sicilia, Palermo, Tipografia Michele Amenta, 1861.
 Nico Molino, La rete FS a scartamento ridotto della Sicilia, Torino, Edizioni Elledi, 1985, ISBN 88-7649-037-X.
 Alessandro Crisafulli, Il sistema ferroviario siciliano e l'inchiesta Borsani-Bonfadini, in Ingegneria ferroviaria, vol. 55, nº 7, 2000,  pp. 461-472.
 Paolo Giuliani e Raffaele Sirolli, L'impegno di RFI nel Mezzogiorno (PDF), in RFI argomenti, vol. 2, nº 4, novembre 2004,  pp. 6-101. URL consultato il 14 maggio 2013.
 Romualdo Giuffrida, Lo Stato e le ferrovie in Sicilia(1860-1895), Caltanissetta, Sciascia Editore, 1967.
 Giuseppe Barone, Le vie del Mezzogiorno, Roma, Donzelli Editore, 2002, ISBN 88-7989-684-9.
 Federico Squarzina, Produzione e commercio dello zolfo in Sicilia nel secolo XIX, ILTE, 1963.
 Antonio Federici, Tuttotreno Tema 14, Lo scartamento ridotto in Italia, Albignasego, Duegi Editrice, 1999.
 Piero Muscolino, Le ferrovie della Sicilia sud-orientale, Ragusa, EdiARGO, 2006, ISBN 88-88659-50-1.
 Enrico Barni, Profili di storia ferroviaria italiana, in Amm. Ferroviaria, 1990.
 Mario Cirillo, Vicende ed evoluzione delle ferrovie italiane, in La tecnica professionale, Roma, CIFI, 1969.
 Marcello Cruciani, Zanotti Roberto, Pubblico e privato nella storia delle ferrovie edizione= 223, in I Treni, Edizioni Etr, 2002.
 Giovanni Coletti, Il passaggio delle ferrovie dall'amministrazione privata all'amministrazione pubblica nel 1905, in La tecnica professionale (Roma, CIFI), 1972.
 Nico Molino, Pautasso Sergio, Le automotrici della prima generazione, Torino, ElleDi, 1983, ISBN 88-7649-016-7.
 Gianfranco Tiberi, Gli investimenti ferroviari:150 anni di altalena, in La tecnica professionale (Roma, CIFI), 1989.
 Felice Ippolito, Amici e Maestri:lo Stato e le ferrovie, Bari, edizioni Dedalo, 1988, ISBN 978-88-220-6076-1.
 Michele D'Addio, Aristide Casucci, Il potenziamento e il nuovo sistema della linea Lentini d.ne-Gela, in La tecnica professionale (Roma, CIFI), 1970.
 Renzo Marini, La nuova ferrovia Caltagirone-Gela, in Ingegneria Ferroviaria (Roma, CIFI), nº 11, 1969.
 Giuseppe Sergi, Nuova ferrovia Caltagirone-Gela, in iTreni (Desenzano, ETR), nº 1, 1980.
 Ogliari Abate, Le linee delle FS a scartamento ridotto a cremagliera in Scilia in Si viaggia anche in dentiera, Milano, Arcipelago edizioni, 2008.
 Peter Michael Kalla-Bishop, Mediterranean island railways, Newton Abbott, David & Charles, 1970, ISBN 0-7153-4761-6. ISBN 978-0-7153-4761-4
 Francesco Ogliari, Dilettoso viaggio, in Storia dei trasporti italiani (Milano, Cavallotti), 31-33, 1977.
 Salvatore Amoroso Sergio Cannarozzo, Le ferrovie in Sicilia, Palermo, Università degli Studi di Palermo. Facoltà di Ingegneria. Istituto di trasporti, 1979.
 Salvatore Amoroso Sergio Cannarozzo, Le ferrovie in Sicilia. Analisi economica del traffico viaggiatori e merci, Palermo, Università degli Studi di Palermo. Facoltà di Ingegneria. Istituto di trasporti, 1984.
 Salvatore Amoroso Ettore Caliri, La linea di Vallelunga. La tormentata genesi del collegamento ferroviario fra Palermo e Catania, Palermo, Aracne, 1986.
 Giuseppe Tesoriere, Viabilità antica in Sicilia. Dalla colonizzazione greca all'unificazione (1860), Palermo, Zedi Italia, 1994.
 Massimo Inzerilli, Ferrovie siciliane in abbandono, in iTreni, n. 356, febbraio 2013, pp. 20-26, Salò, ETR, 2013.
 Giulio Romano Vittorio Formigari, 123 anni di tram a Messina, Cortona, Calosci, 2001. ISBN 88-7785-175-9.
 Navi FS - Le navi traghetto delle Ferrovie dello Stato, su navifs.it. URL consultato il 18 giugno 2019 (archiviato dall'url originale il 18 gennaio 2019).
 Foto, video e news delle ferrovie della Sicilia, su ferroviedellasiciliasudest.it.
 Dal sito della Regione Siciliana, dati e statistiche sulle ferrovie in Sicilia (PDF), su regione.sicilia.it.
 Mappa delle Ferrovie Siciliane elettrificate ed a doppio binario (JPG), su rfi.it.
 Associazione Ferrovie Siciliane - AFS (Messina), storia, immagini e notizie di treni e traghetti ferroviari italiani, su a-f-s.it.
Retrospective II è una raccolta della rock band canadese Rush pubblicata il 3 giugno 1997; lo stesso giorno uscirono in versione remaster gli album del trio da Moving Pictures ad Hold Your Fire. La compilation non ebbe un gran successo di vendite visto che non riuscì ad entrare nella Billboard Top 200, avendo venduto nella prima settimana d'uscita solamente 3717 copie. Questo disco è stato ristampato come CD 2 della compilation Gold del 2006.

Il reziario (lat. retiarius, pl. retiarii, letteralmente "l'uomo con la rete" o "il combattente con la rete"), era una delle classi gladiatorie dell'antica Roma; combatteva con un equipaggiamento simile a quello utilizzato dai pescatori, una rete munita di pesi per avvolgere l'avversario, un tridente (la fuscina) ed un pugnale (il pugio). Lottava con un'armatura leggera, proteggendosi il braccio con una lorica manica e la spalla con un parabraccio (il galerus) e indossava un indumento di lino (il subligaculum), un sospensorio fissato alla vita mediante un ampio cinturone (il balteus). Non portava alcuna protezione alla testa, né calzature.
Il reziario apparve per la prima volta nell'arena nel I secolo e divenne in seguito un'attrazione abituale dei giochi gladiatorii. Nell'arena si confrontava di solito con il secutor, un gladiatore pesantemente armato. Agile e veloce, il reziario adottava uno stile di combattimento elusivo, tendente a sfuggire agli attacchi dell'avversario, ma pronto in realtà a cogliere ogni opportunità di colpire. Questa tattica, detestata dagli spettatori, che consideravano più nobile lo scambio diretto di colpi, unita ad una percezione di effeminatezza trasmessa dalla sua figura quasi nuda, lo collocavano ad un livello basso e disonorato della gerarchia gladiatoria. D'altra parte, il fatto che gli spettatori potessero osservare i volti di questi lottatori portò gradualmente a umanizzarli e accrescerne la popolarità, tanto che il reziario divenne il tipo di gladiatore più famoso. In effetti, nell'arte romana e nei graffiti venuti alla luce si ritrovano riferimenti comprovanti che, al contrario di quanto si sa da altre fonti informative, questi gladiatori finirono per godere di buona reputazione, sia come combattenti che come amanti.
Fino al I secolo non ci sono testimonianze né dati, nell'arte e nella letteratura romana, della presenza in un'arena del reziario; ad esempio, questo tipo di gladiatore non compare nei rilievi con motivi gladiatorii, provenienti da Pompei e da Chieti, che risalgono al I secolo, sebbene vi siano testimonianze della loro esistenza nei graffiti e nei vari manufatti della stessa epoca rinvenuti tra le rovine di Pompei.
L'aspetto del reziario richiamava in modo evidente quello di un pescatore, del quale riprendeva anche l'armamento e la tecnica di combattimento. Il suo confronto più abituale era quello contro il secutor (l'inseguitore), un gladiatore pesantemente armato e quindi dalla mobilità assai limitata; i combattimenti tra reziari e secutores si diffusero, presumibilmente nella seconda metà del I secolo, parallelamente al diffondersi di queste due classi gladiatorie e degli spettacoli, i munera, divenendone un'attrazione abituale fino alla loro progressiva scomparsa. Il loro confronto finì per costituire, al pari di quello tra mirmillone e trace, una delle contrapposizioni classiche dei munera, nelle quali il combattimento tra gladiatori diversamente armati veniva bilanciato dotando il gladiatore che disponeva di maggiori possibilità di offesa di minori capacità difensive.
Per quanto riguarda la simbologia, il reziario rappresentava l'acqua in continuo movimento che si confrontava col fuoco del secutor, più statico, ma dotato della forza irresistibile della fiamma. Il loro confronto simboleggiava anche quello tra l'uomo e la natura (in questo caso quello tra il pescatore e la sua preda), dato che il reziario, dalle sembianze di un pescatore, combatteva contro il secutor il cui elmo chiuso, liscio e privo di visiera assomigliava alla testa di un pesce. Già in precedenza i mirmilloni portavano raffigurata sopra l'elmo l'immagine di un pesce (la murma); i secutores, con la loro armatura squamata, ne furono una evoluzione.
Un altro tipo di gladiatore, il laquearius, era molto simile al reziario, ma combatteva con un lazo, il laqueus, al posto della rete.
I gladiatori dell'antica Roma si potevano classificare in base al tipo di armamento che indossavano, che ricalcava il modello dei soldati di fanteria. Quasi tutte le categorie dei gladiatori si rifacevano ai militari armati dei rispettivi eserciti ma il reziario, che usava una rete ed un tridente e richiamava con la sua immagine Nettuno, dio del mare, costituiva un'eccezione a questa regola, così come le naumachie, le uniche battaglie gladiatorie che si svolgevano in un contesto acquatico, rappresentavano un'eccezione nell'ambito dei munera.
Gli elmi, insieme alle armature, servivano a mascherare i tratti distintivi dei lottatori, affinché tanto al pubblico quanto ai gladiatori stessi venissero celate le rispettive identità, il che facilitava il confronto nell'arena nei duelli mortali contro delle persone con le quali si viveva e ci si allenava tutti i giorni. Malgrado ciò, al reziario non era consentito portare alcuna protezione alla testa, e combatteva con il viso completamente scoperto.
Il reziario doveva compensare la sua scarsa protezione con la velocità e l'agilità; mantenendosi a distanza dal suo avversario, adottava uno stile di combattimento apparentemente sfuggente finalizzato ad eluderne gli assalti, ma pronto a contrattaccare sfruttando ogni breccia che si aprisse nella sua guardia. L'impiego di tattiche tanto rinunciatarie appariva quasi oltraggioso agli occhi degli spettatori, che apprezzavano maggiormente lo scontro diretto tra i contendenti.
La leggerezza dell'armatura e delle sue armi rappresentavano poi un ulteriore svantaggio. Di fatto, quanto più rimaneva scoperta ed indifesa la pelle di un gladiatore, tanto più basso era considerato il suo rango e tanto maggiore la percezione di effeminatezza da parte del pubblico. Tutto ciò valeva maggiormente nel caso del reziario poiché la rete, piuttosto ingombrante, era di per sé considerata un simbolo muliebre, il che lo collocava al livello più basso, reietto e meno virile di tutte le categorie gladiatorie e finiva per alienargli ancor più il favore del pubblico. Durante gli spettacoli l'imperatore Claudio ordinava la sistematica condanna a morte di tutti i reziari sconfitti in combattimento; il loro volto scoperto, privo di elmo protettivo, trasmetteva agli spettatori compiaciuti le loro espressioni di agonia:
In conseguenza della loro posizione gerarchica i reziari erano costretti a vivere in baracche del tutto disagevoli e alcuni di loro, cercando di innalzare il proprio rango, si allenavano come sanniti, un'altra classe di gladiatori.
Esistono molti passaggi delle opere di Giovenale, di Seneca e di Svetonio che raccontano dell'esistenza di reziari che lottavano indossando una tunica, conosciuti come retiarii tunicati, e che si ritiene costituissero un sottogruppo di lottatori di basso rango, persino più infimo di quello del reziario stesso.
Questo testo suggerisce che i reziari che indossavano una tunica e si allenavano sotto una stretta disciplina, con restrizioni specifiche, erano chiamati a svolgere una funzione diversa nei giochi gladiatorii. Seneca menziona nella sua opera Naturales quaestiones l'esistenza di certi uomini effeminati che si allenavano nella scuola dei gladiatori e che potrebbero corrispondere a quei retiarii tunicati di cui parla Giovenale:
Il destino del gruppo di reziari di cui parla Svetonio resta sconosciuto, però l'aneddoto riporta l'attenzione sul fatto che non si trattava di una competizione abituale, giacché i veri gladiatori non si arrendevano tanto facilmente. Piuttosto, è possibile che questi reziari tunicati abbiano rappresentato un qualche tipo di spettacolo comico inserito all'interno del programma dei combattimenti tra gladiatori.
La seconda Satira di Giovenale, nella quale il poeta fa una critica dell'immoralità che si percepiva nella società romana, presenta un discendente della famiglia dei Gracchi che viene descritto come omosessuale e sposato (letteralmente Giovenale lo definisce "sposa", al femminile) a un suonatore di corno:
Gracco finisce per apparire nell'ottava satira di Giovenale come il peggior esempio di nobile romano che si sia rovinato con le sue mani per le sue apparizioni in spettacoli pubblici e di intrattenimento popolare:
Il passaggio è stato molto dibattuto dai critici, però sembra evidente che Gracco inizia la lotta come un reziario tradizionale indossando il solo subligaculum e che, quando il combattimento volge a suo sfavore, indossa quella tunica che gli consente di reclamare la clemenza spettante ad un retiario tunicato. Il cambio di abbigliamento sembra trasformare un combattimento serio in uno comico e anche la parrucca (la spira) concorre ad accentuare le fattezze femminili di Gracco, disonorando il suo avversario costretto a partecipare ad una farsa. È piuttosto inusuale trovare un gladiatore così descritto in una satira, visto che questi lottatori sono soliti assumere il ruolo di "uomini brutali, mascolini e di successo con le donne sia delle classi alte che basse (sebbene soprattutto fra queste ultime, poco istruite e non troppo intelligenti)". Al contrario, il reziario tunicato della satira rappresenta una figura canzonatoria del gladiatore, dalla sessualità equivoca, generalmente vestito in costumi di qualunque foggia, ma più abitualmente da donna, e opposto ad un secutor o a un mirmillone in una parodia del combattimento gladiatorio.
D'altra parte, malgrado il loro rango inferiore, i reziari divennero sempre più popolari durante il periodo del Principato. Il fatto che gli spettatori ne potessero osservare i volti scoperti finì per umanizzarli ed accrescerne così la popolarità, tanto che nella cultura popolare contemporanea l'immagine più frequentemente associata agli antichi gladiatori è proprio quella del reziario, la classe gladiatoria più famosa, che rimase un'attrazione abituale dei giochi fino alla loro scomparsa.
Esistono testimonianze che il reziario potesse arrivare ad essere un combattente di successo. In una lapide rinvenuta a Nemausus, l'odierna Nîmes, nella Gallia Narbonense, si legge:
Tuttavia, è anche certo che normalmente i gladiatori erano soliti ingigantire i propri successi, ed in tale senso un graffito di Pompei mostra un reziario chiamato Antigonus che si vanta di aver vinto l'incredibile cifra di 2.112 combattimenti, e che affronta un certo Superbus che ne aveva vinto uno soltanto.
I gladiatori esercitavano sulle donne, anche di classi sociali elevate, una forte attrazione sessuale e ciò valeva anche per i reziari. Tra le rovine di Pompei sono venuti alla luce parti di graffiti nei quali si fa riferimento ad un reziario chiamato Crescens (o Cresces):
Ma la grazia e la leggerezza del reziario, combinate con un corpo sostanzialmente nudo ed il volto scoperto, suggerivano una figura particolarmente lasciva. Molti reziari potrebbero aver ostentato la propria scioltezza e la propria leggiadria nell'arena, apprezzate ed approvate da una parte del pubblico. Gli stessi nomi assunti da questi gladiatori sembravano confermarne l'effeminatezza: da Thelonicus (dal greco θηλύνη, appunto effeminato), a Xustos (dal greco ξυστός, glabro o imberbe, aggettivi che evocano levigatezza della pelle e mancanza di peli, attribuite ai giovinetti effeminati) a Draukos (dal latino draucus, ovvero l'oggetto passivo, e quindi tutt'altro che virile, del desiderio sessuale).
Nell'arte romana i reziari appaiono con la stessa frequenza di altri tipi di gladiatori. Un mosaico rinvenuto nel 2007 nelle Terme della Villa dei Quintili mostra un reziario chiamato Montanus; il fatto stesso che appaia il suo nome dimostra che era un gladiatore famoso. Il mosaico risale circa all'anno 130, quando la famiglia Quintili fece costruire questa residenza di campagna.
Il reziario è la categoria gladiatoria (armaturae) più facilmente identificabile dal suo armamento: un parabraccio (lorica manica), uno scudo posto a protezione della spalla (galerus), una rete di forma circolare munita di pesi per avvolgere l'avversario (retis), un tridente (fuscina) ed un pugnale a lama larga (pugio). Tecnicamente si poteva perfino dire che il reziario non fosse un gladiatore nel senso letterale della parola, visto che non lottava con quella spada (il gladius) che dà il nome al gladiatore.
Le sue armi e la sua armatura potevano essere decorate. Esistono testimonianze archeologiche di questo fatto, come un pugnale decorato esposto al Museo archeologico nazionale di Napoli. Altri reperti sono stati rinvenuti nel sito archeologico di Pompei. Durante gli scavi tra le baracche dei gladiatori gli archeologi hanno riportato alla luce tre galeri recanti delle iscrizioni. Su uno sono riportate le immagini di un'ancora, di un timone, di un granchio e di un delfino in movimento attorno ad un tridente; un altro raffigura un disegno di Cupido e la testa di Ercole e nel terzo c'è il disegno di un'arma e l'iscrizione RET/SECUND, ovvero  Reziario di secondo grado. Le loro dimensioni variano tra 30 e 35 cm sia in lunghezza che in larghezza, mentre il loro peso è compreso tra 1,1 e 1,2 kg.
Sebbene la rete (lat. retis, pl. retia, termine da cui deriva il suo nome latino retiarius) fosse l'arma più classica di questo tipo di gladiatore, non esistono molte rappresentazioni di questo tipo di arma. È possibile che il combattimento con l'impiego della rete si sia sviluppato in qualche momento dell'antichità, però esperimenti recenti ed i paragoni con le reti odierne, progettate per pescare, possono suggerirci solamente alcuni spunti su come si fabbricasse una rete per questi gladiatori. I dati risultanti ci fanno supporre che questa rete si intessesse in forma circolare, con una maglia di tre metri di diametro e con dei pesi di piombo disposti lungo tutto il bordo. Una corda correva lungo tutto il perimetro della maglia, le estremità della quale venivano legate ai polsi del gladiatore. Trattandosi di un'arma che veniva lanciata, la rete prendeva talvolta il nome di iaculum.
La seconda e più potente arma utilizzata dal reziario era un tridente di ferro o di bronzo chiamato fuscina, fascina o anche, in alcuni casi, tridens e la cui altezza era equivalente a quella di un uomo. Un cranio rinvenuto in un cimitero di gladiatori a Efeso (in Turchia) mostrava fori d'entrata causati da un attacco con tridente. Le ferite distavano 5 cm una dall'altra e corrispondono ad un reperto di un tridente di bronzo rinvenuto nel porto di Efeso nel 1989, i cui rebbi erano lunghi 21,6 cm.
Inoltre, in una lapide rinvenuta in Romania appare l'immagine di un reziario dotato, oltre al suo tridente, di un'arma a quattro punte. Nel cimitero di gladiatori di Efeso è stato trovato anche un femore che mostrava ferite compatibili con un'arma come questa.
L'ultima risorsa del reziario, nel caso che oltre alla rete gli fosse venuto a mancare anche il tridente, era un pugnale, il pugio, dalla lama larga e piatta; di esso, in genere, si avvaleva il reziario quando la vicinanza dell'avversario imponeva, al termine della lotta, il combattimento corpo a corpo, come appare nel mosaico del gladiatore o in quello di Zliten.
Il reziario portava un'armatura minima e, al contrario di altri tipi di gladiatori, non portava né l'elmo, né lo scudo e neppure gli schinieri. Indossava una manica sul braccio sinistro anziché sul destro, e questo gli consentiva un movimento più fluido quando doveva lanciare la rete con la mano destra.
Unita all'estremità superiore della manica indossava una protezione di bronzo o di cuoio che gli copriva la spalla e che veniva detta galerus (o spongia). Questa protezione si estendeva parzialmente al di sotto della spalla mentre in alto era ricurva verso l'esterno, lasciando così libertà di movimento alla testa del gladiatore. Il galerus proteggeva la testa, la faccia e la parte superiore del braccio, sempre che il reziario avesse l'accortezza di mantenere il lato sinistro di fronte al proprio avversario. La sua conformazione permetteva al lottatore di tenervi riparata dietro la testa, e la sua curvatura facilitava la deviazione verso il basso dei colpi che l'avversario portava dall'alto.
Molti anni dopo, nell'Impero romano d'oriente, alcuni reziari indossarono, in luogo del galerus, la lorica hamata, una maglia che copriva le spalle e la parte superiore del torso. Nell'Impero romano d'occidente, invece, lo stile della dotazione del reziario rimase abbastanza inalterato.
In aggiunta all'equipaggiamento descritto, il reziario indossava un indumento di lino (il subligaculum), che lo copriva dalla cintola fino alla coscia, una sorta di perizoma fissato alla vita mediante un ampio cinturone (il balteus) e un gambale o, come dimostrano alcune immagini, una tunica corta, leggermente imbottita, che lasciava scoperta la spalla destra. Alcune varianti del suo abbigliamento includevano delle protezioni per le gambe e per le caviglie, una fascia per i capelli e qualche segno distintivo. Il reziario lottava generalmente scalzo. Nel suo complesso, la sua armatura pesava tra i 7 e gli 8 kg, e questo lo rendeva il più leggero di tutti i tipi di gladiatori.
Il reziario si vedeva tradizionalmente opposto al secutor o, più raramente, al mirmillone o allo scissor. Malgrado la notevole differenza tra il reziario seminudo e il suo avversario, pesantemente armato, le moderne ricostruzioni storiche dimostrano che il reziario non si trovasse svantaggiato di fronte al nemico. La sua mancanza di un'armatura pesante presupponeva che fosse capace di mettere a frutto la propria velocità e la propria abilità nello schivare gli attacchi. Per di più, disponeva anche di tre diverse armi di offesa, mentre il suo avversario generalmente poteva avvalersi di un'arma sola.
Il reziario doveva evitare a tutti i costi il confronto ravvicinato, mantenendosi a distanza dal secutor e aspettando una breccia nella sua guardia per trafiggerlo col suo tridente o per lanciare la rete. Il termine secutor significa 'inseguitore', poiché questo tipo di gladiatore incalzava costantemente il reziario per chiudere la distanza ed impedirgli l'uso del tridente o della rete. Era anche conosciuto come contrareziario (lat. contraretiarius), nel senso che costituiva la classe gladiatoria che solitamente si contrapponeva al reziario.
La strategia del secutor era di rimanere dietro la protezione che gli offriva lo scudo e di obbligare l'avversario al combattimento corpo a corpo, così da poterlo attaccare con la sua spada corta. Nei combattimenti ravvicinati il reziario disponeva soltanto di un paraspalla (il galerus), la cui forma gli garantiva protezione, purché avesse mantenuto la testa abbassata dietro questo scudo per ripararvisi, mentre il secutor indossava un elmo che se da un lato lo proteggeva dagli attacchi, ne limitava dall'altro in buona misura la visuale e la percezione uditiva, rendendone anche difficoltosa la respirazione.
Le armi del secutor arrivavano a pesare tra i 15 e i 18 kg., il che costituiva un notevole svantaggio per questo gladiatore, dato che una lotta prolungata lo avrebbe sfavorito in quanto si sarebbe progressivamente sfinito a causa dello sforzo. Per questo motivo una delle tattiche del reziario era di portare continui colpi di disturbo sullo scudo del secutor (la parte più pesante del suo armamento), sfiancandolo sempre più ad ogni attacco fino a che il suo avversario, esausto, finiva per disfarsene.
D'altro canto la rete del reziario si poteva ritenere un'arma piuttosto efficace in mano ad abili combattenti. Il primo obiettivo del reziario quando utilizzava quest'arma era di catturare il nemico e, in questo senso, un vaso rinvenuto a Rheinzabern, una cittadina tedesca della Renania-Palatinato, conservato nel locale Museo, ci fornisce una dimostrazione della tecnica di lancio: il reziario manteneva la rete ripiegata nella mano destra e la scagliava improvvisamente e furtivamente contro l'avversario.
Il reziario manteneva il tridente ed il pugio nella mano sinistra con l'accortezza di tenere le punte del tridente rivolte verso il basso, per evitare che rimanessero impigliate nella rete. Se il lancio mancava l'obiettivo, il reziario usava la corda che teneva attaccata al polso per recuperare la rete, mentre se aveva avuto successo la tirava per chiudere la rete sopra al suo avversario cercando d'immobilizzarlo o di fargli perdere l'equilibrio.
Un lancio efficace della rete poteva far sì che la battaglia si decidesse repentinamente in favore del reziario, sebbene non andasse sempre così. Ad es., nella parte inferiore di un mosaico conservato nel Museo Archeologico Nazionale di Spagna, a Madrid, è raffigurato il reziario chiamato Kalendio mentre cattura il secutor Astyanax con la sua rete. Tuttavia, nell'immagine superiore, al termine del combattimento, lo stesso Kalendio appare ferito e steso al suolo, nell'atto di sollevare il pugio in segno di resa. L'iscrizione riferita a Kalendio riporta accanto al nome l'inconfondibile simbolo Ø, iniziale della parola greca θανώς (morto), che indica la morte del gladiatore al termine del combattimento.
La rete poteva peraltro essere utilizzata anche per altri scopi, come disarmare l'avversario o strappargli lo scudo di mano, ponendolo così in una situazione di considerevole svantaggio. Altri accorgimenti del reziario potevano consistere nell'utilizzare la rete come una frusta per attaccare gli occhi del secutor, limitandone o inibendone la percezione visiva, o nel lanciargliela tra le gambe per farlo inciampare e cadere. 
Quando falliva con la rete, il reziario era di solito costretto ad abbandonarla per cercare di utilizzare le altre armi, anche se a volte poteva cercare di raccoglierla per tentare una seconda volta. Naturalmente il secutor era quasi sempre preparato alle tattiche del reziario nell'uso della rete; egli tentava di intercettarne il lancio afferrandosi all'arma, cercando a sua volta di fargli perdere l'equilibrio tirandola. Prima che ciò accadesse il reziario poteva liberarsene tagliando col pugnale la corda che l'assicurava al suo polso, sebbene ciò implicasse la probabile perdita della rete viste le ridottissime possibilità di recuperarla.
Sono state formulate varie ipotesi riguardo alla frequenza con la quale il reziario utilizzava la sua rete. Le immagini oggi esistenti riguardanti questo tipo di gladiatore lo mostrano raramente mentre la utilizza, sebbene sia da essa che prende il suo nome, mentre quando Giovenale nelle sue satire si riferisce a questo gladiatore lo identifica come il combattente della rete. È anche possibile che la difformità tra una fonte e l'altra dipenda da una qualche "licenza artistica” dei pittori e degli scultori che hanno realizzato le immagini giunte fino ai giorni nostri. È certo che altri gladiatori sono stati rappresentati in taluni frangenti privi delle loro armi, sebbene dalla loro postura si possa supporre che in qualche momento della lotta le tenessero in mano. Va anche considerato che la rete è un'arma piuttosto difficile da rappresentare; è possibile che la sua assenza nelle raffigurazioni dei reziari volesse semplicemente suggerire che il gladiatore avesse già perso l'arma durante il confronto. Un'altra possibilità è che, banalmente, alcuni reziari non utilizzassero la rete.
Probabilmente, nella maggior parte degli scontri, il reziario concludeva il combattimento disponendo unicamente del tridente e del pugnale, trovandosi così in una situazione svantaggiosa di fronte al secutor. In questi casi, il tridente era la sua arma principale poiché la sua lunghezza gli permetteva di mantenere a distanza il suo rivale. Si trattava di un'arma potente, capace di infliggere danni in qualunque parte del corpo che non fosse adeguatamente protetta. Il reziario afferrava l'arma con entrambe le mani, tenendo quella sinistra più prossima alle punte, mentre con la destra impugnava l'estremità del manico. In tal modo poteva attaccare il secutor sferrando con violenza i colpi verso il basso, direttamente alle gambe prive di protezione, o contro il suo elmo, cercando di attraversarne una delle fessure oculari. In effetti, utilizzato con ambedue le mani, il tridente può infliggere colpi molto violenti al nemico.
Il tridente, di per sé, non era abbastanza resistente da trapassare il metallo, sebbene ad Efeso, in Turchia, sia venuto alla luce un teschio, risalente al III-IV secolo, che mostra come una ferita prodotta con un tridente nella testa scoperta di un rivale potesse risultare fatale. L'elmo del secutor era arrotondato e privo di sporgenze per evitare di rimanere impigliato nella rete o agganciato dalle punte del tridente, ma se veniva attaccato questo combattente era obbligato a proteggersi dai colpi diretti riparandosi dietro lo scudo, il che ne riduceva il campo visivo, permettendo al reziario di ritornare in vantaggio grazie alla sua velocità. Se il secutor attaccava con la sua spada, il reziario ribatteva il colpo parandolo con le punte del suo tridente e cercando di disarmare l'avversario. Da parte sua, il gladiatore più pesante tentava di bloccare il tridente col suo scudo, cercando di costringere il reziario a perderlo in uno degli assalti.
In un rilievo giuntoci da Tomis, sito archeologico nelle vicinanze dell'odierna Costanza, in Romania (Impero Romano d'Oriente), è rappresentato lo scontro tra un reziario ed uno scissor, un gladiatore molto simile al secutor che indossava, in luogo dello scudo, un braccio falso di forma tubolare o a tronco di cono. Questo armamento si innestava sopra il braccio sinistro e terminava con una lama affilata a forma di mezzaluna, che presumibilmente veniva usata per agganciare il tridente o per tagliare la rete e togliersela poi di dosso. È probabile che gli scissores che riuscivano a disarmare i reziari loro rivali avrebbero poi fatto cadere a terra questo armamento (come mostrato nel rilievo di Tomis) e avrebbero continuato la lotta con la sola spada.
Il reziario manteneva il pugnale nella sua mano sinistra. Questo gladiatore poteva utilizzarlo per liberarsi della rete se fosse stato necessario disfarsene (sia perché l'aveva afferrata il secutor, sia perché si era agganciata nel suo tridente). Poteva anche lottare tenendo il tridente in una mano e il pugnale nell'altra, ma questo avrebbe annullato il presunto vantaggio di disporre di un'arma più lunga per proteggersi di fronte al nemico.
Il pugnale fungeva anche da ultima risorsa nel caso che il reziario avesse perso tanto la rete quanto il tridente. In tal caso e solo avvalendosi dell'elemento sorpresa che gli avrebbe potuto permettere di far cadere il secutor al suolo, poteva sferrare il suo attacco col pugnale, riuscendo così a trasformare la lotta in un vero combattimento corpo a corpo, probabilmente con i pugnali. Se, al termine del combattimento, il reziario riceveva l'ordine di uccidere il suo rivale, utilizzava il suo pugnale per trafiggerlo o per tagliargli la gola.
In alcuni combattimenti, il reziario affrontava contemporaneamente due secutores. In quel caso si andava a collocare su di un ponte o su di una piattaforma provvista di scale e disponeva di un mucchio di pietre di medie dimensioni che poteva scagliare contro i suoi avversari per mantenerli a distanza. In questa variante del combattimento il reziario prendeva il nome di pontarius. È possibile che questa piattaforma (chiamata pons, lat. ponte), venisse costruita sull'acqua. 
Questo tipo di situazioni erano rare, e si trattava di una delle poche eccezioni al tipico combattimento, il confronto tra due gladiatori, che poteva anche aver luogo contemporaneamente a quello di altre coppie (gladiatorum paria).
(LA) Decimo Giunio Giovenale, Satire, Libro III, Satira VIII (Contro i nobili).
(LA) Aulo Persio Flacco, Satire, Satira IV (Conosci e correggi te stesso prima degli altri).
(LA) Gaio Svetonio Tranquillo, Vite dei Cesari: Gaius Caligula, Libro IV, Milano, Garzanti, 2002, ISBN 88-11-58187-7.
(LA) Gaio Svetonio Tranquillo, L'imperatore Claudio (Vite dei Cesari. Libro 5º), Milano, Marsilio, 1999, ISBN 88-317-7116-7.
Domenico Augenti, Spettacoli del Colosseo nelle cronache degli antichi, L'Erma di Bretschneider, 2001, ISBN 88-8265-110-X.
 Marco Buonocore, Epigrafia anfiteatrale dell'Occidente romano. Vol. 3: Regiones Italiae II-V. Sicilia, Sardinia et Corsica, Quasar, 1992, ISBN 88-7140-050-X.
 Maria Letizia Caldelli, Cinzia Vismara, Epigrafia anfiteatrale dell'Occidente romano. Vol. 5: Alpes Maritimae, Gallia Narbonensis, Tres Galliae, Germaniae, Britannia, Quasar, 2001, ISBN 88-7140-191-3.
 Maurizio Fora, Epigrafia anfiteatrale dell'Occidente romano. Vol. 4: Regio Italiae I. Latium, Quasar, 1996, ISBN 88-7140-090-9.
 Maurizio Fora, I munera gladiatoria in Italia, Napoli, Jovene, 1996, ISBN 88-243-1176-8.
 Gianluca Gregori, Epigrafia anfiteatrale dell'Occidente romano. Vol. 2: Regiones Italiae VI-XI, Quasar, 1989, ISBN 88-7140-007-0.
 Federica Guidi, Morte nell'arena: storia e leggenda dei gladiatori, Mondadori, 2006, ISBN 88-04-55132-1.
 Luciana Jacobelli, Gladiatori a Pompei, Roma, L'Erma di Bretschneider, 2003, ISBN 88-8265-215-7.
 Fik Meijer, Un giorno al Colosseo (il mondo dei gladiatori), Laterza, 2006, ISBN 88-420-8158-2.
 Silvia Orlandi, Epigrafia anfiteatrale dell'Occidente romano. Vol. 6: Roma. Anfiteatri e strutture annesse, Quasar, 2004, ISBN 88-7140-265-0.
 Fabrizio Paolucci, Gladiatori - I dannati dello spettacolo, Roma, Giunti, 2006, ISBN 88-09-04039-2.
 Antonio Varone, L'erotismo a Pompei, L'Erma di Bretschneider, 2000, ISBN 88-8265-055-3.
Dizionario Larousse della civiltà romana, Gremese editore, 2001, ISBN 88-8440-106-2
(EN) Roland Auguet, Cruelty and Civilization: The Roman Games, London, Routledge, 1994, ISBN 0-415-10452-1.
(EN) Alan Baker, The Gladiator: The Secret History of Rome's Warrior Slaves, Da Capo Press, 2002, ISBN 0-306-81185-5.
(EN) Susanna Morton Braund, Satires: Book I, Cambridge University Press, 1996, ISBN 0-521-35667-9.
(EN) Susanna Morton Braund, Juvenal and Persius, Harvard University Press, 2004, ISBN 0-674-99612-7.
(EN) Steven M. Cerutti, L. Richardson Jr., The Retiarius Tunicatus of Suetonius, Juvenal, and Petronius, The American Journal of Philology, Vol. 110, n. 4, 1989.
(EN) Peter Connolly, Hazel Dodge, The Ancient Life: Life in Classical Athens and Rome, Oxford University Press, 1997, ISBN 0-19-521582-6.
(EN) Anne Duncan, Performance and Identity in the Classical World, New York, Cambridge University Press, 2006, ISBN 0-521-85282-X.
(EN) Jonathan Edmondson, Alison Keith, Roman dress and the fabrics of roman culture, University of Toronto Press, 2008, ISBN 0-8020-9319-1.
(EN) Catherine Edwards, Unspeakable Professions: Public Performance and Prostitution in Ancient Rome, Roman Sexualities, Princeton, Princeton University Press, 1997, ISBN 0-691-01178-8.
(EN) Alison Futrell, The Roman Games, Blackwell Publishing, Malden, 2006, ISBN 1-4051-1568-8.
(EN) Michael Grant, Gladiators, Barnes & Noble Books, 1995, ISBN 1-56619-958-1.
(EN) Marcus Junkelmann, Familia Gladiatoria: The Heroes of the Amphitheatre, Gladiators and Caesars: The Power of Spectacle in Ancient Rome, University of California Press, 2000, ISBN 0-520-22798-0.
(EN) Susanna Shadrake, The World of the Gladiator, Tempus Publishing, 2005, ISBN 0-7524-3442-X.
(DE) Christine Walde, Lucan im 21 jahrhundert, München/Leipzig, K.G. Saur, 2005, ISBN 3-598-73026-8.
(EN) Allen M. Ward, Gladiator in Historical Perspective, in Martin M. Vinkler (a cura di), Gladiator: Film and History, Malden, Blackwell Publishing, 2004, ISBN 1-4051-1042-2.
(EN) Thomas Wiedemann, Emperors and Gladiators, Abingdon, Routledge, 1995, ISBN 0-415-12164-7.
(EN) Stephen Wisdom, Angus McBride, Gladiators: 100 BC–AD 200, Oxford, Osprey Publishing Ltd., 2001, ISBN 1-84176-299-7.
(EN) Amy Zoll, Gladiatrix: The True Story of History's Unknown Woman Warrior, London, Berkley Boulevard Books, 2002, ISBN 0-425-18610-5.

Vengono fondati dal chitarrista e cantante Daniel Deleon, già famoso nella scena psychobilly, con l'inconfondibile trucco mezzo cranio che viene applicato in quasi tutte le presentazioni della band, ed è venuto per diventare il logo Rezurex.
Il loro primo singolo, Dia de los muertos, è stato pubblicato nel 2004, nella compilation Give 'Em The Boot IV per la casa discografica Hellcat Records.
I loro testi e la loro musica sono influenzati dai grandi gruppi del Punk rock, Rockabilly e Psychobilly come Misfits, Demented Are Go, Stray Cats.
Essendo Daniel molto fedele alle sue origini messicane, segue la tradizione di rendere omaggio ai film horror classici.

Riccardo Gabriele Patrese (Padova, 17 aprile 1954) è un ex pilota automobilistico italiano.
Campione del mondo con i kart, campione italiano ed europeo di Formula 3, ha corso in Formula 1 dal 1977 al 1993 disputando 256 Gran Premi, record rimasto imbattuto per quindici anni, vincendone sei. Dopo un primo lungo periodo, caratterizzato più da delusioni che successi al volante di Shadow, Arrows, Brabham e Alfa Romeo, approda alla Williams, con cui disputa le sue stagioni migliori, in particolare il 1989, 1990 e 1991, prima di concludere la carriera con la Benetton dopo 17 stagioni. È stato anche un valido pilota nel Campionato del mondo sportprototipi al volante delle vetture Lancia, vincendo otto prove e sfiorando la conquista del titolo mondiale nel 1982. Per sei volte, nel 1980 e dal 1989 al 1993, è stato Campione italiano assoluto di velocità.
Dotato di una guida molto aggressiva, era considerato da vari piloti arrogante e non era molto amato all'interno del Circus, venendo spesso attaccato dall'inglese James Hunt. Nonostante le critiche, ha instaurato buoni rapporti con molti piloti, in particolare Michele Alboreto, Eddie Cheever, Elio De Angelis, Andrea De Cesaris, Thierry Boutsen e Nigel Mansell.
Riccardo Patrese nasce il 17 aprile 1954 a Padova, dove trascorre l'infanzia in modo sereno e senza difficoltà economiche; il padre Mario era un commerciante di generi alimentari, la madre Elena Zorzati insegnava lettere alle scuole medie, mentre il fratello Alberto diventerà ingegnere meccanico all'Alfa Romeo.
Dopo il diploma al liceo scientifico si iscrive alla facoltà di scienze politiche che frequenta per alcuni anni, ma senza arrivare alla laurea. Pratica a livello agonistico sci e soprattutto nuoto: specialista dello stile libero, gareggia per la Rari Nantes Patavium 1905 con la futura campionessa del mondo Novella Calligaris e lo sfortunato Amedeo Chimisso, deceduto con altri amici di Patrese nella tragedia di Brema. Abbandona entrambi gli sport quando il karting, inizialmente solo un divertimento, e poi l'automobilismo diventeranno la sua attività principale.
Quando ancora non è un professionista del volante, si sposa con Susi che gli rimarrà vicina per tutta la carriera agonistica, rendendosi fondamentale nei momenti importanti, e gli darà tre figli: Simone, nato il giorno del debutto in Formula 1 nel 1977, e le gemelle Maddalena e Beatrice nate nel 1985; la famiglia vive in modo agiato tra Monaco e il Veneto. Negli anni successivi al ritiro dalla Formula 1 si separa da Susi Martinis, in seguito moglie di Norberto Ferretti, per poi fidanzarsi con Francesca Accordi da cui avrà i figli Lorenzo ed Elena.
Pratica l'equitazione, passione che condivide con le figlie, il golf, il tennis e lo sci; fin dal 1981 gioca a calcio con il ruolo di centrocampista nella Nazionale Piloti, squadra ideata a scopo benefico, di cui è capitano e in passato si allenava frequentemente con il Padova. È un collezionista di trenini elettrici e nel 2003, dopo la morte del fratello Alberto, ha ereditato una grande collezione di modellini d'auto comprendente tutte le vetture da corsa guidate nella sua carriera.
Riccardo Patrese si avvicina al mondo delle corse grazie alla passione del padre e del fratello maggiore; con un kart costruito artigianalmente proprio dal fratello, inizia a correre a undici anni anche se i motori rimangono solo un divertimento che il ragazzino alterna allo sci e al nuoto, praticati ad un buon livello agonistico, fino al 1970 quando inizia ad impegnarsi seriamente nelle gare. I maggiori successi ottenuti nella categoria sono il campionato italiano classe 100, i due titoli europei a squadre e il mondiale, risultati che gli valgono il premio Pilota d'Oro e due medaglie al valore atletico.
Dopo le vittorie ottenute con i kart nelle stagioni precedenti, nel 1975 la Federazione Italiana Karting offre a Patrese la possibilità di guidare una monoposto in Formula Italia, ma il pilota preferisce accordarsi con la Scuderia Nettuno di Bologna. Nel corso della stagione si impone nelle gare di Vallelunga, Mugello e Imola, arriva due volte secondo e quattro terzo, piazzandosi al secondo posto in campionato preceduto da Bruno Giacomelli. La stagione, iniziata senza grandi ambizioni e più per divertimento che per raggiungere un obiettivo, si conclude quindi al di sopra delle aspettative e spinge Patrese, sempre seguito e consigliato dal padre, a tentare un salto di categoria.
Per gareggiare in Formula 3 nel 1976 contatta Osella e Pavanello, che però cercano solo piloti disposti a pagare per correre; nonostante la proposta del padre di vendere alcune proprietà di famiglia per finanziare la stagione, Patrese rifiuta le offerte, non accettando di diventare un pilota pagante, ed in seguito si accorda con Trivellato, da poco importatore Chevron, che cerca un giovane per disputare il campionato italiano e quello europeo. Non delude le aspettative della squadra e vince le gare di Zandvoort, Pergusa, Monza, Kassel-Calden, Magione e conquista sia il titolo nazionale che quello continentale. A fine anno la rivista Autosprint gli assegna il prestigioso Casco d'Oro. 
Per la stagione 1977 viene confermato da Trivellato per correre in Formula 2, dove trova come avversari Giacomelli, Arnoux, Pironi, Cheever ed occasionalmente alcuni piloti di Formula 1, ottenendo subito risultati incoraggianti. Il primo maggio, sullo storico e pericoloso circuito del Nürburgring, segna la pole position con 3 secondi di vantaggio su Mass e Regazzoni, già affermati piloti della massima serie, e, anche se in gara sarà costretto al ritiro quando è al comando, viene notato dai tecnici della Shadow che gli offrono la possibilità di debuttare in Formula 1. Trivellato acconsente che il suo pilota gareggi anche nella massima serie, a patto però che mantenga come impegno principale la Formula 2, condizione accettata dalla squadra americana; nella categoria ottiene un'altra pole position e numerosi podi che gli permettono di ottenere il quarto posto finale nel campionato europeo e la vittoria in quello italiano. Nel 1978, Patrese è impegnato a tempo pieno in Formula 1 e partecipa a due soli eventi di Formula 2 salendo sul terzo gradino del podio al Gran Premio JAF, prestigiosa corsa asiatica disputata a Suzuka e vinta l'anno precedente.
Partecipa tre volte al Gran Premio di Macao, all'epoca disputato secondo i regolamenti della Formula Pacific, e trionfa nel 1977 partendo dalla pole position; bissa il successo anche l'anno seguente, mentre nel 1979 centra nuovamente la pole e arriva secondo in gara.
Le buone qualità dimostrate in Formula 2 all'inizio del 1977, in particolare la pole position ottenuta sul pericoloso circuito del Nürburgring davanti a Mass e Regazzoni, lo fanno notare dai tecnici della Shadow che cercano un pilota per sostituire Zorzi. Tramite il giornalista Giorgio Piola, le trattative tra il padovano e la scuderia americana sponsorizzata dall'italiano Ambrosio vanno a buon fine e Patrese viene assunto per disputare alcune gare nella stagione 1977 al fianco di Alan Jones.
Debutta al volante della Shadow DN8 in occasione del Gran Premio di Monaco senza nessuna esperienza nella massima serie, tanto che molti tra gli addetti ai lavori sono convinti che non riuscirà neanche a qualificarsi; invece ottiene il quindicesimo tempo in prova e porta a termine la gara al nono posto nel giorno in cui nasce il suo primo figlio. Nel corso della stagione, in cui continua anche il suo impegno in Formula 2, si ritira diverse volte per incidenti e problemi meccanici non cogliendo risultati positivi fino al Gran Premio del Giappone, ultima prova del Campionato, in cui taglia il traguardo al sesto posto e conquista il primo punto iridato che gli permette di concludere la sua prima stagione in Formula 1 al ventesimo posto.
Alla fine del 1977 i soci della Shadow, Rees, Oliver, Southgate e lo sponsor principale Ambrosio, abbandonano la compagine americana per fondare la Arrows che parteciperà al mondiale dalla stagione successiva con Patrese come pilota. Il padovano accetta di gareggiare con la squadra inglese rinunciando all'offerta di Frank Williams, agli esordi come costruttore, che assume al suo posto Alan Jones, con cui vincerà il Titolo mondiale nel 1980.
Inizia la stagione 1978 con la FA1, vettura progettata da Southgate e molto contestata in quanto quasi identica alla Shadow DN9, in seguito sostituita dalla A1. Si fa notare al Gran Premio del Sudafrica quando, con un sorpasso su Jody Scheckter, si porta al comando della gara che condurrà fino al ritiro per problemi meccanici a quindici giri dall'arrivo. In seguito a questa buona prestazione ottiene di firmare un pre-contratto con la Ferrari per sostituire Gilles Villeneuve nella successiva stagione ma, dopo la vittoria in Canada, quest'ultimo verrà confermato. Nel corso del campionato viene contattato anche da Brabham e Alfa Romeo, sempre per disputare la stagione seguente con le loro vetture, ma preferisce non cambiare scuderia. Nelle gare successive ottiene qualche punto e sale per la prima volta sul podio grazie al secondo posto conquistato al Gran Premio di Svezia, vinto dal campione del mondo in carica Niki Lauda con l'innovativa Brabham BT46 dotata di un vistoso ventilatore posteriore poi vietato dalla FIA.
Il 10 settembre 1978 in occasione del Gran Premio d'Italia a Monza parte in dodicesima posizione, schierato in sesta fila. Dopo la caotica partenza, alla Variante Goodyear si innesca un pauroso incidente che coinvolge Peterson, Hunt, Daly, Pironi, Stuck, Brambilla, Regazzoni, Depailler, Lunger e Reutemann. A causa delle conseguenze dello scontro, i ritardi nei soccorsi e forse alcuni errori dei medici, perde la vita Ronnie Peterson, pilota svedese della Lotus. Patrese viene subito accusato dai colleghi di aver causato l'incidente e per questo gli viene impedito di partecipare al successivo Gran Premio degli Stati Uniti-Est. In seguito viene rinviato a giudizio con l'accusa di omicidio colposo per la quale il Pubblico Ministero Armando Spataro chiede otto mesi di reclusione con la condizionale. Tra i testimoni che accusano il padovano ci sono i piloti Arturo Merzario e James Hunt, mentre depone in sua difesa il Commissario CSAI Alberto Librizzi, che aveva assistito all'incidente da vicino. Il 28 ottobre 1981 Riccardo Patrese viene assolto con formula piena per non aver commesso il fatto. Da una documentazione resa pubblica nel 2001 si evince che ad innescare il drammatico incidente fu James Hunt, deceduto nel 1993, uno dei primi e più accaniti accusatori di Patrese.
Patrese accusa un duro colpo, in quanto deluso e amareggiato per essere stato accusato e punito ingiustamente per colpa di altri, si trova a dover rilanciare una carriera che fino a poco tempo tempo prima sembrava destinata a facili successi; con forza d'animo e combattività riparte per dimostrare il suo valore in pista ma alcuni atteggiamenti, dovuti al risentimento nei confronti di una parte dell'ambiente della Formula 1, lo fanno risultare scontroso e antipatico a molti.
Per il 1979 Patrese decide di rimanere con la Arrows, che ormai conosce e in cui si trova bene, nonostante l'interessamento da parte di Brabham e Alfa Romeo. Nella prima parte della stagione pilota la A1B, ma guadagna solo due punti grazie al quinto posto del Gran Premio del Belgio. In Francia porta in gara la rivoluzionaria ma deludente A2, nella quale ripone le sue speranze di vittoria. La vettura, nel tentativo di sfruttare in maniera esasperata l'effetto suolo, viene disegnata totalmente priva di alettoni, ma fin dall'inizio evidenzia notevoli problemi di bilanciamento e di ondeggiamento sull'asse verticale. Patrese conclude la gara solo quattordicesimo e nelle successive quattro prove si ritira per problemi meccanici, tanto che la Arrows decide di schierare nuovamente le A1B con cui ottiene un buon quarto posto al Gran Premio Dino Ferrari non valido per il campionato.
1980Nella stagione 1980 pilota la nuova A3 vettura convenzionale, abbastanza affidabile, ma non particolarmente competitiva. I migliori risultati della stagione sono il sesto posto al Gran Premio del Brasile e il secondo negli Stati Uniti dell'Ovest vinto da Nelson Piquet con la Brabham. In marzo viene nuovamente contattato dalla Ferrari per sapere quanto vorrebbe guadagnare per correre con loro; il pilota inizialmente propone che sia la squadra a fare la sua offerta poi chiede lo stesso stipendio che gli paga la Arrows, ma in seguito gli viene comunicato che la Ferrari non è più interessata a lui avendo assunto il francese Didier Pironi. Porta avanti anche trattative con Carlo Chiti dell'Alfa Romeo che poi decide di ingaggiare Mario Andretti, con Bernie Ecclestone, titolare della Brabham, ma in questo caso emergono problemi di sponsorizzazione, con la March, con la debuttante Toleman, con la Tyrrell e la Fittipaldi, decidendo infine di rimanere ancora un anno con l'Arrows. A fine stagione è nono con sette punti ottenuti.
La rinnovata A3 schierata nella stagione 1981 è decisamente più performante della precedente, ma fragile dal punto di vista meccanico. Nonostante ciò la prima parte del campionato è molto positiva: grazie all'innovazione delle minigonne trasversali, messa a punto da Wass, Patrese centra la sua prima pole position in carriera sul circuito cittadino di Long Beach in occasione del Gran Premio degli Stati Uniti d'America-Ovest. Dopo aver dominato la gara per i primi venti giri, viene però costretto al ritiro per problemi meccanici. Sale poi sul terzo gradino del podio in Brasile e sul secondo a Imola. Questi rimarranno gli unici buoni risultati di una stagione che lo vede spesso costretto al ritiro per problemi meccanici o comunque lontano dalla zona punti, anche a causa del budget limitato della scuderia inglese, che non può permettersi ulteriori sviluppi alla monoposto.
Al Gran Premio del Belgio, dove si schiera in seconda fila, viene coinvolto incolpevolmente in un drammatico incidente. Alla seconda ripartenza il motore si spegne e Patrese si sbraccia per segnalare il problema; il suo meccanico, Dave Luckett, accorre per riavviare la macchina, ma il direttore di gara non si accorge di niente e fa partire regolarmente la corsa. Siegfried Stohr, l'altro pilota della Arrows, che parte molto più indietro, tampona la vettura di Patrese quando il tecnico sta ancora lavorando sul motore schiacciandolo tra le due macchine. Luckett se la caverà senza gravi conseguenza, mentre le due Arrows non prenderanno più il via. Conclude la quarta ed ultima stagione con la squadra inglese al decimo posto con undici punti.
Dopo cinque anni al volante di vetture poco competitive, inaffidabili o deludenti con le quali comunque riesce ad ottenere alcuni buoni risultati, nel 1982 Patrese viene assunto da Bernie Ecclestone, patron della Brabham, con cui aveva portato avanti diverse trattative negli anni precedenti, potendo finalmente ambire a risultati importanti. La prima esperienza al volante di una Brabham avviene alla fine del 1981 in occasione di una manifestazione all'Aeroporto di Treviso-Istrana che prevede una serie di sfide di accelerazione tra un F-104 dell'Aeronautica Militare in diverse configurazioni di carico e i piloti Patrese e Piquet con la Brabham, Villeneuve con la Ferrari e Giacomelli con l'Alfa Romeo; Patrese non ha confidenza con la vettura in quanto è all'esordio con la nuova squadra e si trova a sfidare l'aereo nella configurazione più leggera, risultando l'unico pilota sconfitto.
Nella stagione 1982 porta in gara sia la vecchia BT49, dotata del classico motore aspirato Ford, che la nuova BT 50 motorizzata BMW Turbo; il compagno di squadra è il brasiliano Nelson Piquet, campione del mondo in carica, assunto dal team nel 1978 dopo la decisione di Patrese di rimanere alla Arrows, rifiutando il contratto triennale offertogli da Bernie Ecclestone per affiancare Niki Lauda. Dopo il ritiro nei primi due Gran Premi della stagione parte in diciottesima posizione al Gran Premio degli Stati Uniti-Ovest riuscendo poi a salire sul terzo gradino del podio al termine di una gara caratterizzata da incidenti, ritiri e squalifiche; salta il Gran Premio di San Marino a causa del boicottaggio attuato dalle squadre inglesi per protesta contro la FIA per poi ritirarsi in Belgio.
Al Gran Premio di Monaco ottiene il secondo tempo in qualifica che gli permette di partire dalla prima fila affiancato alla Renault di Arnoux. Al via non riesce ad avere un buono spunto e viene sorpassato da Giacomelli e Prost, ma riesce comunque a mantenersi nelle prime posizioni e alla sessantanovesima tornata fa segnare il giro veloce; a pochi giri dalla fine inizia a piovere e molti piloti sono costretti al ritiro per incidenti o uscite di pista. Anche Patrese va in testacoda e spegne la macchina, ma viene spinto dai commissari e riesce a ripartire. Grazie ad una guida prudente è l'unico pilota a portare a termine tutti i settantasei giri previsti risultando il vincitore, ma si rende conto solo al momento della premiazione di aver vinto il suo primo Gran Premio. Nel prosieguo della stagione si ritira frequentemente, ma ottiene il secondo posto in Canada preceduto dal compagno di squadra, il quinto in Svizzera e fa segnare il giro veloce in Germania; conclude la stagione con ventuno punti e il decimo posto in classifica precedendo Piquet.
Per la stagione 1983 Patrese guida la BT 52 provando frequentemente le modifiche che se positive verranno adottate sulla macchina di Piquet. Nella prima parte della stagione si ritira frequentemente, quasi sempre per problemi meccanici, mentre il compagno di squadra ottiene regolarmente risultati positivi che gli danno la possibilità di lottare per il campionato del mondo. A Imola parte dalla quinta posizione, al sesto giro va in testa, ma a seguito di un pit-stop non particolarmente brillante viene superato dalla Ferrari di Tambay. Dopo essersi lanciato all'inseguimento riesce ad annullare lo svantaggio e lo sorpassa, tornando al comando della corsa e facendo segnare il giro veloce, ma, a causa dello sporco sull'asfalto e soprattutto, per sua ammissione, di un calo di concentrazione, esce di strada alla seconda curva delle Acque Minerali, terminando la gara sul prato; viene fischiato e insultato dai tifosi della Ferrari che vedono un pilota, anche se italiano, uscire di scena per lasciare la vittoria alla Ferrari ma soprattutto perde ogni possibilità di lottare per titolo diventando definitivamente il gregario di Piquet.
Sale sul terzo gradino del podio in Germania, cogliendo i primi punti della stagione. Al Gran Premio d'Italia centra la pole position, ma dopo due giri si deve ritirare. Nell'ultima prova della stagione, il Gran Premio del Sudafrica, parte dalla seconda fila e vince la gara davanti a De Cesaris e Piquet che conquista il suo secondo titolo mondiale, mentre Patrese è solo nono con tredici punti. Per la stagione successiva, Ecclestone propone a Patrese il rinnovo del contratto come seconda guida per aiutare Piquet nella conquista dell'ennesimo mondiale, offerta che il padovano rifiuta preferento accordarsi con l'italiana Alfa Romeo.
Nella stagione 1984, dopo anni in team anglosassoni, Patrese viene assunto dalla squadra italiana Alfa Romeo sponsorizzata dal gruppo industriale trevigiano Benetton. Le aspettative sono alte, sia da parte della scuderia che del pilota, il quale dichiara che l'obiettivo minimo per l'annata è la vittoria di un Gran Premio. All'interno della squadra, però, si respira un clima di tensione dovuto ai contrasti tra l'ingegner Chiti, responsabile dell'Alfa Romeo poi licenziato a fine stagione, e Pavanello, titolare dell'Euroracing, che gestisce le vetture in pista; a farne le spese saranno soprattutto i due piloti, Patrese e Cheever, che non avranno mai una monoposto veramente competitiva.
Fin dai primi test invernali, pur cogliendo qualche buona prestazione sul giro singolo, la nuova 184T si dimostra inaffidabile, soffrendo spesso di problemi al motore, in particolare alle turbine, e di un eccessivo consumo di carburante. Durante tutto il campionato vari problemi continuano ad affliggere le vetture dell'Alfa Romeo tanto che, tranne in Sudafrica dove si classifica al quarto posto a due giri dal vincitore Lauda, Patrese si ritira regolarmente, in due occasioni anche per essere rimasto senza benzina a causa degli eccessivi consumi del motore 890T. La situazione migliora solo nelle ultime prove del campionato: al Gran Premio d'Italia a Monza centra il miglior risultato stagionale tagliando il traguardo in terza posizione ad un giro dai primi classificati Lauda e da Alboreto, mentre al Nürburgring arriva sesto e ottavo all'Estoril, ultima gara stagionale.
Per la stagione 1985 Patrese porta in gara la 185T che nei test invernali aveva dato ottimi risultati ma che in gara si dimostrerà poco competitiva e ancora meno affidabile tanto che ottiene un nono posto a Silverstone come migliore risultato e numerosi ritiri. Viste le modeste prestazioni ottenute da entrambi i piloti, l'Alfa Romeo decide di non utilizzare più la vettura sostituendola per la seconda parte di stagione con la 184T dell'anno precedente. Con la vecchia macchina Patrese si ritira per sette volte e porta a termine solo il Gran Premio d'Europa in nona posizione; per la prima e unica volta in carriera chiude la stagione senza avere ottenuto punti iridati. In dicembre cita in Tribunale l'Euroracing chiedendo settecento milioni di lire per inadempienza al contratto. Per l'Alfa Romeo è l'ultima stagione in Formula 1 mentre lo sponsor principale fonda l'omonima scuderia Benetton, con cui anni dopo Patrese concluderà la sua lunghissima carriera.
Le ultime deludenti stagioni, la nascita delle figlie, la voglia di stare in famiglia e la raggiunta sicurezza economica portano Patrese a meditare il ritiro dalle competizioni, idea abbandonata per continuare a gareggiare ancora per molti anni.
Il periodo negativo all'Alfa Romeo, in cui medita anche il ritiro, porta Patrese ad avere grandi difficoltà nel trovare una squadra per l'anno seguente e riesce continuare la sua carriera in Formula 1 solo grazie all'aiuto di Bernie Ecclestone che lo assume nuovamente alla Brabham. Nel dicembre 1985, in occasione di una serie di test all'Estoril, viene ufficializzato l'ingaggio da parte della scuderia britannica dei piloti italiani Riccardo Patrese ed Elio De Angelis che nel breve periodo come compagni di team instaurano un buon rapporto di amicizia e collaborazione.
La Brabham schiera per la stagione 1986 la BT55, detta sogliola per il profilo estremamente basso, vettura innovativa dotata di un potente motore BMW turbo, ma afflitta da grandi problemi di affidabilità tanto che l'unico risultato utile nella prima parte della stagione è il sesto posto a Imola. In maggio Patrese viene convocato per disputare dei test al Circuito Paul Ricard, ma quando il compagno di squadra gli chiede di poterlo sostituire per prendere maggiore confidenza con la vettura, accetta e gli cede il posto; pochi giorni dopo Elio De Angelis perde la vita per le conseguenze dell'incidente occorsogli durante quei test sul circuito francese, dove, a causa del distacco dell'alettone posteriore, la sua BT55 perde aderenza, si rovescia diverse volte e si schianta contro le barriere prendendo fuoco senza lasciare scampo al pilota. Nel prosieguo della stagione, quando porta in gara anche la vecchia BT54, continuano i ritiri e gli arrivi lontano dalla zona punti, tranne a Detroit dove taglia il traguardo in sesta posizione. Conclude il campionato con due soli punti.
1987Il 1987 è l'ultima stagione della Brabham sotto la gestione di Ecclestone, impegnato prevalentemente in altre attività legate alle corse, che prima di chiudere provvisoriamente la squadra aiuta Patrese a trovare un contratto per l'anno successivo. Viene schierata la BT56, vettura più convenzionale della precedente, poco competitiva e poco affidabile che spesso costringe Patrese a ritirarsi. Il primo risultato positivo della stagione arriva in Ungheria con un quinto posto mentre al Gran Premio del Messico taglia il traguardo in terza posizione preceduto solo dai due piloti Williams, Mansell e Piquet, in lotta tra di loro per la conquista del Campionato del mondo. Abbandona anticipatamente la compagine inglese per disputare l'ultima gara della stagione in sostituzione di Mansell alla Williams con cui ha precedentemente firmato un contratto per l'anno successivo.
In questo secondo periodo con la Brabham di Ecclestone ricomincia a gareggiare in modo sereno e viene rivalutato come pilota, cambiando l'approccio con l'ambiente della Formula 1, e perde la fama di pilota antipatico e scontroso; Patrese stesso la considera come una rinascita che segna l'inizio di una nuova fase della sua carriera, la più positiva e ricca di successi che lo porteranno a raggiungere traguardi fino a quel momento insperati.
Le prime trattative tra Frank Williams e Riccardo Patrese risalgono al 1977, quando il costruttore è agli esordi della sua attività e il pilota un giovane debuttante nel mondo della Formula 1 che sceglie la Arrows, lasciando il posto ad Alan Jones, il quale tre anni dopo vincerà il mondiale al volante della Williams; le loro strade si incroceranno nuovamente dieci anni dopo dando vita ad una lunga e proficua collaborazione.
1987Nel corso della stagione 1987 Patrese, che è ancora un pilota ufficiale della Brabham, prova pubblicamente la Williams FW11B all'autodromo di Imola lasciando presagire un probabile accordo tra il pilota padovano e la squadra britannica; in settembre la Williams rende noto pubblicamente l'ingaggio di Patrese che ritorna a gareggiare in un team di alto livello dopo anni di delusioni. Al Gran Premio d'Australia, ultima prova stagionale, partecipa al volante della Williams in sostituzione dell'infortunato Mansell piazzandosi al nono posto, attardato da un problema meccanico.
Nella stagione 1988, quando perde la fornitura dei motori turbo Honda, la Williams deve ripiegare sui poco competitivi Judd aspirati da montare sulla FW12, che schiera per l'inedita ed esperta coppia di piloti formata dal nuovo arrivato Patrese, assunto con un contratto da secondo pilota, e dal riconfermato Mansell, vicecampione del mondo nella stagione precedente. La vettura non si dimostra né competitiva né affidabile costringendo Patrese al ritiro in Brasile e ad un anonimo tredicesimo posto a San Marino per poi arrivare sesto al traguardo a Montecarlo, conquistando il primo punto con la nuova squadra; nei successivi Gran Premi si ritira frequentemente o comunque non ottiene buoni piazzamenti. Va meglio la seconda parte della stagione in cui conquista alcuni punti in Ungheria, Spagna, Giappone e Australia che gli permettono di piazzarsi all'undicesimo posto in Campionato, non lontano da Mansell, che porta a termine solo due Gran Premi ma in entrambe le occasioni sale sul podio, precedendo Patrese nella classifica finale.
Per la stagione 1989 viene portata in gara la FW12C, evoluzione del modello precedente, ma dotata del nuovo motore dieci cilindri fornito dalla Renault al rientro nel Mondiale di Formula 1. Mansell abbandona la compagine inglese per correre con la Ferrari e viene rimpiazzato da Thierry Boutsen, che affiancherà Patrese per due anni. La vettura è veloce ma non sempre affidabile e all'esordio stagionale, in Brasile, Patrese si qualifica con il secondo tempo e segna il giro veloce, prima di essere costretto al ritiro; analogo epilogo ha anche la gara di Imola, mentre a Monaco conclude al quindicesimo posto con quattro giri di ritardo dal vincitore Ayrton Senna. Inizia poi una scia di risultati positivi e nelle quattro prove successive sale sempre sul podio grazie ai secondi posti nei Gran Premi di Messico, Stati Uniti, Canada e al terzo in Francia. Dopo il ritiro a Silverstone in seguito ad un incidente, arriva quarto ad Hockenheim. Al Gran Premio d'Ungheria centra la pole position davanti a Senna, ma in gara ha un problema al radiatore che lo costringe al ritiro. A causa di una collisione con Michele Alboreto si ritira anche a Spa, mentre a Monza sfiora il podio arrivando quarto al traguardo.
In occasione del Gran Premio del Portogallo gareggia con la nuova FW13, ma si ritira per il surriscaldamento del motore e alla corsa successiva in Spagna ottiene il quinto posto con la FW12C che utilizza per l'ultima volta. Al Gran Premio del Giappone arriva al traguardo in terza posizione preceduto da Senna e Nannini, ma dopo la squalifica del brasiliano viene classificato al secondo posto. Sale sul terzo gradino del podio ad Adelaide, ultima gara dell'anno. Con quaranta punti, conquistati grazie ad una buona continuità di rendimento, si classifica al terzo posto nel campionato preceduto da Prost e Senna con le McLaren, ottenendo il suo miglior risultato nel mondiale.
Nella stagione 1990 Patrese guida la FW13B derivata dal modello utilizzato alla fine dell'anno precedente. Inizia la stagione in modo anonimo con il nono posto nel Gran Premio degli Stati Uniti e il tredicesimo in Brasile. Al Gran Premio di San Marino, a Imola, si qualifica con il terzo tempo dietro le due McLaren; partito in seconda fila, a undici giri dalla fine prende il comando della gara e lo mantiene fino al termine andando a centrare la sua terza vittoria, quella che il pilota considera la più bella della carriera; a differenza del 1983, quando fu insultato e deriso dai ferraristi dopo un'uscita di pista mentre era in testa alla gara, questa volta viene applaudito da tutto il pubblico presente. Nei successivi Gran Premi ottiene buone prestazioni sia in qualifica, partendo dalla prima fila in Messico e Ungheria, sia in gara facendo segnare il giro veloce in Ungheria, Portogallo, Spagna e Giappone. Grazie alla buona affidabilità della vettura, alterna pochi ritiri a numerosi risultati utili che gli permettono di conquistare 23 punti e il settimo posto finale in Campionato. A Silverstone è il primo pilota disputare il duecentesimo Gran Premio.
1991Nella stagione 1991 Patrese dovrebbe essere affiancato dal giovane italo-francese Alesi che poi rinuncia al contratto con la Williams per correre con la Ferrari; al suo posto ritorna in squadra Mansell che, dopo due anni sottotono proprio alla Ferrari, aveva annunciato il ritiro dalle corse. All'interno del team Patrese è stimato e apprezzato, non ci sono ordini di scuderia che lo possano limitare (anche se il britannico gode di alcuni privilegi) e guida una delle migliori macchine che abbia mai avuto a disposizione, condizioni che lo porteranno a disputare, a trentasette anni, la migliore stagione della sua lunga carriera.
La FW14 progettata da Patrick Head, spinta da un nuovo propulsore Renault e dotata di cambio semi automatico, sospensioni attive e controllo di trazione, si rivela subito veloce e competitiva, anche se inizialmente poco affidabile. Alla gara d'esordio negli Stati Uniti si ferma in posizione pericolosa con il cambio bloccato in folle, viene evitato da Piquet e dal debuttante Häkkinen, ma centrato in pieno da Moreno, fortunatamente senza conseguenze per i due piloti. Dopo il secondo posto in Brasile si ritira a Imola e Montecarlo, per poi iniziare un periodo molto positivo centrando in Canada la prima di tre pole position consecutive, anche se in gara viene rallentato da problemi al cambio e arriva terzo al traguardo.
Al Gran Premio del Messico parte male dalla pole e viene superato da Mansell, Senna e Alesi; nei primi giri sorpassa uno alla volta i tre piloti, riguadagnando la testa della corsa e, grazie ad un ritmo elevatissimo, la mantiene fino alla fine andando a vincere il suo quarto Gran Premio. Guadagna la pole position anche in Francia, ma si classifica al quinto posto ad un giro dal vincitore Mansell, mentre a Silverstone viene buttato fuori pista da Berger e si ritira. Torna sul podio a Hockenheim, dove segna il giro veloce e conclude la gara al secondo posto, e in Ungheria, corsa in cui è terzo. Dopo una buona qualifica, in Belgio viene retrocesso al diciassettesimo posto della griglia di partenza per irregolarità tecniche sulla vettura, ma in gara rimonta fino alla quinta posizione; a Monza parte dalla seconda fila, conquista la testa della corsa dopo aver sorpassato Berger, Mansell e Senna per poi ritirarsi, ancora per problemi al cambio.
In occasione del Gran Premio del Portogallo conquista la quarta pole stagionale; al via parte bene e mantiene il comando della gara fino a quando viene sorpassato dal compagno di squadra, poi squalificato; questo lo riporta in prima posizione e va a centrare la seconda vittoria stagionale davanti a Senna e Alesi. In Spagna, dopo aver segnato il giro veloce, taglia il traguardo in terza posizione come a Suzuka, mentre è quinto in Australia nell'ultima prova iridata, interrotta anticipatamente a causa di un violento temporale che rende impraticabile la pista. Conclude il suo migliore campionato in terza posizione preceduto da un inarrivabile Senna e dal compagno di squadra Mansell, che comunque riesce a battere frequentemente in qualifica e spesso in gara, ottenendo anche un maggior numero di risultati utili.
1992Nonostante l'interessamento di altre squadre, Patrese rimane con la Williams anche nel 1992, anno in cui è lo sportivo italiano più pagato con uno stipendio di quasi 10 miliardi, lavorando nel periodo invernale per sviluppare e migliorare ulteriormente la vettura, ribattezzata FW14B, con la consapevolezza di poter lottare per il Campionato del mondo. La squadra si affida invece a Mansell per tentare la scalata al titolo, assicurando al britannico la precedenza nelle modifiche sulla vettura e nell'uso del muletto, relegando di fatto l'italiano a seconda guida, ruolo che nel corso della stagione accetta mettendosi a disposizione della squadra e del compagno.
Il divario tra i due piloti è evidente già ad inizio stagione quando Mansell vince cinque volte in cinque gare con Patrese secondo in quattro occasioni. Durante una sessione di prove a Imola perde il controllo della monoposto a causa dell'afflosciamento di uno pneumatico schiantandosi contro un muretto fortunatamente senza gravi conseguenze; il primo pilota a fermarsi per soccorerlo è l'amico Alboreto che assiste all'incidente mentre Mansell parte dai box in bicicletta per andare a sincerarsi delle condizioni del compagno di squadra. Nella parte centrale del campionato la situazione non cambia tanto che parte sempre dalla prima fila e sale spesso sul podio preceduto dal compagno di scuderia; in Francia riesce a portarsi al comando, ma dopo l'interruzione della corsa a causa della pioggia troppo intensa, da Frank Williams arriva l'ordine di scuderia di lasciare strada a Mansell, che vince quindi la gara davanti al padovano. La prima soddisfazione dell'anno arriva in Ungheria, dove ottiene la pole position battendo l'inglese e Senna, anche se in gara è costretto al ritiro dopo essere stato a lungo in testa.
In settembre, dopo il Gran Premio del Belgio, la Benetton annuncia di avere ingaggiato per la prossima stagione Patrese che dopo la lunga permanenza in Williams non viene confermato per fare posto a Prost. A Monza si trova in testa alla gara a pochi giri dalla fine quando, ormai sicuro di poter vincere, il cambio si blocca in quarta marcia, le sospensioni attive perdono funzionalità e la vettura corre con il posteriore eccessivamente abbassato e l'anteriore appena appoggiato sull'asfalto; con grandi rischi porta a termine la prova per racimolare qualche punto utile nella lotta con Schumacher per il secondo posto in Campionato. Dopo la gara Frank Williams gli propone di rimanere con la sua squadra ancora per una stagione, ma Patrese declina l'offerta deciso a rispettare il contratto stipulato con la Benetton. All'Estoril, mentre si appresta a sorpassare Berger, questi frena in modo improvviso e pericoloso per rientrare ai box; non potendolo evitare Patrese lo tampona e la macchina si impenna, sollevandosi da terra, e si schianta contro il muretto. Nonostante la monoposto sia completamente distrutta, il pilota non riporta gravi conseguenze. Al successivo Gran Premio del Giappone le Williams partono in prima fila con Mansell in pole position e conducono la gara fino a quando l'inglese rallenta e lascia passare il compagno, consentendo a Patrese di vincere il suo sesto Gran Premio alla fine di una stagione difficile in cui comunque diventa vicecampione del mondo dopo aver aiutato Mansell e la Williams a vincere il Titolo piloti e quello costruttori.
Patrese disputa la stagione 1993 per la Benetton, con cui aveva avuto dei contatti già due anni prima, firmando un contratto di un anno dopo non essere stato confermato dalla Williams che, alla fine di una lunga e proficua collaborazione con l'italiano, preferisce prendere Prost di rientro alle corse; viene assunto da Briatore, capo della scuderia anglo trevigiana, per la grande esperienza da mettere a disposizione del team unita ad una competitività ancora elevata, diventando seconda guida per il giovane e promettente Michael Schumacher, futuro pluricampione del mondo.
Alla fine del 1992 partecipa ad un test a Le Castellet dove fatica a trovare il feeling con la vettura, preparata per le caratteristiche di guida di Schumacher, e polemizza con la squadra rifiutando di svolgere la simulazione di un Gran Premio poi affidata al collaudatore Zanardi. Inizia il campionato con la B193A, con cui si ritira due volte, poi sostituita dalla B193B alternando ritiri e discreti piazzamenti. Il compagno di squadra si dimostra molto più veloce e competitivo di Patrese, convinto che la superiorità del tedesco dipenda dai privilegi di cui gode in squadra e di essere in grado di batterlo avendo a disposizione gli stessi mezzi; al Gran Premio di Gran Bretagna i due piloti devono qualificarsi utilizzando entrambi la vettura dell'italiano che spera di battere il giovane compagno ma viene superato nettamente, questa volta senza nessun favoritismo. Patrese ammette la sconfitta affermando:
In gara arriva terzo al traguardo, primo podio stagionale, preceduto dal vincitore Prost e da Schumacher. Ad Hockenheim festeggia il duecentocinquantesimo Gran Premio, sale sul secondo gradino del podio in Ungheria, è sesto a Spa e quinto a Monza. Nonostante i buoni risultati la stagione di Patrese è piuttosto difficile in quanto subisce costantemente la superiorità agonistica di Schumacher ma soprattutto le vessazioni di Briatore che, nel 1994, commentando in modo ironico e polemico la stagione dell'italiano dirà: «Era già un ex pilota». Il Gran Premio d'Australia è l'ultimo disputato da Riccardo Patrese, il numero 256, record storico rimasto imbattuto fino al 2008 quando viene superato dal brasiliano Rubens Barrichello che proprio nel 1993 fa il suo esordio in Formula 1. Conclude il campionato al quinto posto con meno della metà dei punti ottenuti dal compagno di squadra.
Con la consapevolezza di aver ottenuto meno di quanto sperato sul piano agonistico, Patrese ha affermato di ritenersi soddisfatto della sua lunga carriera che gli ha portato successi, popolarità, benessere e ha più volte ribadito di essere orgoglioso di aver fatto le sue scelte, giuste o sbagliate, senza farsi influenzare e in modo particolare è fiero del fatto di essere sempre stato cercato dalle squadre e di non aver mai portato soldi per gareggiare; l'unico rammarico è quello di non aver mai trovato un accordo per correre con la Ferrari nonostante i numerosi contatti.
Dopo la delusione dell'ultima stagione con la Benetton e il conseguente ritiro, Patrese medita il rientro in Formula 1 ed entra in contatto con la Sauber motorizzata Mercedes per collaborare allo sviluppo della vettura. Nel 1994 Patrese prende accordi con Frank Williams per disputare dei test e discutere il rientro alle competizioni nella stagione successiva, ma dopo la tragica morte di Senna ad Imola, quando diventa uno dei possibili sostituti del brasiliano, decide di ritirarsi definitivamente dalla Formula 1. In una successiva intervista dichiara: 
Patrese non tornerà più a gareggiare nella massima serie, anche se negli anni successivi prenderà parte ad alcune prove. Nel 1996, a quarantadue anni e dopo tre senza guidare una monoposto, partecipa ad un test con la Williams FW18 a Silverstone percorrendo un giro lanciato in un minuto e ventotto secondi; al Gran Premio di Gran Bretagna della stagione in corso si sarebbe qualificato con il quinto tempo ad un secondo dal poleman Hill con la stessa macchina. Nel settembre del 2008, all'età di cinquantaquattro anni, torna a guidare una monoposto di Formula 1 sul circuito di Jerez de la Frontera portando a termine venti giri con la Honda RA107.
Tra la fine degli anni settanta e la prima metà degli anni ottanta Riccardo Patrese è impegnato su due fronti gareggiando in Formula 1 e nell'endurance, categoria in cui lega il suo nome alla Lancia, guidando con successo le vetture della casa torinese nel Mondiale marche.
Dopo l'esperienza positiva al Giro d'Italia del 1978, quarto di classe e primo di categoria al volante della piccola Fiat Ritmo 75 TC, Patrese viene assunto dalla Lancia per pilotare la Beta Montecarlo Turbo del Gruppo 5 nella stagione 1979; dopo un periodo dedicato allo sviluppo e ai collaudi porta la vettura al debutto in gara con Walter Röhrl in occasione della 1000 km di Silverstone ritirandosi; nello stesso anno segna la pole position alla 6 Ore di Pergusa tagliando il traguardo in seconda posizione, primo di classe, in coppia con Carlo Facetti.
Nella stagione 1980 disputa sette prove del Campionato vincendo le 6 Ore di Brands Hatch con Walter Röhrl, del Mugello con Eddie Cheever e di Watkins Glen con Hans Heyer e sale sul terzo gradino del podio alla 1000 km di Monza e alla 6 ore di Vallelunga contribuendo alla vittoria della Lancia nel Mondiale Marche; a fine stagione si impone al Giro d'Italia con Markku Alén e Ilkka Kivimaki. Dalla stagione 1981 le Lancia Montecarlo ufficiali vengono gestite dal Martini Racing; Patrese partecipa a tutte le sei prove valide per il Campionato, si ritira alla 24 Ore di Le Mans che disputa per la prima volta, per poi vincere come l'anno precedente la 6 Ore di Watkins Glen, questa volta con Michele Alboreto, mentre la Lancia si aggiudica il secondo Titolo consecutivo.
Il Martini Racing porta in gara per la stagione 1982 la nuova LC1, barchetta del Gruppo 6. A Monza, prima gara stagionale, Patrese centra la pole position ma dopo aver segnato il giro veloce in gara è costretto al ritiro mentre vince a Silverstone in coppia con Alboreto ottenendo anche un altro giro veloce. Durante le prove della 1000 km del Nürburgring la vettura di Patrese perde aderenza in un dosso impennandosi e si ferma appoggiata sul roll-bar con le ruote in aria e il pilota svenuto sotto la vettura; Alboreto, che assiste all'incidente, è il primo a fermarsi per aiutare i commissari di percorso ad estrarre il corpo del compagno di squadra che si riprende senza gravi conseguenze e il giorno successivo parte regolarmente. In gara, dopo un foratura, si rompe il cambio e Patrese è costretto a salire sulla macchina di Alboreto e Fabi, portandola fino al traguardo in prima posizione. Si ritira alla 24 Ore di Le Mans, è terzo a Spa, si ritira nuovamente al Mugello dove parte dalla pole position per poi giungere secondo al Fuji e Brands Hatch. Conclude la stagione al secondo posto del Campionato mondiale piloti, assegnato per la prima volta, con ottantasette punti contro i novantacinque di Jacky Ickx.
Nelle stagioni 1983, 1984 e 1985 non partecipa assiduamente al campionato dove guida ancora le Lancia ufficiali del Martini Racing. La LC2 utilizzata in questo triennio è un prototipo del Gruppo C veloce, ma non sempre affidabile, con cui Patrese segna sei pole position, quattro giri veloci e vince le 1000 km Kyalami e di Spa .
Nel 1997 ritorna al volante di una Sport Prototipo per partecipare alla 24 Ore di Le Mans con Eric van de Poele e Aguri Suzuki alla guida della Nissan R390 GT1 ufficiale. Nelle prequalifiche di maggio ottengono il diciassettesimo tempo. Nelle prove ufficiali si qualificano con il quarto tempo, ma in gara sono costretti al ritiro per problemi al cambio dopo dieci ore e centoventuno giri.
Nel 1980 partecipa alla gara di Imola del Campionato Production Car con una BMW M1 piazzandosi al nono posto. Nel 1987 con una BMW M3 in coppia con Johnny Cecotto vince la 500 km di Monza, valida per il Campionato del mondo turismo, ma vengono squalificati per irregolarità tecniche come le altre M3 in gara, mentre alla 500 km di Imola del Campionato europeo turismo parte dalla pole position ma è costretto al ritiro in gara.
Con l'Alfa 75 Turbo ufficiale prende parte al Campionato italiano superturismo del 1988; dopo i secondi posti a Vallelunga e Mugello sigla la pole a Magione e vince la gara, si ritira a Monza ed è diciottesimo a Imola. In occasione del Gran Premio d'Italia di Formula 1 porta in pista per un'esibizione pubblica l'Alfa 164 Pro Car, un prototipo dotato di un motore V10 di 3,5 litri in grado di erogare 620CV nascosto sotto la carrozzeria apparentemente di serie, portandola alla velocità di 329 km/h. Con i rallysti Miki Biasion e Tiziano Siviero vince il Giro d'Italia al volante di un'Alfa 75 Turbo in versione IMSA, bissando il successo del 1980.
Prende parte alla Super Tourenwagen Cup del 1995 con la Ford Mondeo 4x4 ma non ottiene risultati di rilievo.
Partecipa ad alcune prove del Grand Prix Masters, una serie riservata ad ex-piloti di Formula 1. Nel 2005, alla gara di Kyalami, si qualifica con il terzo tempo e conclude la corsa nelle stessa posizione battuto da Nigel Mansell ed Emerson Fittipaldi; l'anno successivo disputa altre due gare piazzandosi decimo a Losail e sesto a Silverstone.
Nella sua lunga carriera al volante di kart, monoposto, sportprototipi e vetture turismo Riccardo Patrese è stato premiato con prestigiosi riconoscimenti per i suoi meriti sportivi:
1973: Medaglia d'argento al valore atletico per la vittoria nel Campionato europeo di kart.
1974: Medaglia d'oro al valore atletico per la vittoria nel Campionato del mondo di kart e Medaglia d'oro della rivista Autosprint.
1976: Casco d'oro della rivista Autosprint, Premio Ascari, Castellotti, Musso e Premio Rocca Pendice.
1989: Premio Il Gattamelata per i lettori dello Sportivo Padovano, Trofeo d'eccellenza dell'Associazione Nazionale Corridori Automobilisti, Trofeo Ludovico Scarfiotti, Miglior pilota italiano, Medaglia d'argento al valore atletico per il terzo posto nel Campionato del mondo di Formula 1, Medaglia di bronzo al valore atletico per la vittoria nel Campionato italiano assoluto di velocità.Nel 2011, nell'ambito del Premio Internazionale Fair Play Mecenate di Cortona, ha ricevuto un riconoscimento per l'impegno sociale grazie all'attività svolta con la Nazionale Piloti ed è stato nominato Ambasciatore del Fair Play.
David Hodges, A-Z of Formula Racing Cars, Bideford, Bay View Books, 1990, ISBN 1-870979-16-8.
 Leo Turrini, F.1 '92. L'anno di Mansell, Milano, Vallardi&Associati, 1992, ISBN 88-85202-30-6.
 Tom Roberts, Bryn Williams, F1 93 Il Campionato mondiale di Formula 1 nelle foto a colori più spettacolari, Milano, Vallardi&Associati, 1993, ISBN 88-85202-27-6.
 Pino Casamassima, Storia della Formula 1, Calderini Edagricole, 1996, ISBN 88-8219-394-2.
 Alex Zanardi e Gianluca Gasparini, ...però, Zanardi da Castel Maggiore!, Milano, Baldini Castoldi Dalai Editore, 2003, ISBN 88-8490-329-7.
 Paolo D'Alessio, Formula 1 Top Team, Savigliano, Gribaudo, 2003, ISBN 88-8058-550-9.
 Leo Turrini, Michael Schumacher: leggenda di un uomo normale, Milano, Arnoldo Mondadori Editore, 2005, ISBN 88-04-64126-6.
 Roberto Boccafogli e Tommaso Valentinetti (a cura di), La grande storia di Michael Schumacher, San Lazzaro di Savena, Conti Editore, 2006.
 Riccardo Patrese - The Italian Hero, su rpatrese.net. URL consultato il 3 ottobre 2012 (archiviato dall'url originale il 21 giugno 2013).

Richard Hugh “Richie” McCaw (Oamaru, 31 dicembre 1980) è un ex rugbista a 15 neozelandese, durante tutta la sua carriera terza linea del Canterbury in ITM Cup e dei Crusaders in Super Rugby, nonché degli All Blacks, in cui militò per 15 stagioni.
Vanta la partecipazione a quattro edizioni consecutive della Coppa del Mondo, con le vittorie nel 2011 e 2015.
Benché già altri giocatori in precedenza abbiano vinto tale torneo più di una volta, McCaw è tuttavia il primo ad averla vinta due volte consecutive e in entrambi i casi da capitano.
Primo giocatore del suo Paese a raggiungere le 100 presenze internazionali, è anche il primo rugbista al mondo (e a tutt'oggi l'unico) a vantare almeno 100 vittorie in gare internazionali e 100 incontri da capitano.
Il 15 agosto 2015 è inoltre divenuto, con 142 incontri, il recordman di presenze internazionali, superando il precedente primato dell'irlandese Brian O'Driscoll.
È stato giudicato tre volte (nel 2006, 2009 e 2010) miglior rugbista dell'anno dall'International Rugby Board; al ritiro dall'attività, annunciato tre settimane dopo la vittoria della Coppa del Mondo di rugby 2015, vanta 148 incontri internazionali e 110 vittorie da capitano, entrambi record.
Dal 31 dicembre 2015 è, per i suoi contributi alla disciplina e al Paese, membro dell'Ordine della Nuova Zelanda.
Richie McCaw è nato l'ultimo giorno del 1980 da Don, agricoltore, e Margaret McCaw, insegnante; la sua famiglia è di origine scozzese e la presenza dei McCaw in Nuova Zelanda risale alla fine del XIX secolo quando un antenato, Alexander, emigrò dai Borders per intraprendere l'attività di coltivatore nella regione di Otago.
Tutta la famiglia McCaw fu dedita da allora all'agricoltura, tranne il nonno di Richie, Jim, che fu un pilota militare durante la seconda guerra mondiale nel 486º squadrone della RNZAF di stanza in Sussex, distinguendosi in battaglia nel 1944 contro le V1 e V2 tedesche e venendo decorato con la Distinguished Flying Cross.
Fu proprio Jim McCaw, dopo la guerra divenuto istruttore di volo, che trasmise a Richie la passione per l'aeronautica e gli insegnò a pilotare l'aliante fin dall'età di 9 anni.
Contemporaneamente, fin da quando aveva sei anni, Richie McCaw militava nelle squadre giovanili del Kurow, un club della provincia, già mettendosi in luce come terza linea; nel 1994 entrò alla Otago High School di Dunedin, della cui prima squadra di rugby divenne capitano.
Diplomatosi nel 1998, si iscrisse alla Lincoln University di Christchurch per studiare agraria e fu incluso nella formazione rugbistica dell'ateneo che partecipava al campionato provinciale di Canterbury.
Nel 1999 McCaw fu selezionato per la nazionale neozelandese Under-19 con cui vinse il campionato del mondo di categoria e, più tardi nell'anno, la provincia rugbistica di Otago, cui egli apparteneva, gli preferì il terza linea Sam Harding nel campionato provinciale neozelandese; questo lo lasciò libero per la provincia di Canterbury, per la quale esordì nel 2000 contro North Harbour.
Nel 2001 esordì anche in Super 12 nella franchise di Canterbury dei Crusaders e, a novembre di quell'anno, ricevette la sua prima convocazione per gli All Blacks, in occasione del loro tour in Europa e Sudamerica, con meno di 20 partite ufficiali di club alle spalle nel biennio precedente.
Il debutto in nazionale avvenne a Dublino il 17 novembre 2001 contro l'Irlanda, e McCaw scese in campo anche la settimana successiva a Murrayfield contro la Scozia.
Benché appena esordiente in nazionale, e con un titolo di National Provincial Championship vinto con relativamente poche presenze in campo, a dicembre McCaw fu nominato miglior giocatore di tale torneo per l'anno 2001.
Il 2002 fu l'anno del primo grande successo di McCaw, ottenuto con i Crusaders in Super 12; nella stagione regolare la squadra vinse 11 incontri su 11 classificandosi al primo posto, poi sconfisse i connazionali Highlanders in semifinale e gli australiani Brumbies in finale, portando lo score a 13 vittorie consecutive; fu, quella, la prima di una serie cinque finali consecutive di Super Rugby che videro i Crusaders sempre presenti; nel Super 12 2003 la squadra di McCaw fu sconfitta 17-21 dai connazionali Blues di Auckland, mentre nell'edizione seguente a battere i Crusaders furono i Brumbies con uno spettacolare 47-38 in cui McCaw mise la firma con una meta, la sua prima in una finale di torneo; da neocapitano McCaw vinse invece il Super 12 2005 al termine di una finale in cui i neozelandesi si imposero 35-25 contro gli australiani Waratahs.
L'affermazione si ripeté nel torneo 2006, quando i Crusaders batterono in finale gli Hurricanes per 19-12 aggiudicandosi il loro 6º titolo assoluto, il 3° per McCaw.
L'ultimo, e più recente, titolo sia per McCaw che per i Crusaders è quello del torneo 2008, ottenuto di nuovo dopo una vittoria sugli Waratahs.
McCaw giunse nuovamente alla finale del titolo nel 2014, ma proprio un fallo a lui fischiato a tempo scaduto dall'arbitro Craig Joubert con i Crusaders in vantaggio per 30-29 sugli Waratahs costò alla sua squadra un calcio piazzato che gli australiani realizzarono, ribaltando il punteggio e vincendo 32-30.
A tali affermazioni nel campionato SANZAAR si aggiungono le vittorie nel National Provincial Championship e, successivamente, ITM Cup, che la provincia di Canterbury si è aggiudicata con McCaw alla guida nel 2004 e, successivamente, quattro volte consecutive tra il 2008 e il 2011.
Già inserito due volte, nel 2004 e 2005, nella lista dei migliori giocatori dell'anno dell'International Rugby Board, riconoscimento assegnato poi rispettivamente al sudafricano Schalk Burger e al suo connazionale Dan Carter, McCaw fu infine insignito, per la prima volta, di tale premio alla terza nomination consecutiva, nel 2006.
Fin dall'esordio negli All Blacks, McCaw ne divenne titolare fisso, partecipando, a partire dall'edizione del 2002, a tutti i Tri Nations (oggi Rugby Championship) tenutisi fino al 2015, vincendone dieci e saltando solo il torneo del 2004 a causa di un infortunio alla testa occorsogli durante un test match di metà anno contro l'Inghilterra; vice capitano fin dall'avvento di Graham Henry sulla panchina neozelandese, McCaw fu nominato capitano della squadra nel maggio del 2006.
Il primo episodio in cui si mise in luce avvenne a Durban durante il Tri Nations 2002; in quel momento la Nuova Zelanda stava pareggiando 17-17 contro il Sudafrica e un sostenitore degli Springbok, verosimilmente alterato dalla concessione di una meta tecnica agli All Blacks da parte dell'arbitro irlandese David McHugh, entrò in campo e tentò di assalire il direttore di gara, ma McCaw, non appena vide l'invasore aggredire l'arbitro, lo bloccò con l'aiuto del sudafricano AJ Venter e lo consegnò agli agenti di polizia nel frattempo entrati in campo.
McHugh fu sostituito dal quarto ufficiale, l'inglese Chris White, e una volta all'ospedale risultò avere riportato la slogatura di una spalla, che senza l'intervento di McCaw e Venter avrebbe potuto essere perfino una frattura, secondo i sanitari.
Il 2003 fu l'anno della prima Coppa del Mondo per McCaw, alla quale si presentò come vice del capitano Tana Umaga; la squadra neozelandese perse solo in semifinale contro i padroni di casa ed eterni rivali dell'Australia, per poi aggiudicarsi il terzo posto dopo la finale di consolazione contro la Francia; un anno e mezzo prima della sua investitura ufficiale, stante l'assenza del titolare Umaga, McCaw vestì per la prima volta i gradi da capitano alla sua venticinquesima partita internazionale, a Cardiff in occasione di una rocambolesca vittoria 26-25 contro il Galles durante il tour di fine anno 2004.
Un anno più tardi, nel tour 2005, McCaw fu capitano per la seconda volta in occasione di una vittoria, più agevole della precedente, per 45-7 sull'Irlanda a Dublino.
Il primo tour europeo del quale McCaw fu capitano si risolse con un en plein, sebbene non fu un Grande Slam in quanto gli All Blacks non incontrarono tutte le nazionali britanniche: la prima vittima fu l'Inghilterra campione del mondo, doppiata 41-20; a seguire la Francia, battuta due volte nell'arco di una settimana, 47-3 a Lione e 23-11 a Saint-Denis; infine a Cardiff fu il Galles a essere pesantemente sconfitto per 45-10.
Con tale premio nel proprio palmarès personale, McCaw si preparò a guidare la Nuova Zelanda alla Coppa del Mondo di rugby 2007 in programma a settembre in Francia; la fase di qualificazione fu vinta a punteggio pieno dominando un girone che vedeva come avversarie Italia, Portogallo, Romania e Scozia; nei quarti di finale gli All Blacks impattarono contro una grande prestazione della Francia che si impose 20-18 eliminando così McCaw e compagni dal torneo.
Nel suo Henry's All Blacks, instant-book uscito in contemporanea alla fine della Coppa del Mondo, il giornalista ed ex rugbista Murray Deaker attribuì il fallimento della spedizione in Francia alle scelte errate di Graham Henry e non risparmiò neppure lo stesso McCaw, responsabile secondo lui di non essere stato una guida sicura e ispirata e di non avere saputo imprimere cambi di passo alla squadra in campo quando le cose andavano male.
A metà anno 2008, con il suo quarto titolo personale di Super Rugby nel palmarès, McCaw capitanò i test della Nuova Zelanda contro Irlanda e Inghilterra (due), che si risolsero in tre vittorie; guidò alla vittoria la squadra nel Tri Nations (in cui, singolarmente, le uniche due partite perse dagli All Blacks furono quelle dove McCaw non fu presente in campo a causa dei postumi di un infortunio occorsogli nel secondo test match contro gli inglesi) e, nel corso del tour nelle Isole Britanniche, realizzò il suo primo Slam da capitano, battendo in sequenza Scozia 32-6, Irlanda 22-3, Galles 29-9 e infine Inghilterra 32-6, senza subire una meta in quattro incontri.
Grazie a tale striscia positiva di risultati la Nuova Zelanda si riprese il primo posto del ranking IRB, dal quale un anno prima era stata scalzata per mano del Sudafrica campione del mondo.
Il 2009 non fu altrettanto vittorioso, perché il Sudafrica vinse il Tri Nations che la Nuova Zelanda terminò con tre vittorie e altrettante sconfitte, ma il riscatto avvenne a fine anno quando gli All Blacks vinsero la Bledisloe Cup contro l'Australia con una serie netta 4-0 e conquistarono la vittoria in quattro test match nel tour europeo di fine anno, contro Italia 20-6 (incontro cui tuttavia McCaw non prese parte), Galles 19-12, Inghilterra 19-6 e Francia 39-12.
La performance personale di McCaw permise alla Nuova Zelanda di mantenere il primo posto del ranking IRB e a lui stesso di aggiudicarsi il secondo titolo di giocatore dell'anno.
Se a livello di club, nonostante il raggiungimento del prestigioso traguardo di 100 incontri con i Crusaders, il 2010 non fu proficuo a causa dell'eliminazione nelle semifinali di Super Rugby a opera dei Bulls, in Nazionale McCaw guidò la squadra alla vittoria nei test di metà anno contro Irlanda e Galles e successivamente a un en plein nel Tri Nation (ininfluente ai fini della conquista della Bledisloe Cup fu la sconfitta subìta a Hong Kong per mano degli Wallabies, che tuttavia interruppe a 10 una serie vincente dei neozelandesi), per poi concludere con il secondo Grande Slam in due anni (e il quarto assoluto per gli All Blacks) nel tour di fine anno, in cui nell'ordine furono battute Inghilterra 26-16, Scozia 49-3, Irlanda 38-18 e infine Galles 37-25.
A coronamento della stagione vincente della Nuova Zelanda, giunse per il suo capitano McCaw il titolo personale di miglior giocatore IRB dell'anno per la terza volta, la seconda consecutiva.
La preparazione alla Coppa del Mondo di rugby 2011 in programma proprio in Nuova Zelanda fu interlocutoria: gli All Blacks persero il Tri Nations proprio nell'ultima giornata di torneo per mano dell'Australia che si impose a Brisbane per 25-20, ma nella fase a gironi del torneo mondiale si riscattarono, vincendo il punto di bonus in ogni incontro e terminando la prima fase a punteggio pieno; di fronte alla Francia, nella terza partita della fase iniziale, McCaw celebrò il suo centesimo test match, primo neozelandese a raggiungere tale traguardo.
Dopo avere eliminato Argentina nei quarti e Australia in semifinale, la Nuova Zelanda ritrovò proprio la Francia a contenderle il titolo mondiale in finale: la vittoria arrise a McCaw e compagni al termine di un incontro vinto 8-7 e deciso solo dal peso dei calci tra i pali (una meta per parte, più una punizione per gli All Blacks contro una trasformazione dei francesi) e che lo stesso McCaw definì duro, spigoloso e combattuto, nonché carico di pressioni alla vigilia.
Quello sollevato da McCaw fu il secondo trofeo mondiale vinto dalla Nuova Zelanda a distanza di 24 anni dalla vittoria nella prima edizione assoluta del torneo, nel 1987.
Nel 2012 McCaw raggiunse un ulteriore prestigioso traguardo: a parte la vittoria nel Championship, il suo ottavo considerando anche le precedenti edizioni note come Tri Nations, il 6 ottobre, battendo il Sudafrica a Johannesburg, divenne il primo giocatore a vincere 100 test match.
In quegli stessi giorni fu pubblicata una sua biografia autorizzata, The Open Side, nella quale McCaw racconta tra l'altro che, durante la vittoriosa Coppa del mondo vinta contro la Francia, nascose un infortunio al piede anche allo staff tecnico e ai compagni, non solo alla stampa, davanti alla quale, racconta, «stringevo i denti e facevo finta di camminare normalmente».
La biografia contiene anche una critica alla scelta della Federazione internazionale di assegnare al giovane arbitro inglese Wayne Barnes il controverso quarto di finale contro la Francia nella Coppa del Mondo di quattro anni prima in quanto, secondo McCaw, «ancora troppo inesperto e spaventato per un incontro di quella portata, il più importante da lui diretto fino ad allora».
Già a settembre McCaw aveva annunciato un semestre sabbatico nella prima metà del 2013 al fine di ristabilirsi completamente dal citato infortunio al piede e di un problema a un ginocchio, ma anche per ricaricarsi mentalmente in quanto, a suo giudizio, a rischio di averne abbastanza dell'attività agonistica se avesse mantenuto l'attuale ritmo senza una sosta.
McCaw tornò in campo per il turno di spareggio del Super Rugby 2013 a Christchurch contro gli australiani Reds (vittoria 38-9) negli ultimi 15 minuti di partita, e perse la successiva semifinale 19-20 contro gli Chiefs.
Rientrò in nazionale per il match d'apertura del Championship 2013 a Sydney contro l'Australia, valido anche per la Bledisloe Cup: grazie anche a una sua meta, gli All Blacks si imposero nettamente per 47-29; presente in tutte le partite del torneo, aggiudicato con sei vittorie in altrettanti incontri, prese parte anche ai test match di fine anno in Europa; dopo un'ennesima vittoria nel Championship 2014, raggiunse, nel corso del successivo tour novembrino nell'Emisfero Nord, la sua centesima partita da capitano: avvenne a Cardiff il 22 novembre, al Millennium Stadium, avversario il Galles.
Nell'occasione, il 34-16 inflitto ai gallesi fu anche l'ottantottesima vittoria degli All Blacks con McCaw capitano nonché la centoventunesima assoluta con McCaw in campo.
Il 15 agosto 2015, durante il retour match valido per la Bledisloe Cup contro l'Australia vinto all'Eden Park di Auckland per 41 a 13, McCaw è divenuto il recordman di presenze internazionali avendo raggiunto il suo 142º test match e superando l'irlandese Brian O'Driscoll che si fermò a 141 complessivi (133 con l'Irlanda e 8 con i British Lions).
Capitano anche alla Coppa del Mondo di rugby 2015, vi disputò sei incontri, tre nella fase a gironi e a seguire tutta la fase eliminatoria: giunto alla finale del torneo, corrispondente alla sua 148ª partita, nell'occasione eguagliò il record dell'inglese Jason Leonard di 22 presenze nella Coppa.
Con la vittoria per 34-17 sull'Australia McCaw è divenuto il primo capitano a guidare una nazionale in due successi in Coppa del Mondo, oltre ad averlo fatto in due edizioni consecutive.
Prima dell'incontro di finale le statistiche citavano McCaw presente in 130 dei 412 test match vinti dagli All Blacks dal 1903, vale a dire circa il 32 per cento; di tali 130 vittorie, in 109 era capitano; dopo il suo primo test match ha visto debuttare altri 132 giocatori in maglia nera, circa il 10 per cento di tutti gli internazionali neozelandesi.
Dopo la fine della Coppa del Mondo il giocatore non aveva ancora reso note le sue intenzioni future, anche se la stampa ne aveva ipotizzato la fine della carriera agonistica dopo che nel comunicato stampa con cui i Crusaders avevano annunciato la rosa per il Super Rugby 2016 McCaw non figurava; il 19 novembre 2015 è giunta alla stampa la notizia del suo ritiro ufficiale dall'attività, nella quale McCaw ha aggiunto che in nessun caso avrebbe prolungato la sua carriera professionistica all'estero.
Richie McCaw vanta anche un invito nei Barbarians, in occasione del match di fine tour dell'Australia nelle Isole britanniche del 2008.
A lungo scapolo, McCaw fu accreditato di volta in volta di diverse relazioni sentimentali, alla fine di ciascuna delle quali la stampa nazionale ciclicamente tornava a definirlo «lo scapolo più ricercato del Paese».
Il 17 gennaio 2017, comunque, ha sposato, come il suo compagno di club Dan Carter, una Black Stick, ovvero una giocatrice della nazionale neozelandese di hockey, Gemma Flynn, di 9 anni più giovane; il matrimonio è avvenuto a Wanaka, una località di villeggiatura nella regione di Otago.
Appassionato di volo grazie agli insegnamenti di suo nonno, dal 2009 al 2011 McCaw fu caposquadriglia onorario della Royal New Zealand Air Force, e convinse il responsabile di Discovery Channel per l'Australasia a produrre un documentario-reportage sul volo ad aliante, con lui stesso protagonista.
Insieme al suo compagno di club e di Nazionale Dan Carter, Richie McCaw siglò nel 2010 un contratto che lo teneva legato alla Federazione rugbistica neozelandese fino a tutta la Coppa del Mondo, per un ammontare di 750 000 NZD (ca. 490 000 euro), che li resero all'epoca i rugbisti più pagati del Paese.
Alla fine del 2011, dopo la vittoria in Coppa del Mondo, il primo ministro neozelandese John Key propose informalmente l'onorificenza del cavalierato a McCaw, garantendogli quindi il titolo di “Sir”, ma lo stesso McCaw declinò l'offerta.
Pur avendo gradito la proposta, infatti, McCaw disse che non era tempo per accoglierla, in quanto ancora in attività e che potrebbe riconsiderarla solo dopo la fine della carriera agonistica.
A quattro anni dal diniego ricevuto, Key annunciò l'intenzione di riproporre a McCaw il riconoscimento dopo la fine della Coppa del Mondo di rugby 2015 in previsione della, sebbene all'epoca non ufficialmente dichiarata, fine della carriera internazionale del giocatore.
Infine, il 31 dicembre 2015, McCaw fu insignito dell'onorificenza di membro dell'Ordine della Nuova Zelanda, del quale solo un massimo di venti persone viventi, in ogni tempo, si possono fregiare.
Da un sondaggio online sulle abitudini sessuali dei neozelandesi, Mega Kiwi Sex Survey 2012, Richie McCaw risultava all'epoca essere la celebrità maschile più ambìta dal pubblico femminile del Paese, davanti ai suoi compagni di nazionale Dan Carter e Sonny Bill Williams.
Murray Deaker, Henry's All Blacks: The 2007 World Cup Campaign, Auckland, HarperCollins New Zealand, 2007, ISBN 1-86950-668-5.
 Greg McGee, Richie McCaw: The Open Side, Auckland, Hachette New Zealand, 2012, ISBN 1-86971-276-5.
(EN) Statistiche di Richie McCaw nei Barbarians, su barbarianfc.co.uk, Barbarian Football Club. 
(FR) Statistiche di club di Richie McCaw, su itsrugby.fr, It’s Rugby S.A.R.L.. 
(EN) Statistiche internazionali di Richie McCaw, su espn.co.uk, ESPN Sports Media Ltd.
La ricognizione archeologica è in archeologia il procedimento metodologico attraverso il quale vengono raccolte informazioni riguardo alla dislocazione, distribuzione e organizzazione territoriale delle culture umane del passato in una vasta area (da circa un ettaro a diversi chilometri quadrati). 
Gli obiettivi possono essere l'identificazione sistematica di siti archeologici precedentemente sconosciuti in una regione, oppure l'individuazione sistematica di resti di edifici o di scarichi di immondizie in un sito determinato.
Le modalità di questo procedimento sono state elaborate da Gordon Willey nella ricognizione della Valle di Viru in Perù nel 1949. 
La tecnica più semplice è quella della ricognizione di superficie, che consiste nel percorrere un'area a piedi, alla ricerca di resti o manufatti visibili in superficie.
La ricognizione aerea si conduce utilizzando riprese fotografiche dall'alto (fotografia aerea), ottenute con l'utilizzo di aeroplani o di palloni aerostatici, che consentono di coprire velocemente aeree abbastanza vaste e di riconoscere anche quello che non è visibile dalla superficie. Le riprese fotografiche possono essere eseguite anche con la tecnica dell'infrarosso, che permette di ottenere delle termografie, o con emissioni radar di lunghezza d'onda tale da penetrare nel suolo.
Infine la ricognizione geofisica utilizza i metodi geofisici di misurazione che possono consentire di individuare manufatti e resti sepolti in ragione delle variazioni elettromagnetiche o di resistività elettrica del terreno.
La ricognizione viene solitamente decisa in seguito ad un attento studio del territorio, che viene scelto per ulteriori indagini in base alla possibilità dell'esistenza di resti antichi. Indizi possono essere rappresentati dal ritrovamento di materiali conservati in musei e collezioni locali o reimpiegati in costruzioni più recenti, dall'interpretazione delle leggende e tradizioni locali, dai resoconti di indagini archeologiche condotte in passato, o ancora per la presenza di siti importanti nelle vicinanze.
L'indagine può avvalersi di metodi non intrusivi(come il georadar), in cui le evidenze archeologiche non sono in alcun modo toccate, ma unicamente registrate, o intrusivi (raccolta dei materiali individuati in superficie, piccoli carotaggi).
La ricognizione sistematica è una tecnica di indagine usata in archeologia, che prevede un'ispezione diretta (talvolta detta autoptica) di porzioni ben definite di territori generalmente sottoposti alla coltivazione, fatta in modo da garantire una copertura uniforme e controllata di tutte le zone che fanno parte del contesto indagato.
Si possono condurre ricognizioni di superficie intensive o estensive, a seconda degli scopi dell'indagine. Le prime prevedono la copertura completa dell'area interessata e la documentazione di ogni manufatto osservato. La squadra di ricognizione si dispone lungo una linea, a distanze che dipendono dalle caratteristiche del suolo e della vegetazione e dagli scopi della ricerca, e percorre lentamente l'area interessata. I risultati delle osservazioni vengono quindi riportati in pianta su una griglia.
La ricognizione estensiva copre un'area più vasta, ma visitando direttamente solo alcune zone campione, con lo scopo di identificare la presenza di siti archeologici.
Di grande utilità è l'utilizzo del GIS (sistema informativo geografico, che consente l'archiviazione dei dati relativi al posizionamento) e del GPS (sistema satellitare di posizionamento, che consente la precisa collocazione sul terreno).
I dati raccolti vengono successivamente analizzati e confrontati con altri siti studiati del medesimo periodo per determinare la cronologia e la dislocazione della frequentazione umana del territorio e i cambiamenti del paesaggio nel tempo.
Toy Story 3 - La grande fuga (Toy Story 3) è un film d'animazione del 2010 diretto da Lee Unkrich. Terzo e ultimo capitolo dell'omonima saga prodotta dai Pixar Animation Studios, dopo Toy Story - Il mondo dei giocattoli e Toy Story 2 - Woody e Buzz alla riscossa, il film uscì nelle sale cinematografiche statunitensi il 18 giugno 2010, distribuito dalla Walt Disney Company, mentre in Italia, dopo la première mondiale tenutasi al Taormina Film Fest il 12 giugno 2010, la pellicola debuttò nei cinema il 7 luglio dello stesso anno.Toy Story 3 debuttò in 4.028 cinema americani e canadesi il 18 giugno 2010 e nel giorno d'apertura incassò 41.148.961 $, diventando il maggior incasso nel giorno d'apertura per un film animato, battendo il record precedentemente appartenuto a Shrek terzo. Nel week-end d'apertura, la pellicola incassò 110.307.189 $ e nel luglio dello stesso anno, sorpassò Shrek 2, diventando la prima pellicola animata nella storia a raggiungere il traguardo del miliardo di dollari.Il film venne nominato per svariati premi e riconoscimenti, inclusi tre Annie Awards, cinque Academy Awards e un Premio Golden Globe. Toy Story 3 perse agli Annie Award contro Dragon Trainer, ma ottenne l'Oscar al miglior film d'animazione e quello per la migliore canzone, venendo nominato anche per la migliore sceneggiatura non originale e il miglior montaggio sonoro alla 83ª edizione degli Oscar. La Disney puntò molto sulla performance del film agli Oscar, promuovendolo con una imponente campagna pubblicitaria attraverso i cosiddetti For Your Consideration. Al di là della candidatura nella categoria di miglior film, data per scontata dalla gran parte degli addetti ai lavori, la compagnia si diede da fare per sponsorizzare il film come un valido vincitore del premio.La pellicola ottenne pareri e recensioni molto positive dalla maggior parte dei critici, tanto che il sito aggregatore di recensioni Rotten Tomatoes registrò un 99% di "freschezza". Il film ricevette il plauso dalla quasi totalità della critica statunitense, che applaudì l'elevata qualità della storia, in grado di mescolare l'intrattenimento più immediato con temi profondi e adulti, come la paura della perdita, la fedeltà, il bisogno di crescere e l'accettazione della propria mortalità.
La Disney, nominata nel corso della storia degli Oscar solamente in due occasioni, nel 1991 per La bella e la bestia e nel 2010 per Up, decise di puntare su Toy Story 3 per aggiudicarsi il premio come "miglior film", forte del fatto di aver riscontrato il plauso di critica e pubblico. La campagna promozionale prendeva le mosse dalla considerazione che molte altre opere di genere avevano vinto la statuetta per il miglior film (horror, di guerra, fantasy, sequel). Rich Ross, presidente del consiglio di amministrazione Disney, affermò: «Abbiamo il più grande e meglio recensito film dell'anno. Se non questo film, se non quest'anno, quando?».
I For Your Consideration includevano immagini ritraenti scene di Toy Story 3 echeggianti altrettanti lavori di genere, remake e seguiti vincitori dell'Oscar, con impressa la tagline Not Since... (Non da..., interpretabile come un Non dai tempi di...), accompagnata dal titolo della pellicola parodiata. I film presi in considerazione furono Il silenzio degli innocenti, Tutti insieme appassionatamente, The Millionaire, American Beauty, Il padrino - Parte II, La tragedia del Bounty, Io e Annie, Fronte del porto, Titanic, Rocky, Shakespeare in Love, Il braccio violento della legge, Un uomo da marciapiede, Platoon, La stangata e Il Signore degli Anelli - Il ritorno del re. Proprio quest'ultima opera venne presa a termine di paragone sia dal regista Lee Unkrich che dai commentatori in quanto, all'epoca, l'Oscar al film di Peter Jackson venne visto da molti come un premio complessivo alla trilogia fantasy. Allo stesso modo, l'Oscar a Toy Story 3 sarebbe sembrato un riconoscimento all'intera saga Pixar.Secondo altri, invece, la strategia si sarebbe rivelata sbagliata, come nel caso di Harvey Weinstein, che nel 2002 escogitò una campagna simile a favore dell'Oscar per Martin Scorsese e il suo Gangs of New York. A contrastare la candidatura della pellicola fu la sua sconfitta ai vari premi di categoria (come il Writers Guild of America Award e il Directors Guild of America Award), che vengono votati dagli stessi membri dell'Academy. Proteste per un'eventuale vittoria del film si sollevarono in particolare da un'associazione di dipendenti dei parchi tematici Disney, che si erano visti privare dell'assicurazione sanitaria dalla compagnia.Patrick Goldstein e James Rainey, del Los Angeles Times, scrissero che l'unico modo per un film animato di vincere l'Oscar per il miglior film sarebbe stato quello di cambiare la mentalità dell'associazione, citando la ritrosia degli attori, la categoria più rappresentata all'interno dell'Academy, a votare un film in cui non compaiono attori in carne ed ossa sullo schermo, e conclusero affermando: «Per adesso, se sei la Pixar, ti sei guadagnata la nostra eterna gratitudine cinematografica per aver fatto film che toccano il nostro senso del meraviglioso, del dolore e del divertimento. Ma non hai ancora il diritto di essere presa sul serio dall'Academy». L'Oscar venne poi vinto da Il discorso del re.
Ironicamente, la casa di produzione non presentò la candidatura alla migliore colonna sonora a causa della presenza di molti temi creati nel passato che rese ineleggibile il lavoro di Newman, puntando invece sulle nomination alla miglior canzone. Newman venne nominato per la canzone We Belong Together, ottenendo la sua ventesima candidatura agli Oscar e, in seguito, la sua seconda vittoria, dopo il riconoscimento nel 2002 per la canzone If I Didn't Have You (tratta da Monsters & Co.), così come venne nominata la sceneggiatura di Arndt, che si disse onorato e commentò scherzosamente la sua seconda nomination: «Penso che chiunque stia aspettando un mio fallimento non dovrà attendere a lungo».
Diametralmente opposti furono i provvedimenti presi dallo studio nei confronti degli Annie Awards, uno dei più importanti riconoscimenti dedicati al settore dell'animazione. Nell'agosto del 2010, infatti, Ed Catmull, presidente dei Walt Disney Animation Studios, dichiarò che la compagnia non avrebbe sottoposto nessuna delle proprie opere prodotte durante il 2010 per gli Annie Award, a causa delle farraginose regole del premio. L'episodio che innescò la controversia è da farsi risalire alla vittoria schiacciante di Kung Fu Panda nel 2008, a discapito di WALL•E, che avrebbe in seguito vinto l'Oscar al miglior lungometraggio d'animazione. L'edizione del 2008 mostrò il sistema fallace degli Annie, il cui regolamento prevedeva che potesse votare chiunque fosse iscritto come membro all'ASIFA-Hollywood, la sezione di Hollywood della "Association Internationale du Film d'Animation" che regola le premiazioni, professionista del settore o semplice appassionato. Jeffrey Katzenberg, a capo della DreamWorks Animation, aveva offerto l'iscrizione all'ASIFA a tutti i suoi dipendenti e, in seguito, la incluse nel pacchetto di benvenuto ai nuovi assunti. Così facendo, Kung Fu Panda vinse undici premi sulle sedici candidature. Le lamentele degli addetti ai lavori costrinse gli organizzatori dell'Annie a rivedere le modalità di premiazione.L'ASIFA modificò il regolamento nel 2009 e impose che solo i professionisti potessero votare, pur mantenendo le categorie produttive, come quella al miglior lungometraggio, aperte al voto di studenti d'animazione e appassionati. L'anno successivo fu decretato che solo i professionisti del settore iscritti all'associazione, e approvati da un comitato supervisore, potessero eleggere il vincitore. Catmull, insoddisfatto dei cambiamenti apportati, chiese la presenza di un consiglio formato dai vari studi d'animazione che potesse suggerire ulteriori cambiamenti nel regolamento degli Annie. L'ASIFA respinse le richieste di Catmull e la Disney, in tutta risposta, decise di non sottoporre nessuna delle proprie opere come contendenti per l'Annie Award del 2011. I singoli artisti potevano comunque presentare i propri lavori allo stesso modo in cui il comitato supervisore poteva nominare opere giudicate meritevoli.Toy Story 3, infatti, ricevette tre candidature e una ulteriore nomination venne assegnata al cortometraggio Quando il giorno incontra la notte. A spopolare fu nuovamente la DreamWorks, che, grazie alla presenza massiccia di proprio dipendenti all'interno dell'ASIFA, circa il 40% del totale, ottenne sei candidature per Megamind, cinque per Shrek e vissero felici e contenti e sedici per Dragon Trainer. Quest'ultima pellicola vinse nove premi, tra cui quelli per miglior sceneggiatura, miglior regia e miglior film. Nessuna personalità Disney/Pixar nominata per un premio presenziò alla cerimonia e la vittoria di Dragon Trainer suscitò uno scalpore pari a quello dell'edizione del 2008. Per molti critici, i premi Annie persero gran parte delle loro credibilità nel settore dei premi cinematografici.
Toy Story 3 fu segnalato tra i migliori film dell'anno in diverse classifiche, come quella dell'American Film Institute, del The New Yorker, del The Philadelphia Inquirer, del El País, e The Guardian. comparando addirittura nella lista dei venticinque miglior film d'animazione di sempre secondo il TIME, all'undicesimo posto. Tra le classifiche redatte da critici in cui il film è stato ritenuto tra i primi posti della top-ten della stagione cinematografica del 2010:
Nomination Migliore sceneggiatura non originale a Michael Arndt, John Lasseter, Andrew Stanton e Lee Unkrich
Nomination Miglior montaggio sonoro a Tom Myers e Michael Silvers2011 - Golden Globe
Nomination Migliori effetti speciali a Guido Quaroni, Michael Fong e David Ryu2011 - Saturn Award
Nomination Miglior sceneggiatura non originale a Michael Arndt, John Lasseter, Andrew Stanton e Lee Unkrich
Nomination Miglior sonoro a Tom Myers e Michael Silvers2013 - Critics' Choice Awards
Nomination Miglior film franchigia2010 - Chicago Film Critics Association Award
Nomination Migliore sceneggiatura non originale a Michael Arndt2011 - Empire Awards
Nomination Migliore sceneggiatura originale a Michael Arndt, Andrew Stanton, Lee Unkrich e John Lasseter2011 - Awards of the Japanese Academy
Nomination Miglior rappresentazione drammatica (forma lunga) a Lee Unkrich, Michael Arndt, John Lasseter e Andrew Stanton2010 - London Critics Circle Film Awards
Nomination Miglior canzone originale (We Belong Together) a Randy Newman2010 - San Diego Film Critics Society Awards
Nomination Moossa della media inoltrazione (per innovazione tecniche o artistiche che fanno avanzare il medium)2010 - Teen Choice Award
Nomination Miglior animazione a Lee Unkrich, Darla K. Anderson, Guido Quaroni e Michael Fong
Nomination Migliori effetti animati a Jason Johnston, Eric Froemling, David Ryu e J.D. Northrup2011 - AFI Award
Miglior montaggio in un film d'animazione a Ken Schretzmann e Lee Unkrich2011 - Annie Award
Miglior casting per un film d'animazione a Kevin Reher e Natalie Lyon2011 - Central Ohio Film Critics Association Awards
Nomination Miglior sceneggiatura non originale a Michael Arndt2011 - Cinema Writers Circle Awards
Miglior film straniero a Lee Unkrich2010 - Dallas-Fort Worth Film Critics Association Award
Nomination Miglior doppiaggio a Tom Hanks2010 - Las Vegas Film Critics Society Awards
Nomination Miglior montaggio sonoro in un lungometraggio d'animazione2011 - PGA Award
Nomination Miglior produttrice a Darla K. Anderson2011 - Russian National Movie Awards
Nomination Miglior film d'animazione2010 - San Francisco Film Critics Circle Award
Nomination Miglior sceneggiatura a Michael Arndt, John Lasseter, Andrew Stanton e Lee Unkrich2011 - SFX Awards
Nomination Miglior regia a Lee Unkrich2010 - Washington DC Area Film Critics Association Awards
Nomination Miglior sceneggiatura non originale a Michael Arndt, John Lasseter, Andrew Stanton e Lee Unkrich2011 - 3D Creative Arts Awards
Nomination Miglior personaggio femminile animato (Jessie) a Joan Cusack2011 - 'Austin Film Critics Association
Nomination Premio Davis alla miglior sceneggiatura non originale a Michael Arndt
Nomination Premio Davis alla miglior canzone (We Belong Together)2011 - Denver Film Critics Society
Nomination Miglior canzone originale (We Belong Together) a Randy Newman2010 - Florida Film Critics Circle Awards
Nomination Miglior sceneggiatura non originale a Michael Arndt, John Lasseter, Andrew Stanton e Lee Unkrich
Nomination Miglior montaggio sonoro a Doc Kane, Tom Myers, Michael Semanick e Michael Silvers
Nomination Miglior canzone originale (We Belong Together) a Randy Newman2010 - Golden Schmoes Awards
Nomination Scena più memorabile (Andy dice addio)2014 - Guinness World Record Award
Massima media lorda del film al botteghino per un regista maschio a Lee Unkrich2010 - Hollywood Post Alliance
Nomination Miglior suono a Michael Semanick, Tom Myers, Michael Silvers e Skywalker Sound
Nomination Miglior montaggio a Ken Schretzmann e Lee Unkrich2010 - Houston Film Critics Society Awards
Nomination Miglior sceneggiatura a John Lasseter, Andrew Stanton, Lee Unkrich e Michael Arndt2010 - IGN Summer Movie Awards
Nomination Miglior film d'animazione2011 - International Cinephile Society Awards
Nomination Miglior film d'animazione2011 - International Film Music Critics Award
Nomination Miglior colonna sonora originale per un film d'animazione a Randy Newman2011 - International Online Cinema Awards
Nomination Miglior sceneggiatura non originale a Michael Arndt, John Lasseter, Andrew Stanton e Lee Unkrich
Nomination Miglior montaggio sonoro a Tom Myers e Michael Silvers2011 - Iowa Film Critics Awards
Miglior film d'animazione a Lee Unkrich2010 - Oklahoma Film Critics Circle Awards
Nomination Miglior sceneggiatura non originale a Michael Arndt, John Lasseter, Andrew Stanton e Lee Unkrich
Nomination Miglior montaggio negli effetti sonori a Tom Myers e Michael Silvers
Nomination Miglior momento cinematico (L'inceneritore)2011 - Online Film Critics Society Awards
International Theater Award a Lee Unkrich2010 - Toronto Film Critics Association Awards
Nomination Miglior film d'animazione2010 - Utah Film Critics Association Awards
(EN) Charles Solomon, The Art of Toy Story 3, John Lasseter (prefazione), Lee Unkrich e Darla K. Anderson (introduzione), New York, Chronicle Books, 26 maggio 2010,  pp. 176 pp, ISBN 0-8118-7434-6.
(EN) Toy Story 3: The Essential Guide, New York, Dorling Kindersley, 1º maggio 2010,  pp. 48 pp, ISBN 0-7566-6316-4.
(EN) Teddy Newton, Day & Night, Andrea Menotti (editor), New York, Chronicle Books, 04 agosto 2010,  pp. 40 pp, ISBN 0-8118-7664-0.
Premi e riconoscimenti assegnati a Toy Story 3 - La grande fuga su Internet Movie Database
Le Riflessioni sulla Rivoluzione in Francia (titolo completo: Riflessioni sulla Rivoluzione in Francia e sulle deliberazioni di alcune società di Londra relative a tale evento. In una lettera indirizzata a un gentiluomo di Parigi, dell'onorevole Edmund Burke), in inglese Reflections on the Revolution in France, è l'opera più celebre di Edmund Burke e la più famosa invettiva mai scritta contro la Rivoluzione francese. Nate da un carteggio con un gentiluomo parigino, vennero pubblicate a Londra il 1º novembre 1790, e tale fu la loro fama, che esse divennero subito un "best seller". In soli sei mesi ne furono vendute 19.000 copie; nel settembre 1791 solo in Gran Bretagna vi furono undici ristampe, mentre l'opera già correva per l'Europa, tradotta nelle maggiori lingue.
Il 2 novembre 1789, l'Assemblea Nazionale, su proposta di Charles-Maurice de Talleyrand-Périgord, allora vescovo di Autun, confiscò tutti i beni ecclesiastici, mettendoli a disposizione dello Stato per l'estinzione del debito pubblico. In quello stesso anno vennero introdotti gli assegnati, una forma di carta moneta garantita dai "domini nazionali", che i detentori potevano utilizzare per acquistare i beni confiscati alla Chiesa. Sebbene utilizzati in principio come buoni del tesoro, ricevettero ben presto un corso forzoso, andando di fatto a sostituire le livres. L'emissione incontrollata di assegnati, che sfiorò i quattrocento milioni, scatenò una crescita vertiginosa del tasso d'inflazione, andando così a innescare una devastante recessione dell'intera economia francese.La nazionalizzazione dei beni della Chiesa spinse l'Assemblea Nazionale ad interessarsi del finanziamento del clero. Il 12 luglio 1790 fu approvata la Costituzione civile del clero: le diocesi vennero ridotte da centotrenta ad ottantatré, facendole coincidere con i dipartimenti; parroci e vescovi divennero a tutti gli effetti funzionari pubblici stipendiati dallo Stato e, in quanto tali, tenuti a prestare giuramento alla Costituzione. Seguendo una tradizione gallicana ben ancorata in una parte dei rappresentanti del Terzo Stato e degli illuministi favorevoli alla secolarizzazione della società, i deputati non domandarono al Papa il proprio giudizio sulle riforme del clero cattolico francese. I primi sacerdoti cominciarono a prestare giuramento senza attendere il pronunciamento del sovrano pontefice. La Costituzione divise la popolazione in due campi antagonisti: la maggior parte degli ecclesiastici furono non giuranti, ovvero "refrattari". Questo fu l'inizio del dramma sociale che si verificò tra il 1792 ed il 1793, e che si acuì ulteriormente durante il Regime del Terrore. Il 10 marzo 1791 papa Pio VI si pronunciò contro la Costituzione civile con l'enciclica Quod aliquandum e il mese successivo, con l'enciclica Charitas quae, sospese a divinis tutti i sacerdoti e vescovi "costituzionali" (ossia coloro che avevano giurato fedeltà alla costituzione) e tutti quei vescovi consacrati dagli stessi.
Talleyrand, che tra i primi sette "vescovi giuranti" era stato il principale sostenitore della Costituzione civile del clero e che aveva ordinato i primi due vescovi "costituzionali" (i cosiddetti "talleyrandistes"), venne quindi scomunicato e dimesso dallo stato clericale.
La questione religiosa e le drastiche riforme imposte d'autorità dall'Assemblea aggravarono il malcontento di una larga parte dei francesi. Agli inizi del 1790 nel sud della Francia scoppiarono delle discordie tra cattolici e protestanti, mentre la questione del giuramento degenerò presto in scontro violento nell'Ovest, in Vandea e Bretagna, regioni fortemente cattoliche e leali al re, dove il clero, sostenuto dalla popolazione, si era in gran maggioranza schierato su posizioni "refrattarie".
Nel frattempo, gli Stati europei rimasero per lo più indifferenti alla situazione francese, mentre in alcuni casi si verificarono perfino delle tiepide adesioni. Tuttavia in Gran Bretagna, il 9 febbraio 1790, durante il discorso sul bilancio preventivo militare (Speech on the Army Estimates Bill) alla Camera dei Comuni, lo statista e filosofo anglo-irlandese Edmund Burke manifestò per primo pubblicamente la propria riprovazione per i fatti che si stavano verificando in Francia.
Durissima fu la replica di Burke alle parole di Charles James Fox, inneggianti agli avvenimenti francesi e alle delibere dell'Assemblea Nazionale.
Il 6 maggio dello stesso anno, altrettanto risoluta fu un'altra replica a Fox, che aveva celebrato la nuova costituzione francese definendola come «il più stupendo e glorioso monumento alla Libertà che sia mai stato eretto sulle fondamenta dei diritti dell'uomo».
Seguirono dei disordini in aula, per lo più fomentati da Fox ed il suo giovane pupillo Richard Sheridan, e Burke fu costretto ad interrompere il proprio discorso. Tra le grida dei deputati, Burke riuscì a stento a riprendere la parola, apostrofando il suo collega:
A distanza di pochi mesi, Burke dava alle stampe le Riflessioni sulla Rivoluzione in Francia, confermando la definitiva rottura con Fox e gli altri membri del partito Whig. La fine dell'amicizia fra i due decretò anche lo scoppio di una serie di divisioni tra gli stessi Whigs, che di lì a poco si sarebbero divisi fra gli "Antichi Whigs", sostenitori di Burke e del governo tory del primo ministro William Pitt il Giovane, e i "Nuovi Whigs" seguaci di Fox, segnando di fatto un frattura che mai più sarebbe stata colmata, salvo il breve periodo del Ministero di tutti gli Ingegni, nel caos istituzionale seguito alla morte di Pitt nel 1806.
Le Riflessioni ebbero origine da un carteggio con un giovane aristocratico parigino, Charles-Jean-François Dupont, che aveva conosciuto Edmund Burke nel corso di un viaggio in Inghilterra. Il 4 novembre 1789, pochi mesi dopo la presa della Bastiglia, Dupont scrisse a Burke, chiedendogli le sue impressioni riguardo alla piega che in Francia stavano prendendo gli eventi. Burke rispose all'amico con due lettere, la seconda delle quali, la più lunga, diventò la base su cui vennero sviluppate, ampliate e redatte le Riflessioni sulla Rivoluzione in Francia. Non è un caso, perciò, come sottolinea lo stesso Burke nella breve introduzione, che egli abbia voluto mantenere consapevolmente la struttura dell'opera in forma epistolare.Tutte le Riflessioni sembrano sostanzialmente ruotare attorno a due avvenimenti ritenuti di cruciale importanza per tutto il precipitare degli eventi successivo all'anno 1790: da un lato la nazionalizzazione dei beni ecclesiastici e la Costituzione civile del clero (l'attacco alla Chiesa), dall'altro la marcia della plebe parigina su Versailles il 5-6 ottobre dello stesso anno (l'attacco alla Corona). Tuttavia Burke, come egli stesso afferma nella parte iniziale dell'opera, fu spinto a scrivere e dare alle stampe le Riflessioni anche per un fatto avvenuto a Londra il 4 novembre 1789, la riunione della Revolutionary Society. Si trattava di un club i cui membri erano in massima parte composti dai cosiddetti "non conformisti", ossia i dissidenti protestanti che non aderivano alla Chiesa d'Inghilterra, i quali avevano come scopo quello di propagandare una particolare interpretazione della Gloriosa rivoluzione, che in qualche modo ponesse in comune consonanza gli avvenimenti inglesi del 1688 con i fatti di Francia. La riunione del club, infatti, fu seguita da un discorso di Richard Price, in cui questi elogiava gli avvenimenti dell'ottobre di quell'anno e l'assalto a Versailles.
Burke criticò immediatamente l'interpretazione di Price, condannando il suo discorso. Egli, infatti, era di parere del tutto contrario. Mentre la Gloriosa rivoluzione, senza violenza alcuna, a suo dire non aveva fatto nient'altro che ristabilire l'ordine tradizionale e costituzionale, risalente alla Magna Charta, violato in alcune parti da Giacomo II, la Rivoluzione francese rappresentava invece per lui un evento sconnesso dalla realtà, di inaudita violenza, che non mirava a ripristinare, nel solco della legge, le antiche libertà, ma che aveva come intento la distruzione del passato, della tradizione, dell'autorità e della religione, mirando a riorganizzare lo Stato su principi del tutto astratti e non consolidati dalla storia, che, secondo Burke, avrebbero condotto all'anarchia e ad una eventuale involuzione dittatoriale. Fu perciò questa reazione a indurlo a trasformare l'iniziale missiva all'amico Dupont, in un'opera come le Riflessioni.
La critica serrata che Burke muove nelle Riflessioni alla Rivoluzione francese parte da un nodo ed un presupposto fondamentali. Secondo lo statista anglo-irlandese, la rivoluzione francese è irrimediabilmente destinata al disastro, perché essa poggia le proprie fondamenta ideologiche su nozioni astratte, che hanno la pretesa di essere razionalmente fondate, ma che al contrario ignorano la complessità della natura umana e della società. Burke considerava la politica da un punto di vista pragmatico, e rigettava le idee ed il razionalismo astratto dei filosofi dell'Illuminismo, come il marchese di Condorcet, secondo i quali la politica poteva essere ridotta ad un mero sistema basato sulla matematica e su di un rigida logica deduttiva. Formatosi sugli scritti di Cicerone, Aristotele, Platone, Sant'Agostino e Montesquieu,  Burke credeva in un governo basato sul "sentimento degli uomini", piuttosto che sul freddo raziocinio. Per tale motivo ricorrono spesso, nelle Riflessioni, giudizi negativi e di aperta condanna contro tutti quegli esponenti dell'Illuminismo, soprattutto francese, come Voltaire, Rousseau, Helvétius, Turgot, che negavano o snaturavano i concetti del Peccato originale e della Divina Provvidenza, e dell'azione di quest'ultima all'interno della società umana.
Come anglicano e whig, Burke non condivide la nozione di "diritto divino", ma, contro Rousseau, egli difende il ruolo centrale del diritto alla proprietà privata, della tradizione e del "pregiudizio" (quest'ultimo inteso però come l'adesione di un popolo a un complesso di valori privi di giustificazioni razionali coscienti), la garanzia dei quali volge gli uomini ai comuni interessi di prosperità nazionale ed ordine sociale. Egli si mostra favorevole a riforme moderate e graduali, purché esse rientrino in un ordine costituzionale.
Burke insiste sul fatto che una dottrina politica fondata su nozioni astratte come la libertà, l'uguaglianza e i diritti dell'uomo può essere facilmente utilizzata da coloro che detengono o concorrono al potere per giustificare delle azioni tiranniche ed oppressive. In tal modo egli sembra profeticamente preannunciare i disastri e le atrocità che avverranno in Francia di lì a poco sotto la dittatura di Robespierre, durante il Regime del Terrore.
Per Burke gli individui sono soprattutto dominati da "sentimenti innati" e sono fortemente attaccati ai loro "pregiudizi"; la capacità di ragionamento e discernimento degli uomini è limitata ed essi preferiscono perciò affidarsi proprio ai loro pregiudizi. Egli difende i "pregiudizi" umani in virtù della loro utilità pratica. Attraverso essi l'individuo può determinare rapidamente le decisioni da prendere in situazioni problematiche; in poche parole, negli esseri umani i "pregiudizi" «fanno dell'abitudine una virtù».Burke lancia inoltre la sua accusa contro i filosofi dei circoli parigini e quegli ideologi giacobini dell'Assemblea Nazionale, come il vicario Sieyès, che, da «architetti della rovina, stavano calpestando ogni regola e tradizione anteriore nell'astratto e pericolosissimo intento di fare tabula rasa del passato». Egli accusa inoltre tutti coloro che non rispettano la tradizione, radicatasi da secoli, di pura presunzione, condannando la ragione individualistica e razionalistica per difendere quella collettiva e religiosa.
Era infatti, secondo Burke, proprio contro la religione cristiana e la Chiesa che la Rivoluzione aveva mosso fin dall'inizio la sua più feroce offensiva. Egli riconobbe nei primi atti dell'Assemblea, dominata dal dogma politico di Sieyès, un esplicito attacco al Cristianesimo, concretizzatosi nella confisca delle proprietà della Chiesa e nella Costituzione civile del clero. Ma c'era qualcosa di più. Dietro alla secolarizzazione dei beni ecclesiastici come garanzia dell'emissione di un prestito nazionale e degli assegnati, egli intuì il mascheramento di un secondo attacco, altrettanto devastante, facente parte di una duplice congiura dai disegni ben più occulti.
Burke individuò la prima parte di questa cospirazione nei philosophes e negli idéologues che fin dagli inizi del secolo dominavano la cultura francese. Questi "chierici laici" (come li definì Burke nelle Riflessioni) erano stati inizialmente soggetti al controllo delle accademie, fondate verso la fine del XVII secolo da Luigi XIV. Durante i regni successivi, tuttavia, la loro emancipazione era sempre più cresciuta, essendo venuti meno il patrocinio della Corona e della Chiesa, ed il mecenatismo dell'aristocrazia, fino a trasformarsi in una vera e propria macchina ideologica. Philosophes e idéologues si erano perciò riorganizzati intorno ad imprese editoriali indipendenti, come quella che aveva varato il vasto progetto dell'Encyclopédie, guidate da sottili ideologi che miravano alla distruzione della religione cristiana. Tuttavia, secondo Burke, dietro a molti di questi "chierici" radicali e amateur letterari si celavano figure più sinistre, denominate, nella terminologia burkeana, come "speculatori" ("speculator") o "agitatori" ("stock-jobber").La seconda parte in causa nella congiura era infatti rappresentata proprio dai creditori della Corona francese, che Burke identificava con una lobby finanziaria, avente come scopo primario imporre gli assegnati come unica valuta legale in tutti i settori dell'economia francese e, di conseguenza, una dittatura sullo Stato e sulla stessa proprietà terriera. Inoltre l'imposizione degli assegnati come unica carta moneta avrebbe generato di lì a poco un aumento vertiginoso del tasso d'inflazione ed una grave recessione.La Rivoluzione quindi era stata provocata, secondo questa visione, dai creditori dello Stato, pronti ad impossessarsi dei terreni ecclesiastici per poter poi controllare tutta la società, e da una classe intellettuale laicista (atea o deista), dominata da un sentimento anticristiano, che aveva come unico scopo l'espropriazione e il sovvertimento del clero e della Chiesa.Burke credeva che l'intesa tra questi gruppi sovversivi non fosse affatto puramente accidentale. Negli ultimi decenni, infatti, dai germi seminati dalla cultura dei Lumi, erano nate grandi e pericolose cospirazioni, come quella degli Illuminati di Baviera. In tutta Europa, intanto, gli Stati stavano sprofondando in un indebitamento sempre più pesante, che li avrebbe ben presto condotti alla bancarotta, fino a divenire così facili prede dei loro stessi creditori.
Il secondo evento cruciale della Rivoluzione, così come Burke vedeva le cose nel 1789-90, era rappresentato dai fatti di Versailles del 5-6 ottobre. Egli descrive tutte le violenze perpetrate contro Maria Antonietta finendo col fare di lei il simbolo della fine di un'età della cavalleria, da lui amaramente rimpianta. Sebbene in questo punto sembri in qualche modo cedere al sentimentalismo, Burke ebbe però il grande merito di riportare alla memoria un importante concetto di sociologia storica. I filosofi della storia britannici e francesi, le cui opere erano ben note a Burke, concordavano tutti sul considerare lo sviluppo della cavalleria in epoca medievale, e soprattutto l'atteggiamento nei riguardi della donna, quali fattori capitali per la formazione di quel codice di comportamento, sia aristocratico che delle élite rurali ed urbane (si pensi alla gentry), che aveva modificato completamente il costume degli europei moderni da quello degli antichi.
Infine Burke mise in evidenza come l'instabilità ed il disordine generale che avrebbero accompagnato e seguito la Rivoluzione, avrebbero reso l'esercito, ossia la Guardia nazionale francese, incline ad ammutinarsi o a sostenere un ruolo chiave all'interno delle dispute fra fazioni ideologiche e politiche. Egli afferma che un generale popolare, capace di farsi amare ed obbedire dai suoi soldati, una volta spentisi i fuochi maggiori del disastro rivoluzionario, avrebbe potuto rapidamente divenire «padrone dell'Assemblea e dell'intera nazione». Pareva egli così predire l'avvento della dittatura militare e dell'impero napoleonico. In seguito la storico francese Jean Jacques Chevallier affermò: «Burke, Cassandra amara e frenetica, denunciava le future calamità che la Rivoluzione avrebbe prodotto. I fatti volgevano nella direzione da lui preannunciata e gli davano ragione, sempre più ragione».
Le Riflessioni sulla Rivoluzione in Francia ebbero molto successo già nei primi mesi della loro pubblicazione, lo stesso sovrano inglese Giorgio III le raccomandò come «un libro che ogni gentiluomo dovrebbe leggere». Burke ne diede infatti una copia al duca di Dorset, ambasciatore britannico, con la speranza che l'avrebbe fatta circolare anche all'estero, mentre un'altra copia venne tradotta in francese dal cosmopolita Louis Dutens, e presentata alla regina di Francia dalla duchessa di St. James. È possibile che con il tempo anche Maria Antonietta abbia letto il libro, che faceva di lei, ancora in vita, un'eroina leggendaria.Tuttavia, l'opera non fu accolta favorevolmente ovunque. Alcuni, ad una prima lettura, videro in essa un semplice panegirico dei sovrani di Francia, mentre anche vecchi ammiratori di Burke, come Charles James Fox, Thomas Jefferson e William Hazlitt si scagliarono contro di lui, accusandolo di essere diventato un reazionario.  In risposta alle Riflessioni, scrissero sia Thomas Paine, che pubblicò nel 1791 il pamphlet I diritti dell'uomo, sia Mary Wollstonecraft, che scrisse un altro pamphlet, A Vindication of the Rights of Women, sia, più tardi, William Godwin con Giustizia politica 
Alcuni avversari politici arrivarono a sospettare che Burke fosse affetto da disordine mentale, o che, visto il suo forte turbamento per i provvedimenti antiecclesiastici presi dall'Assemblea francese, fosse in realtà segretamente cattolico. Il primo ministro britannico William Pitt non vide nell'opera che «delle rapsodie di cui v'è molto da ammirare, e nulla su cui essere d'accordo».Peraltro, altri esponenti politici, come lo statunitense John Adams, concordarono invece con Burke sulla situazione francese. Una posizione simile a quella di Burke nelle Riflessioni venne espressa anche dallo scrittore e drammaturgo italiano Vittorio Alfieri (che non era certo un reazionario) nel Misogallo, un'altrettanto dura condanna della Rivoluzione. Di lì a poco, comunque, parecchi dei critici della prima ora dovettero ricredersi sulle Riflessioni, dato che molte delle previsioni di Burke sullo sviluppo della Rivoluzione francese vennero confermate, come il regicidio, lo sterminio dei controrivoluzionari, il bagno di sangue del Terrore, l'esecuzione e la fine di molti illuministi moderati (come Condorcet e Lavoisier) e degli stessi giacobini, le guerre d'aggressione portate avanti dal Direttorio e la dittatura militare di Napoleone (1799, due anni dopo la morte di Burke).
Lo scoppio della rivoluzione in Francia segnò anche la rottura definitiva dell'amicizia tra Burke e Fox e, più in generale, la divisione del partito Whig. Mentre infatti Fox e alcuni esponenti come Grey e Sheridan simpatizzarono fin dall'inizio per gli avvenimenti francesi, altri, guidati dallo stesso Burke, li condannarono duramente. Nel 1791 Burke pubblicò Appello dai nuovi agli antichi Whigs (An Appeal from the New to the Old Whigs), in cui rinnovò le sue critiche ai programmi radicali ispirati dalla Rivoluzione francese e attaccò i Whigs che li appoggiavano, accusandoli di giacobinismo. Nonostante Burke fosse quasi solo quando, nel 1791, passò tra le file dei sostenitori Tories di Pitt, gran parte del resto del partito Whig, primi fra tutti il duca di Portland (influente figura alla Camera dei Lord), il nipote di Rockingham, Lord Fitzwilliam, e William Windham, si trovarono sempre più a disagio per le simpatie di Fox ed i suoi alleati per il radicalismo giacobino. Divisisi con Fox già dai primi mesi del 1793 sulla questione dell'entrata in guerra contro la Francia rivoluzionaria (ampiamente auspicata invece da Burke), entro la fine dell'anno ruppero definitivamente, passando con la maggioranza dei Whigs ad unirsi al governo di Pitt e riconoscendo come loro capo proprio Edmund Burke.Dopo la morte del figlio Richard, nel 1794, e la fine del processo contro Warren Hastings, Burke, ormai stanco, decise di ritirarsi dal Parlamento. Giorgio III, che aveva ammirato le Riflessioni e le sue posizioni contro la Rivoluzione francese, decise in un primo momento di elevarlo alla dignità di pari del regno, ma, visto il rifiuto dello stesso Burke, gli accordò un vitalizio quale riconoscenza per i servigi resi alla patria. Durante gli ultimi anni Burke si adoperò molto a sostegno degli emigrati francesi in Inghilterra, sostenendo che «la vera Francia risiede all'estero». Nel 1797 pubblicò Lettere su una pace regicida (Letters on a Regicide Peace), contro i negoziati di pace con il governo francese.
Le Riflessioni divennero negli anni successivi di fatto il breviario di tutta la corrente controrivoluzionaria e conservatrice, che si opponeva al radicalismo politico della Rivoluzione francese. Ampiamente lette dai contemporanei e dai posteri, esse avranno un'influenza decisiva sia su esponenti della corrente "reazionaria", come il conte savoiardo Joseph de Maistre, sia su esponenti della corrente liberale, come Alexis de Tocqueville.Nel XIX secolo, lo storico positivista Hippolyte Taine riprese le argomentazioni delle Riflessioni di Burke nella sua Storia delle origini della Francia contemporanea (Histoire des origines de la France contemporaine) redatta tra il 1876 ed il 1885. Per Taine, la principale colpa del sistema politico francese era l'eccessiva centralizzazione del potere. Dal suo punto di vista, la Rivoluzione francese non aveva fatto altro che trasferire il potere da un'élite aristocratica ad un'altra che, pur definendosi illuminata, si sarebbe in realtà rivelata meno liberale dell'altra, e anzi, nei fatti, liberticida. Durante il XX secolo, numerosi studiosi (tra i quali Friedrich Hayek, Karl Popper, Ernst Nolte ed Hannah Arendt) trovarono nelle Riflessioni valide argomentazioni applicabili anche nella critica contro le ideologie totalitarie del loro secolo (il social-comunismo ed il nazifascismo). Burke divenne quindi una fondamentale figura di riferimento tra i conservatori ed i liberali classici.
Sempre Hayek e Popper, due dei principali esponenti del liberalismo del Novecento, riconobbero il loro debito nei confronti di Burke. Per il saggista statunitense Russell Kirk, le Riflessioni, assieme alle altre opere burkeane, rappresentano senza dubbio lo «statuto del conservatorismo moderno».
Un debito della rinascita burkeana in età contemporanea, va anche ad un altro studioso statunitense, Peter Stanlis. Questi, tra i suoi meriti, ha avuto quello di dimostrare la totale inesistenza di utilitarismo all'interno della dottrina politica di Edmund Burke, pure sostenuta da alcuni critici ottocenteschi.Infatti, come messo in evidenza da Stanlis, nella filosofia politica di Burke, riguardo all'universo e alla vita sociale del genere umano, è costantemente riscontrabile il rimando a un ordine morale superiore alla volontà o alla ragione degli uomini. Il pensatore anglo-irlandese era saldamente ancorato alla visione cristiana di Dio, dell'uomo e della natura in un tempo in cui la filosofia empirista e razionalista inglese, seguendo Thomas Hobbes e John Locke, faceva dipendere la conoscenza e i valori dalla percezione sensoriale. Tale visione rivoluzionaria dell'uomo si precisò ulteriormente con il sorgere, ad opera degli enciclopedisti e di Rousseau, della "sensibilità". Burke, nel corso della sua vita e della sua esperienza politica ed intellettuale, si era costantemente richiamato ad un ordine provvidenziale del mondo, ad una realtà comprendente sia lo spirito che la materia, nonché all'esperienza plurisecolare della storia, e non al sensismo e alle sole passioni contingenti.. In tal modo emerge la netta opposizione del pensiero di Edmund Burke alle dottrine utilitaristiche, nate dal materialismo etico di Helvétius, e proseguite con Bentham e Mill.
Questo accurato studio di Stanlis ha contribuito a chiarire varie parti del pensiero e dell'opera del pensatore anglo-irlandese, poco chiare e a volte travisate da critici e detrattori nel corso del XIX secolo, come John Morley, Leslie Stephen e Henry Buckle - che videro in Burke essenzialmente un esponente del liberalismo "utilitario" - dando un nuovo impulso agli studi burkeani.
Edizioni d'epoca in ingleseBurke, Edmund, Reflection on the Revolution in France. Londra, 1790.
Burke, Edmund, An Appeal from the New to the Old Whigs. Londra, 1791.Edizioni d'epoca in italianoBurke, Edmund, Riflessioni sulla Rivoluzione in Francia. Colonia, 1791.
In lingua ingleseBurke, Edmund, Reflections on the Revolution in France, a cura di L. G. Mitchell. Oxford University Press, USA, 1999. ISBN 978-0-19-283978-7.In lingua italianaBurke, Edmund, Riflessioni sulla Rivoluzione in Francia. Trad. it. a cura di M. Respinti. Ideazione, Roma, 1998. ISBN 88-86812-37-X.
Burke, Edmund, Scritti politici (a cura di Anna Martelloni). UTET, Torino, 1963. ISBN non esistente
Adams I., Ideology and Politics in Britain Today. Manchester University Press, 1998. ISBN 0-7190-5056-1.
Chevallier, Jean-Jacques, Le grandi opere del pensiero politico. Da Machiavelli ai nostri giorni. Trad. it. di D. Barbagli. Bologna, Il Mulino, 1998. ISBN 88-15-06756-6.
Clark, Jonathan Charles D., Reflections on the Revolution in France. A Critical Edition. Stanford University Press, 2001. ISBN 0-8047-4205-7.
Fraser, Antonia, Maria Antonietta. Trad. di J. Peregalli e C. Pierrottet. Mondadori, Milano, 2001. ISBN 88-04-50677-6.
Stanlis, Peter J., Edmund Burke: The Enlightenment and the Modern World. University Detroit Press, 1967. ISBN non esistente
Popper, Karl. The Open Society and Its Enemies, 2 voll. 1945. ISBN non esistente
La società aperta e i suoi nemici, 2 voll. Armando Editore, 2004. ISBN 88-8358-556-9.
Arendt, Hannah. The Origins of Totalitarianism. New York, 1951. ISBN non esistente
Aa.Vv. (a cura di Simona Forti), Hannah Arendt. Milano, Mondadori, 1999. ISBN 88-424-9462-3.
 Luigi Mezzadri, La rivoluzione francese e la Chiesa, Roma, Città nuova, 2004, ISBN 88-311-0337-7.
Misogallo: opera letteraria di Vittorio Alfieri, scritta tra il 1789 ed il 1798. Tra le più grandi invettive mai lanciate contro la Rivoluzione francese, moltissimi aspetti del Misogallo si trovano in accordo con i contenuti delle Riflessioni di Edmund Burke.
Wikisource contiene una pagina dedicata a Riflessioni sulla Rivoluzione in Francia
Peter J. Stanlis. Edmund Burke e il giusnaturalismo classico (articolo su "Cristianità", n. 267-268).

Questa voce raccoglie le informazioni riguardanti il Rimini Calcio nelle competizioni ufficiali della stagione 1979-1980.

La Riserva naturale integrale Grotta dei Puntali è un'area naturale protetta della Sicilia.La Riserva è stata istituita con Decreto dell'Assessore Regionale al Territorio ed Ambiente n. 795/44 del 9 novembre 2001 pubblicato dalla Gazzetta Ufficiale della Regione Siciliana n. 8 del 15 febbraio 2002.
La Grotta dei Puntali (o grotta Armetta) si apre nella roccia calcarea mesozoica delle falde di Monte Pecoraro. Si tratta di una cavità a sviluppo prevalentemente orizzontale, di circa 110 metri di lunghezza e 15 metri di larghezza, impostata su due livelli differenti collegati da pozzi non molto profondi. La grotta è di elevato interesse paleontologico documentato da rinvenimenti che vanno dal paleolitico superiore al età del bronzo.
Dal punto di vista naturalistico, il sito rappresenta un importante stazione per la sopravvivenza di una colonia polispecifica di chirotteri, annoverata nella direttiva 92/43 della CEE delle specie di interesse comunitario (in pericolo di estinzione), oggi minacciata dalla mancanza di un'adeguata salvaguardia dell'ambiente. In più, la cavità ipogea ospita una fauna cavernicola costituita da specie troglofile e troglossone e può rappresentare rifugio per diverse specie di micro e macro mammiferi e di uccelli.
Mannino G., "Le grotte di Armetta (Carini)", in Sicilia Archeologica, Palermo, 1978, XI, n. 38,pp.73-83.
Mannino G., "La grotta dei Puntali: I graffiti", in Quaderno n.9 del Museo Archeologico Regionale "A.Salinas", Palermo, 2003. pp.11-21.
Falconer H., "On the ossiferous grotta Maccagnone near Palermo", in Paleontological Memories and Notes, 1868, 2:543-553.

Il Ritratto di giovane donna è un dipinto olio su tavola (37x27 cm) di Rogier van der Weyden, databile al 1460 circa e conservato nella National Gallery of Art di Washington.
Non si conosce l'originaria collocazione del dipinto né l'identità dell'effigiata, che alcuni hanno ipotizzato possa essere Maria di Valengin, figlia illegittima del protettore di van der Weyden Filippo il Buono, duca di Borgogna.
Agli inizi del XIX secolo l'opera si trovava probabilmente nelle collezioni di Leopold Friedrich Franz, principe di Anhalt, alla Gotisches Haus, di Wörlitz, vicino Dessau. Passato ai suoi eredi, nel 1925 venne immesso nel mercato d'arte, finendo prima alla Bachstitz Gallery dell'Aia e poi ai Duveen Brothers, che lo vendettero ad Andrew Mellon nel 1926. La collezione Mellon fu poi il nucleo originario del museo statunitense fin dalla sua fondazione nel 1937.
Secondo la tipologia tipica della pittura fiamminga, il ritratto è presentato di tre quarti, su uno sfondo scuro e neutro. La donna è ritratta a mezza figura, con le mani appoggiate sul bordo inferiore del dipinto, come se vi si trovasse una balaustra. I dettagli, trattati come al solito con grande meticolosità, la presentano come una dama della nobiltà, vestita di un abito scuro ravvivato dalla cinta rossa con una ricca fibbia, In testa un velo semitrasparente, fermato da spilli, copre la complessa acconciatura, con la rasatura alta della fronte tipica della moda del XV secolo, e dona alla donna un aspetto vagamente monacale con i due lembie rettangolari che ricadono sulle spalle, sui quali sono visibili le pieghe della stiratura. Un velo di materiale simile copre la profonda scollatura.
Il volto è curatissimo nella fisionomia e lascia intravedere anche i caratteri psicologici della figura, che appare composta, nobile ed elegante, sfuggendo con lo sguardo il contatto con lo spettatore.
Straordinaria è la descrizione delle mani affusolate, di grande bellezza formale, sobriamente decorate da due semplici anelli.

Il termine rivoluzione (dal latino revolutio -onis, "rivolgimento, ritorno", derivato dal verbo revolvĕre "rovesciare") nel suo significato più ampio indica qualsiasi cambiamento radicale nelle strutture sociali come quello operato ad esempio dalla rivoluzione industriale, da quella tecnologica o in particolare da quella culturale come auspicavano gli illuministi nel secolo XVIII con la redazione dell'Encyclopédie: Nella filosofia politica è l'ideale della realizzazione storica di un radicale cambiamento, ispirato da motivazioni ideologiche, nella forma di governo di un paese con trasformazioni profonde di tutta la struttura sociale, economica e politica.
La rivoluzione come fenomeno storico è un processo rapido o di lunga durata, non sempre violento, con il quale classi o gruppi sociali, più o meno ampi, si ribellano alle istituzioni al potere per modificarle e determinare un nuovo ordinamento politico.
Il concetto di rivoluzione assume significati diversi a seconda che lo si guardi come un singolo e irripetibile fenomeno storico o che lo si consideri come una sorta di modello universale nel quale far rientrare i singoli elementi costitutivi della definizione di rivoluzione. La storiografia della rivoluzione ha oscillato tra queste due interpretazioni sino a quando i due punti di vista sono stati integrati. Ad esempio Guglielmo Ferrero aveva evidenziato «l'ambiguità semantica del termine» rivoluzione : per cui possiamo interpretarla come «un nuovo ordinamento dello spirito, una porta sull'avvenire» (per es., il cristianesimo) oppure come «il crollo o il rovesciamento di una vecchia legalità, la sovversione parziale o totale delle regole prestabilite»Lo stesso Ferrero sostiene che la prima forma di rivoluzione ("silenziosa") e la seconda ("rumorosa") si sono unificate nella Rivoluzione francese per cui nella storiografia occidentale la rivoluzione "rumorosa" del 1789 (la presa della Bastiglia) è stata vista come la causa di quella "silenziosa" caratterizzata dal consolidamento delle istituzioni liberali e democratiche. Per questa sua particolarità storica la Rivoluzione francese assume nella cultura politica occidentale un valore esemplare che non viene riconosciuto invece né a quella inglese, né a quella americana che pure erano cronologicamente precedenti.
Comunemente assimilato alla rivoluzione è il cosiddetto "colpo di Stato" che secondo Raymond Aron sarebbe invece «opportuno riservare [...] al cambiamento di Costituzione decretato illegalmente dal detentore del potere (Napoleone III nel 1851), o alla presa del potere da parte di un gruppo di uomini armati, senza che questa conquista (sanguinosa o no) comporti necessariamente l'avvento di un'altra classe dirigente o di un altro regime. La rivoluzione implica molto più del 'togliti di là, così mi ci metto io'.»Una rivoluzione infine si distingue da una rivolta in quanto quest'ultima è generalmente priva di organizzazione e mancante di teorizzazioni ed ideologie che la identifichino o la trasformino in un fenomeno più complesso dell'azione immediata.
Nella visione marxista la rivoluzione è uno dei temi centrali della storia. Già la fine dell'era feudale viene vista come un processo rivoluzionario - generato dalla rivoluzione industriale - di cui la borghesia assume il ruolo di protagonista, che si appropria dei mezzi di produzione.
Secondo Karl Marx «la borghesia non può esistere senza rivoluzionare continuamente gli strumenti di produzione, i rapporti di produzione, dunque tutti i rapporti sociali. Prima condizione di esistenza di tutte le classi industriali precedenti era invece l'immutato mantenimento del vecchio sistema di produzione. Il continuo rivoluzionamento della produzione, l'ininterrotto scuotimento di tutte le situazioni sociali, l'incertezza e il movimento eterni contraddistinguono l'epoca dei borghesi fra tutte le epoche precedenti».
Ma lo sviluppo delle forze produttive diventa tale da non essere adeguato ai rapporti di produzione, questo genera la crisi e una nuova transizione rivoluzionaria. La rivoluzione proletaria è una inevitabile rivoluzione sociale e/o politica nella quale la classe proletaria rovescerà il capitalismo.
Il programma politico di Gandhi fu rivolto essenzialmente all'indipendenza nazionale dell'India.
La teoria della rivoluzione, nell'Europa moderna si era formata con il contributo di quasi tutte le correnti del pensiero politico: quella liberale (John Locke, Thomas Jefferson e i padri fondatori della Rivoluzione americana, Sieyès e i teorici liberali della Rivoluzione francese), quella democratica (Jean-Jacques Rousseau, Robespierre, Saint-Just e altri teorici giacobini; Mazzini) e quella socialista, anarchica e comunista (Babeuf, Bakunin, Marx, Lenin, ecc.).
Per quanto divergenti nei loro obiettivi politici, le teorie classiche della rivoluzione hanno in comune due componenti fondamentali:
la teoria del "diritto di resistenza" (Locke), secondo cui è legittimo – se non doveroso – che le masse popolari si ribellino alle autorità sociali e politiche, quando subiscono un'evidente ed intollerabile situazione di ingiustizia;
la teoria della "guerra giusta", secondo cui il popolo ha diritto di ricorrere alla violenza rivoluzionaria, quando questa serve a correggere torti e ingiustizie molto gravi (questa teoria, con origini medievali, giustificava la violenza e le guerre).Gandhi condivideva il primo di questi due principi ma rifiutava il secondo.
 Rivoluzione, su thes.bncf.firenze.sbn.it, Biblioteca Nazionale Centrale di Firenze. 
 Roger Garaudy, Rivoluzione, Istituto dell'Enciclopedia Italiana, 1975-2004, Enciclopedia del Novecento.