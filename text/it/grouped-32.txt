
Il Bell X-1, inizialmente noto come Bell XS-1, fu un aeroplano sperimentale che l'azienda aeronautica statunitense Bell Aircraft Co. produsse nella seconda metà degli anni quaranta sulla base di specifiche della NACA e con il finanziamento dell'USAAF.
Si trattò del primo velivolo statunitense progettato espressamente per fini di ricerca nel campo delle alte velocità; il programma di cui l'X-1 fu il risultato era finalizzato, in particolare, a esplorare le velocità comprese circa tra Mach 0,75 e Mach 1,25, cioè il cosiddetto regime transonico; non destinato alla produzione in serie, il velivolo venne costruito in sei esemplari (significativamente modificati nel corso della loro carriera di volo) che svolsero un gran numero di voli sperimentali tra il 1946 e il 1958. Il 14 ottobre 1947 un X-1 divenne, ai comandi di Charles "Chuck" Yeager, il primo velivolo pilotato a superare in volo orizzontale la velocità del suono.L'X-1 fu il capostipite della serie degli aerei X statunitensi e il modo in cui furono gestite le ricerche fu utilizzato anche per tutti i successivi aerei della serie. Le procedure e il personale impiegati nel programma X-1 contribuirono a gettare le basi per il futuro programma spaziale statunitense degli anni sessanta; il programma inoltre definì e rafforzò il coordinamento tra le richieste delle forze armate statunitensi, le capacità industriali e i sistemi di ricerca.
Benché la possibilità pratica del volo a velocità transoniche si fosse realizzata solo nel corso della seconda metà degli anni trenta, già dall'epoca della prima guerra mondiale si erano manifestate, in particolari circostanze, quelle anomalie aerodinamiche che, per l'appunto, caratterizzano il volo a velocità prossime a quella del suono: le eliche dei biplani, le cui estremità potevano toccare velocità di circa Mach 0,75 e, quindi, accelerare il flusso d'aria oltre Mach 1, incorrevano in drastici cali di efficienza (con aumento della resistenza e riduzione della portanza) dovuti alla formazione di onde d'urto e alla separazione di flussi di aria turbolenta dalla loro superficie; a problemi analoghi andarono incontro anche le ali degli aeroplani quando, specialmente nel corso della seconda guerra mondiale, essi cominciarono a essere in grado di raggiungere velocità di circa Mach 0,7.Le basi teoriche dell'aerodinamica moderna videro la luce in Germania nei primi tre decenni del ventesimo secolo. Sotto la guida di Ludwig Prandtl presso l'Aerodynamische Versuchsanstalt (in italiano Laboratorio di Ricerca Aerodinamica), venne formata una generazione di scienziati che aprirono la strada agli studi sistematici delle alte velocità. Verso la fine degli anni trenta il Ministero dell'Aria del Reich promosse un programma quinquennale sull'aerodinamica delle alte velocità applicata a velivoli a reazione, caccia e bombardieri a lungo raggio, con il sovvenzionamento di grandi gallerie del vento transoniche e supersoniche. Al termine della seconda guerra mondiale alcune di queste vennero smantellate e ricostruite in Francia e negli Stati Uniti, che si avvantaggiarono anche delle competenze e dei risultati ottenuti fino ad allora dagli scienziati tedeschi.In Italia, fino all'armistizio dell'8 settembre 1943, furono condotti presso la Direzione Superiore Studi ed Esperienze di Guidonia esperimenti e studi sulle onde d'urto nella galleria del vento "Ultrasonora" sotto la direzione di Antonio Ferri. Vennero raccolti sperimentalmente numerosi dati sulle prestazioni di profili a velocità transoniche (fino a Mach 0,94) mai raggiunte prima.Le ricerche condotte negli Stati Uniti da Frank W. Caldwell e Elisha Fales prima e da Lyman J. Briggs, Hugh L. Dryden e G. F. Hull poi approfondirono la conoscenza dei fenomeni di compressibilità legati alle velocità transoniche; vennero studiati i problemi di aumento della resistenza e di diminuzione della portanza legati alla formazione di onde d'urto e alla separazione della vena fluida dalle superfici alari, e si scoprì che tali effetti negativi venivano minimizzati dall'impiego di profili alari sottili e simmetrici. Tuttavia, contemporaneamente, la comunità aeronautica mondiale sviluppò l'opinione che, a causa della riduzione dell'efficienza dei velivoli al loro approssimarsi a Mach 1, la velocità del suono costituisse un limite insuperabile all'aumento delle prestazioni degli aeroplani; si cominciò così a parlare di "barriera del suono".
Mentre da un lato diveniva necessario sviluppare una teoria accurata per descrivere l'aerodinamica delle velocità transoniche e costruire strumenti adatti ad effettuare le opportune osservazioni sperimentali, dall'altro si riscontravano gravi difficoltà nel portare avanti esperimenti in galleria del vento con flussi d'aria a velocità di circa Mach 1: la formazione di onde d'urto in prossimità del modello del velivolo e dei suoi supporti, che poi si riflettevano caoticamente sulle pareti della galleria, rendeva impossibile effettuare misurazioni accurate tra Mach 0,75 e Mach 1,25. Già a partire dal 1933 John Stack, un ingegnere della NACA (National Advisory Committee for Aeronautics, l'autorità statunitense per le ricerche in campo aeronautico), aveva iniziato a progettare un avveniristico monoplano a sbalzo che avrebbe dovuto effettuare alcuni esperimenti direttamente in volo a velocità di 800–850 km/h, ma che non ebbe seguito pratico; nel corso della seconda guerra mondiale poi si erano verificati numerosi incidenti dovuti a perdite di controllo causate dagli effetti della compressibilità sugli organi di governo degli aeroplani nel corso di picchiate ad alta velocità; a partire dal 1940, la stessa NACA avviò una serie di prudenti test in cui aeroplani militari opportunamente modificati con le necessarie strumentazioni, come un Brewster XF2A-2 Buffalo, venivano lanciati a velocità prossime al loro limite strutturale; esperimenti simili vennero portati avanti anche nel Regno Unito e in Germania.Quando, sempre nel corso della guerra, in Europa si resero disponibili i primi propulsori a getto la possibilità di realizzare aeroplani capaci di velocità di quasi 900 km/h divenne concreta; il problema di esplorare le velocità transoniche si fece allora più urgente. La NACA, come altri gruppi di ricerca, sviluppò diverse possibili soluzioni provvisorie per indagare il comportamento delle superfici aerodinamiche intorno a Mach 1: oggetti forniti di strumentazione e lasciati cadere da bombardieri in volo ad alte quote, modellini a razzo, piccoli simulacri (pure dotati di complesse strumentazioni) fissati a supporti collegati alle ali di caccia North American P-51 Mustang in modo da essere immersi nel flusso d'aria accelerato a velocità vicine a quella del suono. Quest'ultimo tipo di esperienza aiutò i tecnici a progettare un tipo di esperimento migliorato per la galleria del vento, ma comunque i risultati furono solo parzialmente soddisfacenti: le prove a terra erano meno efficaci di quelle svolte in volo, le quali d'altro canto erano piuttosto rischiose e necessariamente molto brevi.Il programma XS-1 fu, insieme alle prime efficienti gallerie del vento transoniche, il risultato di queste esigenze e di questi primi esperimenti. Dopo che nel 1943 britannici e tedeschi ebbero avviato a loro volta programmi sperimentali intesi a sondare le velocità transoniche (rispettivamente con il Miles M.52, cancellato nel 1946, e con il DFS 346, realizzato e sperimentato dopo la guerra dai sovietici), nel 1944 anche l'équipe statunitense del Jet Propulsion Laboratory del Caltech, diretta da Theodore von Kármán, diede una spinta significativa alle ricerche che ambivano ad abbattere la cosiddetta "barriera del suono".
Nel 1944, in seguito a una serie di incontri tra alcuni enti militari, industriali e di ricerca degli Stati Uniti, emerse un programma congiunto in cui la componente aerea dell'esercito (United States Army Air Forces – USAAF) e della marina (United States Navy) avrebbero dovuto finanziare e collaborare a un progetto di sviluppo di velivoli ad alta velocità sotto la direzione tecnica della NACA.L'esercito, che già dal 1944 mirava ad ottenere nel più breve tempo possibile un velivolo capace di superare la velocità del suono, puntò sul motore a razzo come forma di propulsione prescelta; la marina (appoggiata, in questa visione, dalla stessa NACA) prediligeva invece il motore a turbogetto, che avrebbe consentito di volare a velocità più contenute ma per periodi notevolmente più prolungati (e che inoltre avrebbe dato origine a velivoli più facili da adattare all'impiego pratico). Fu così che nacquero i due progetti complementari noti, l'uno, come XS-1 (da eXperimental Supersonic) e, l'altro, come D-558 (dal quale avrebbero avuto origine i Douglas D-558-1 Skystreak e D-558-2 Skyrocket).Nel corso dell'estate del 1944 lo High-Speed Panel (la sezione della NACA competente nelle sperimentazioni legate all'alta velocità) e il Materiel Command (il comando logistico delle Army Air Forces) discussero il progetto del nuovo velivolo. In seguito a una richiesta di proposte da parte dell'USAAF, il 30 novembre 1944 la Bell Aircraft Co. si offrì di costruire l'aeroplano, secondo un progetto (MCD-524) che prevedeva procedure di decollo convenzionali ed era predisposto per condurre i test di velocità in volo orizzontale; l'USAAF, comunque, tenne aperta anche la proposta della McDonnell Aircraft (MCD-520), che invece prevedeva che i test venissero svolti durante voli in picchiata e che il velivolo venisse lanciato in volo da un aereo-madre.Durante un incontro tra l'USAAF e la NACA che si tenne a Wright Field nel dicembre 1944 Stack mise in evidenza la pericolosità del fatto di effettuare i test ad alta velocità in picchiata, aggiungendo che il lancio in volo era potenzialmente problematico e incompatibile con le successive esigenze di adattare i velivoli a un impiego pratico. Osservò anche che il motore a razzo era più pericoloso e inaffidabile di quello a turbogetto, ma su questo punto l'USAAF fu irremovibile. Gli aerei con motore a razzo, infatti, non dovevano affrontare i gravi problemi di messa a punto delle prese d'aria operanti ad alta velocità, questione completamente ignorata dalle conoscenze di aerodinamica dell'epoca. Gli aerei a razzo sembravano fornire più possibilità di ottenere rapidi progressi negli studi, pure tenendo conto della impossibilità per questi prototipi di decollare con i propri mezzi a causa del consumo enorme di combustibile. La proposta della Bell, che prevedeva aerei sganciati in quota da bombardieri Boeing B-29 opportunamente modificati, fu dunque quella che venne scelta per essere ulteriormente sviluppata.Venne scelta l'ala dritta perché tale era la configurazione di tutti i velivoli in servizio all'epoca. Si stabilì che l'aereo dovesse essere in grado di volare per dieci minuti, che i test sarebbero avvenuti in volo orizzontale o in cabrata e che il pilota avrebbe dovuto essere seduto nell'abitacolo, e non sdraiato in posizione prona. Si decise infine che l'aereo avrebbe dovuto essere pronto nel giro di un anno dall'assegnazione del contratto.Tra il 15 e il 17 marzo 1945 la Bell presentò i dettagli del suo progetto all'USAAF e alla NACA. La prima espresse dei dubbi sulla proposta, ma il rappresentante della NACA John V. Becker sostenne che l'aereo corrispondeva alle richieste dell'agenzia e che sarebbe stato in grado di raggiungere velocità transoniche; l'USAAF allora accettò di acquistare il velivolo.Il contratto (W-33-038-ac-9183) per costruire un aeroplano transonico fu firmato dalla Bell e dall'Army Air Forces Technical Service Command dell'USAAF il 16 marzo 1945. La Bell fu incaricata di costruire tre velivoli (con le matricole 46-062 per il primo, 46-063 per il secondo e 46-064 per il terzo) per un costo complessivo stimato in 4 278 537 $. Il programma, indicato inizialmente come MX-524, venne poi designato MX-653; cambiò nuovamente denominazione nell'autunno 1945, divenendo noto come XS-1, e conservò questo nome fino a quando, in seguito all'aggiornamento delle designazioni interne all'USAF del 1948, esso venne identificato semplicemente come X-1. Il programma fu classificato come confidential e i dati ottenuti durante le missioni di volo vennero tenuti coperti dal segreto.L'XS-1 fu il primo aeroplano statunitense costruito esclusivamente ad uso sperimentale per la ricerca nel campo delle alte velocità e non fu mai considerata una sua produzione di serie.
L'aereo che la Bell sviluppò era un monoplano monoposto ad ala media con impennaggi cruciformi dalla configurazione tradizionale; caratterizzato dalla linea particolarmente affusolata, era dotato di un carrello d'atterraggio ma era predisposto anche per il lancio in volo da un aereo-madre.
Nella sua progettazione ebbero un'importanza fondamentale tanto le specifiche iniziali della NACA quanto le raccomandazioni che essa stessa fornì successivamente, anche in seguito alle prime esperienze di volo; tra i principali input che l'agenzia diede al progetto dell'X-1 ci furono i seguenti: che l'aereo fosse in grado di sopportare sollecitazioni strutturali fino a un fattore di carico di 18 g (laddove i caccia contemporanei avevano come limite valori intorno ai 12 g); che le sue ali avessero un profilo particolarmente sottile, così da risentire il meno possibile delle onde d'urto che si sarebbero formate durante il volo a velocità transoniche; che lo stabilizzatore avesse uno spessore del 2% inferiore a quello dell'ala, per evitare che il sovrapporsi delle rispettive onde d'urto generasse interferenze pericolose, e che fosse collocato poco al di sopra di essa, sempre per minimizzare l'interferenza legata alla scia turbolenta dell'ala; e che infine, a un certo punto delle prove di volo, al fine di assicurare la controllabilità del velivolo nonostante le onde d'urto, lo stesso stabilizzatore (e non più solamente l'equilibratore ad esso incernierato) fosse reso mobile. Le scelte compiute in termini di solidità della struttura e capacità dei serbatoi, unite alla dimensione progettata per le ali, portarono ad avere un carico alare di 490 chilogrammi per metro quadro, un valore più che doppio rispetto a quello degli aerei più evoluti dell'epoca. Il grande consumo di combustibile nel corso del volo, però, riportava il carico alare a valori più contenuti, rendendo meno problematico l'atterraggio.
L'X-1 aveva struttura del tipo a semimonoscocca (cioè basata su ordinate trasversali e correntini longitudinali il cui rivestimento, lavorante, assorbiva parte dei carichi strutturali) realizzata con l'impiego di leghe leggere in alluminio. Progettato su dati forniti dalla NACA, esso era sostanzialmente un proiettile con le ali: riprendeva infatti nella linea aerodinamica la forma esteriore del proiettile calibro .50 in, uno dei pochi oggetti dell'epoca noti per avere una traiettoria stabile anche a velocità supersonica.
La forma a proiettile era resa possibile dal posizionamento della cabina di pilotaggio completamente all'interno della fusoliera, chiusa dalla finestratura realizzata "a filo" della fusoliera stessa; essa era accessibile al pilota tramite un piccolo portello realizzato nel lato destro del velivolo. A ridurre ulteriormente i pesi, ed anche per i dubbi sulla sua effettiva utilità in caso di utilizzo ad alta velocità, l'aereo non fu dotato di un seggiolino eiettabile (che sarebbe stato invece installato nella versione X-1E).La struttura era estremamente robusta: la caratteristica prudenza della NACA aveva portato alla formulazione di una specifica che richiedeva una capacità di resistere ad accelerazioni di 18 g; tale margine di tolleranza, giustificato dalla scarsa conoscenza dell'entità delle sollecitazioni a cui un velivolo avrebbe potuto dover far fronte in volo a Mach 1 e dal fatto che all'epoca non erano disponibili sistemi computerizzati per la progettazione o per la simulazione del volo, si rivelò in seguito sovradimensionato.All'estremità posteriore erano disposti i piani di coda, di tipo cruciforme.
Il carrello d'atterraggio era di tipo triciclo anteriore, con i tre elementi retrattili alloggiati nella fusoliera e caratterizzati dall'impiego di una singola ruota e da gambe di forza di dimensioni contenute.
Il sistema propulsivo era costituito dal motore a razzo XLR-11 prodotto dalla Reaction Motors, una delle prime compagnie a costruire endoreattori a propellente liquido negli Stati Uniti. Una miscela di alcol etilico ed acqua veniva fatta reagire con ossigeno liquido generando una spinta di 6 672 N (1 500 lbf) per ognuna delle quattro camere di combustione, che potevano essere attivate indipendentemente l'una dalle altre. La spinta totale massima era quindi di 26 689 N (6 000 lbf). Nel progetto originale, il combustibile e l'ossigeno venivano immessi in pressione nelle camere di combustione mediante turbopompe a vapore. Questa soluzione tecnica venne però adottata solo dal secondo modello, l'X-1A, mentre per i primi esemplari di X-1 i serbatoi del combustibile e dell'ossigeno erano pressurizzati con azoto. Le turbopompe, necessarie ad aumentare la pressione in camera di combustione e conseguentemente la spinta mantenendo bassi i pesi, erano costruite da Robert Goddard, che aveva anche vinto una commessa della U.S. Navy per la fornitura di razzi ausiliari per il decollo (RATO).
Il serbatoio per l'ossigeno liquido che l'endoreattore utilizzava in funzione di comburente, della capacità di pari a 1 177 l (311 US gal) sugli X-1 numero 1 e numero 2; 1 654 l (437 US gal) sull'X-1 numero 3, era disposto alle spalle del pilota. Poiché esso doveva essere mantenuto a una temperatura di -182,7 °C ed era collocato immediatamente dietro l'abitacolo, il pilota Chuck Yeager definì l'X-1 «il velivolo più freddo che abbia mai pilotato in vita mia».Nella sezione posteriore era alloggiato il serbatoio per il combustibile contenente, in questo caso, 1 109 l (293 US gal) sugli X-1 numero 1 e numero 2; 1 866 l (493 US gal) sull'X-1 numero 3, di una miscela di etanolo ed acqua.Gli X-1 numero 1 e numero 2 impiegavano un sistema pressurizzato ad azoto per convogliare l'alcol diluito e l'ossigeno liquido nelle camere di combustione del motore; l'ingombro e il peso delle dodici bombole, contenenti in totale 0,50 m³ (17,5 cu ft) di azoto, limitavano considerevolmente la quantità di combustibile e comburente che l'aereo era in grado di trasportare; anziché i 3 701 kg (8 160 lbs) inizialmente previsti, la capacità dovette essere ridotta a 2 122 kg (4 680 lbs), con il risultato che l'autonomia dell'aereo si ridusse ad appena 2 min e 30 s; questo a sua volta significò l'impossibilità di far raggiungere ai primi X-1 la quota adatta agli esperimenti ad alta velocità decollando autonomamente dal suolo, cosicché si rese necessario implementare un sistema per lanciarli da un velivolo-madre.
Il pilota alloggiava seduto in un abitacolo piuttosto angusto, la cui visibilità era resa assai scarsa dal fatto che il parabrezza non sporgeva dalla fusoliera. A sua disposizione egli aveva una strumentazione convenzionale, alla quale si aggiungevano un machmetro, un interruttore per la regolazione del calettamento dello stabilizzatore e i controlli del motore a razzo. In luogo della convenzionale barra di comando, il pilota aveva a sua disposizione un volantino a forma di "H" che gli consentiva di usare entrambe le mani per pilotare nei turbolenti regimi transonici. La cabina era pressurizzata fino a un massimo di 2 109 kg/m² (3 lbs/sq in, pari a circa 0,2 atm) grazie ad azoto sotto pressione.L'ampia strumentazione per la registrazione dei dati era ospitata nella sezione centrale della fusoliera, al di sopra dell'ala.
L'X-1 era provvisto di ala dritta, caratterizzata da un valore dello spessore percentuale (dato dal rapporto tra la misura massima dello spessore di un profilo dell'ala e la lunghezza della corda corrispondente) estremamente basso.
In sede progettuale, tale valore avrebbe dovuto essere pari al 12% (nei velivoli convenzionali risultava allora generalmente compreso tra il 15 ed il 18%). Tuttavia, al fine di minimizzare le problematiche relative alla stabilità ed al controllo del velivolo, i ricercatori della NACA avanzarono la proposta per l'utilizzo di un profilo alare il cui spessore fosse pari al 10% della corda. A loro volta i tecnici della Bell ritennero possibile (seppur di complessa realizzazione pratica) un ulteriore assottigliamento dell'ala, fino a raggiungere l'8% della misura della rispettiva corda. Nel contratto definitivo relativo all'X-1 numero 1 si optò per la soluzione con lo spessore inferiore e tale valore fu ridotto fino al 6% nei piani orizzontali di coda; l'X-1 numero 2 invece ebbe l'ala e il piano di coda più spessi, con uno spessore relativo rispettivamente del 10 e dell'8%, con il risultato che la velocità massima del secondo velivolo fu sempre inferiore a quella del primo.I piani orizzontali di coda furono inoltre oggetto di una radicale opera di aggiustamento dopo le prime prove in volo: dal momento che oltre la velocità di Mach 0,94 la formazione di onde d'urto in prossimità degli impennaggi rendeva completamente inefficaci gli equilibratori (e rendeva quindi impossibile il controllo del beccheggio) la NACA decise di impiegare una soluzione precedentemente sperimentata sul britannico Miles M.52 e già testata dalla NACA stessa sul prototipo Curtiss XP-42; il tradizionale complesso con uno stabilizzatore fisso e un equilibratore mobile ad esso incernierato fu sostituito da un sistema in cui era mobile anche lo stabilizzatore stesso: in tal modo, a velocità subsoniche, il beccheggio era regolato come di consueto dal movimento dell'equilibratore in risposta all'azione del pilota sul suo volantino; mentre, a velocità transoniche, le manovre di cabrata e picchiata erano affidate all'azione dello stabilizzatore, mosso tra angoli di calettamento di 5° verso l'alto e 10° verso il basso da una vite senza fine a sua volta azionata da un attuatore pneumatico in risposta all'intervento del pilota su un interruttore; il passaggio dall'una all'altra estremità della corsa richiedeva, in versioni successive dell'impianto, da 5 a 15 s. Tale soluzione con piani orizzontali interamente mobili, rivelatasi particolarmente indovinata, venne presto trasferita ai velivoli prodotti in serie, ai quali garantì vantaggi considerevoli: in particolare la sua applicazione alle più recenti versioni del caccia North American F-86 Sabre (e della sua variante navalizzata Fury) contribuì ampiamente a garantirne la supremazia sul sovietico MiG-15 nel corso della guerra di Corea.
Il primo dei tre X-1 della versione base che vennero costruiti compì i suoi primi dieci voli presso il Pinecastle Army Air Field (non lontano da Orlando, Florida) tra il 25 gennaio e il 6 marzo 1946; il primo volo, ai comandi del pilota collaudatore della Bell Jack Woolams, era avvenuto senza motore; l'aereo in effetti avrebbe continuato a volare come un aliante, planando dalla quota di circa 7 620 m (25 000 ft) dopo averla raggiunta caricato nella pancia di un bombardiere Boeing B-29 (o, in alcuni casi, B-50), fino al dicembre 1946. Questi primi esperimenti a motore spento, svolti sotto la supervisione di Stan Smith della Bell e di Walter C. Williams e Joel R. Baker della NACA servirono a testare le caratteristiche dell'X-1 in termini di manovrabilità e navigabilità generale; venne inoltre verificata l'efficienza del sistema di lancio dall'aereo-madre, così come la funzionalità delle tecniche per la raccolta dei dati di volo.L'X-1 numero 1 venne mostrato per la prima volta al pubblico a Wright Field (vicino a Riverside, Ohio) il 17 maggio 1946, in occasione di una manifestazione a porte aperte.Il primo volo a motore, effettuato dal secondo X-1, avvenne il 9 dicembre 1946 ai comandi del pilota collaudatore della Bell Chalmers H. "Slick" Goodlin. Nel frattempo, a partire dal marzo 1946, a causa delle condizioni meteorologiche spesso sfavorevoli riscontrate in Florida, il sito dei test era stato spostato al Muroc Army Air Field, nel deserto californiano: l'X-1 numero 2 in effetti era stato inviato direttamente a Muroc il 7 ottobre.Il risultato di questa prima accensione in volo del motore RLM-11 fu positivo: nonostante un piccolo incendio del propulsore, che bruciò alcuni cavi e danneggiò parte della strumentazione, la Bell giudicò l'esperimento un successo; il pilota inoltre confermò la valutazione favorevole delle caratteristiche di manovrabilità del velivolo.Tra il 20 dicembre 1946 e il 5 giugno 1947 Goodlin compì altri venti voli, sia motorizzati che in planata, con gli X-1 numero 1 e numero 2 (l'X-1 numero 1 aveva raggiunto il numero 2 a Muroc all'inizio dell'aprile 1947 e compì il suo primo volo a motore il 10 dello stesso mese). L'addetto alla supervisione della Bell, oltre a Walt Williams e Joel Baker per la NACA, era questa volta Richard Frost.Con ciò si concludeva ufficialmente l'obbligo contrattuale della Bell di dimostrare l'efficienza in volo dell'aereo fino a Mach 0,8; sorsero allora delle controversie tra la Bell e l'USAAF a proposito dei costi per la prosecuzione del programma: con il termine della seconda guerra mondiale infatti, vennero tagliati drasticamente i fondi alle forze armate per la ricerca nel settore aeronautico. L'aviazione militare offrì alla compagnia privata un contratto a prezzo fisso che essa rifiutò, e quindi l'USAAF e la NACA decisero di proseguire le sperimentazioni in volo per conto proprio, portando avanti autonomamente i test che sarebbero presto culminati nel superamento della velocità del suono.Quando, nel giugno 1947, gli X-1 vennero ceduti dalla Bell all'USAAF, il primo velivolo aveva al suo attivo diciannove voli effettuati ai comandi di Woolams e Goodlin, mentre il secondo ne aveva portati a termine diciotto ai comandi di Goodlin e Alvin "Tex" Johnston; di questi ventitré erano stati voli a motore e quattordici semplici planate. L'aereo aveva raggiunto una velocità massima pari a Mach 0,82 e aveva dimostrato di poter reggere sollecitazioni fino a 8,7 g; il motore a razzo si era dimostrato piuttosto affidabile e i dati raccolti avevano confermato le informazioni che la NACA già possedeva.L'aeronautica militare preparò quindi un programma, basato sull'X-1 numero 1 (dotato di superfici aerodinamiche più sottili rispetto al numero 2, e dunque capace di velocità maggiori), il cui obiettivo era quello di sfruttare al massimo, e quanto più rapidamente possibile compatibilmente con le necessarie considerazioni relative alla sicurezza, il potenziale del velivolo in termini di velocità; le ricerche successive si sarebbero concentrate sull'esplorazione del volo in alta quota. La NACA, dal canto suo, continuò a svolgere la pianificazione dei voli, la raccolta dei dati e la loro analisi.
La squadra della Air Force Flight Test Division (la divisione per il volo sperimentale dell'aeronautica militare) di Wright Field lavorava sotto la supervisione del maggiore Roberto L. "Bob" Cardenas e del capitano Jackie L. "Jack" Ridley; il primo pilota era l'asso della seconda guerra mondiale capitano Charles "Chuck" Yeager, mentre il tenente Robert A. "Bob" Hoover faceva da pilota di riserva. Richard Frost della Bell conservò un ruolo come consulente civile per il programma.La NACA, parallelamente, sviluppò per l'X-1 numero 2 un dettagliato programma di voli il cui obiettivo era quello di raccogliere dati esaustivi sul regime transonico per rendere possibili applicazioni su scala industriale. La squadra della NACA, composta da ventisette persone (tra cui Walt Williams e i piloti Herbert H. Hoover e Howard C. Lilly), venne denominata ufficialmente Muroc Flight Test Unit il 7 settembre 1947 e ricevette in consegna l'X-1 numero 2 in ottobre. L'ambiente competitivo tipico dei piloti collaudatori dell'epoca presto creò una rivalità tra gli aviatori NACA e USAAF, diventata forza armata autonoma il 18 settembre assumendo l'attuale nome di United States Air Force. Negli anni successivi United States Navy e NACA, legate fortemente da accordi di collaborazione, rivaleggiarono a colpi di record con i team di collaudo e ricerca USAF, pur in uno spirito di completa condivisione dei risultati scientifici che tanto avrebbe influito sulla prevalenza teorica e tecnologica dell'aviazione statunitense nei decenni successivi.Yeager compì il primo volo motorizzato dell'Air Force con l'aereo numero 1 (che egli stesso aveva soprannominato Glamorous Glennis, "Affascinante Glennis", con riferimento alla moglie) il 29 agosto 1947, dopo aver portato a termine tre voli planati; la prima accensione del motore a razzo portò l'X-1 a Mach 0,85. Durante i successivi sei voli Yeager riscontrò problemi legati a forti vibrazioni e instabilità intorno all'asse di beccheggio e all'ottavo volo, il 10 ottobre, perse completamente il controllo del beccheggio a causa della formazione di un'onda d'urto in prossimità dell'equilibratore; le analisi dei dati di volo successive all'atterraggio mostrarono che in quell'occasione l'X-1 aveva raggiunto una velocità di Mach 0,997, ma era impossibile procedere ulteriormente senza aver risolto il problema della controllabilità del velivolo. Ridley – pilota, ingegnere di volo e amico di Yeager – riuscì allora a convincerlo a rinunciare a impiegare l'equilibratore a velocità transoniche e a tentare di controllare l'aereo variando leggermente il calettamento (ovvero l'angolo rispetto all'orizzontale) dell'intero stabilizzatore mobile.I preparativi per il nono volo dell'X-1 con personale dell'aeronautica militare iniziarono alle ore 06:00 di martedì 14 ottobre 1947, quando tecnici ed ingegneri al Muroc Army Air Field cominciarono le operazioni per alloggiare il velivolo sperimentale nel vano bombe di un B-29, che decollò poi alle 10:00. A circa 1 500 m Yeager prese posto nell'abitacolo del piccolo aereo dipinto in arancione, il quale alle 10:26, a circa 6 100 m d'altezza, venne sganciato dal bombardiere. Subito Yeager azionò l'endoreattore che lo portò sempre più in alto e sempre più velocemente. A Mach 0,85, la massima velocità raggiunta in galleria del vento, il capitano spense due delle quattro camere di combustione del motore per verificare che i comandi rispondessero ancora; giunto a circa 12 200 m ne riaccese una e manovrò l'X-1 per riguadagnare il volo orizzontale. A 13 106 o 13 716 m di altitudine l'indicatore della velocità massima si fermò a Mach 1,06, facendo diventare l'X-1 e il capitano Yeager il primo aereo e il primo uomo a superare la velocità del suono in volo orizzontale nella storia dell'aviazione. Questo, oltre a dimostrare che (a patto di adottare i necessari accorgimenti) la "barriera del suono" non costituiva un ostacolo reale all'incremento delle prestazioni degli aeroplani, costituì un primo importante passo verso nuovi programmi aerospaziali sperimentali che gli Stati Uniti avrebbero portato avanti specialmente negli anni cinquanta e sessanta.Nel 1948, in riconoscimento degli sforzi culminati nel primo volo supersonico della storia, Yeager, John Stack e Lawrence "Larry" Bell (fondatore dell'omonima ditta) furono premiati dalla National Aeronautic Association con il Collier Trophy, per l'occasione conferito direttamente dal presidente Harry Truman alla Casa Bianca. L'assegnazione del premio fu accompagnata da queste parole, scritte dal comitato che presiedeva all'assegnazione del Collier Trophy: «Un risultato epocale nella storia mondiale dell'aviazione – il più grande dopo il primo volo del biplano dei fratelli Wright, quarantacinque anni fa».L'X-1 numero 1 continuò a compiere voli sperimentali: nel corso di uno di essi, il 26 marzo 1948, ai comandi di Yeager, raggiunse la velocità massima di 1 540 km/h, pari a Mach 1,45; in un'altra occasione, l'8 agosto 1949, pilotato dal maggiore Frank K. "Pete" Everest, Jr., raggiunse un record non ufficiale di quota toccando i 21 916 m (71 902 ft). L'ultimo volo del numero 1, con Yeager ai comandi, avvenne il 12 maggio 1950; l'aereo venne in seguito portato a Washington per essere esposto nel museo della Smithsonian Institution.L'X-1 numero 2, nelle mani degli uomini della NACA a Muroc, effettuò una serie di voli che consentirono di raccogliere i dati necessari per svolgere un'analisi estremamente dettagliata e metodica dei fenomeni aerodinamici legati al volo a velocità transoniche. In seguito sarebbe stato convertito allo standard X-1E e sarebbe tornato a volare alla fine del 1955.
Un terzo X-1 della versione di base, che si differenziava dai due velivoli precedenti per il suo sistema di alimentazione dei motori, dotato di turbopompe per il propellente, completò un unico volo libero (una planata) il 20 luglio 1951, ai comandi del pilota della NACA Joseph Cannon, prima di andare distrutto in un incidente a terra il 9 novembre dello stesso anno nella base che dall'anno prima, il 1950, aveva abbandonato il nome di Muroc Army Air Field per essere ridesignata Edwards Air Force Base.
Al fine di estendere gli esperimenti che avevano coinvolto gli X-1 della prima generazione fino a oltre il doppio della velocità del suono e ad altitudini di oltre 25 000 m, portando avanti anche ricerche sulla stabilità e il controllo del volo ad alta velocità oltre che sul riscaldamento aerodinamico, nel novembre 1947 l'aeronautica militare statunitense autorizzò l'inizio di una serie di studi che avrebbero condotto a un contratto (W-33-038-ac-20062) con cui la Bell si impegnava a sviluppare una seconda serie significativamente modificata di quattro X-1, che sarebbero stati identificati da altrettante lettere in progressione alfabetica: X-1A, X-1B, X-1C, X-1D (il progetto dell'X-1C, pensato per testare sistemi d'arma alle alte velocità, venne cancellato prima del completamento dell'aereo).I tre aeroplani che vennero effettivamente costruiti, quasi identici tra di loro, avevano un aspetto esteriore piuttosto simile a quello dei loro immediati predecessori ma se ne differenziavano per una serie di dettagli importanti: erano 1,52 m (5 ft) più lunghi e 1 134 kg (2 500 lbs) più pesanti, montavano ali con uno spessore dell'8%, avevano un nuovo cupolino che garantiva al pilota una migliore visibilità e che consentiva l'accesso all'abitacolo sollevandosi, montavano una nuova turbopompa di alimentazione, avevano autonomia maggiore, un carrello irrobustito e una diversa configurazione della fusoliera. Il disegno dell'ala e dei piani di coda era immutato, mentre il propulsore era lo stesso, ma nella versione XLR-11-RM-5 anziché XLR-11-RM-3.I tre nuovi X-1 furono pronti per la fine del 1950.
Il primo ad essere completato a volare fu in realtà l'X-1D, che raggiunse la Edwards AFB nel luglio 1951. Il ruolo di ricerca a cui l'X-1D, caratterizzato da una turbopompa a bassa pressione, era stato destinato era incentrato sullo studio dello scambio di calore dovuto all'attrito della superficie dell'aereo con l'aria ad alta velocità. Il pilota collaudatore della Bell Jean L. "Skip" Ziegler compì il primo e unico volo libero dell'X-1D il 24 luglio: il velivolo fu sganciato da un Boeing EB-50 sulla verticale del Rogers Dry Lake e, dopo una planata senza motore di nove minuti, atterrò danneggiandosi a causa della rottura della gamba anteriore del carrello. In seguito alle riparazioni il velivolo fu di nuovo pronto a volare il 22 agosto, quando decollò a bordo dell'EB-50 per una nuova missione; mentre l'aereo-madre prendeva quota il colonnello Everest, il pilota dell'X-1D per l'USAF, notò che l'indicatore della pressione dell'azoto sul pannello strumenti dell'X-1 segnava un valore estremamente basso e per questo motivo egli, insieme agli ingegneri della Bell a bordo dell'EB-50, decise di annullare la missione; Everest iniziò a scaricare il carburante dell'X-1, ma poco dopo avvenne un'esplosione nella parte posteriore dell'aereo, che si incendiò; il pilota uscì immediatamente dall'X-1, che venne sganciato e precipitò per meno di un minuto, seguito da una scia di fumo, prima di schiantarsi al suolo un paio di miglia a ovest dell'estremità meridionale del Rogers Dry Lake.
L'X-1A giunse alla Edwards AFB il 7 gennaio 1953 e compì i suoi primi due voli a motore spento ai comandi di Ziegler il 14 e il 20 febbraio; lo stesso pilota condusse l'aereo nel suo primo volo motorizzato il giorno successivo, 21 febbraio; durante questa missione una spia sul pannello strumenti nell'abitacolo segnalò un incendio del motore: Ziegler, che aveva acceso tre camere di combustione, le spense e scaricò il carburante per poi planare e atterrare, scoprendo in seguito che si era trattato di un falso allarme.Ziegler compì diversi altri voli a bordo dell'X-1A prima del 25 aprile 1953, raggiungendo una velocità massima di Mach 0,94. L'aereo venne poi inviato allo stabilimento Bell di Wheatfield per subire una serie di modifiche. "Skip" Ziegler morì il 12 maggio 1953 a causa dell'incidente in volo che distrusse il Bell X-2 numero 2. Sul prototipo, mentre era attaccato all'aereo madre, esplose improvvisamente il serbatoio dell'ossigeno e velivolo e pilota precipitarono nel lago Ontario dalla quota di 6 000 metri. La Bell venne quindi a trovarsi priva di piloti collaudatori esperti e chiese all'aeronautica militare di proseguire gli studi. L'X-1A venne restituito all'USAF e ricominciò a volare il 21 novembre 1953. Ai comandi venne messo Yeager, che nel frattempo era stato promosso maggiore, voluto personalmente da Larry Bell che voleva affidare l'attività al più esperto tra i collaudatori, stante anche l'assenza di seggiolini eiettabili. Quel giorno l'aereo compì il suo primo volo supersonico, raggiungendo Mach 1,15.Nel novembre 1953 la NACA, utilizzando un Douglas D-558-2 Skyrocket, aveva superato con Albert Scott Crossfield per la prima volta nella storia Mach 2. Diventò quindi obiettivo della Bell e dell'USAF riprendersi il record di velocità e i voli successivi dell'X-1A si focalizzarono sull'esplorazione delle potenzialità dell'aereo in termini di velocità e sulla verifica delle sue caratteristiche di stabilità e controllabilità in volo ad alte velocità: Yeager battezzò scherzosamente la serie di test «operazione pianto della NACA».L'8 dicembre Yeager raggiunse Mach 1,9 a 18 288 m (60 000 ft), e constatò che avvicinandosi a Mach 2 la stabilità dell'X-1A in imbardata peggiorava considerevolmente (gli studi in galleria del vento avevano consentito agli ingegneri della Bell di prevedere questo effetto e Yeager era stato avvertito di manovrare i comandi con estrema cautela man mano che aumentava la velocità).Quattro giorni più tardi, il 12 dicembre 1953, sempre con Yeager ai comandi l'X-1A raggiunse il record di velocità (non ufficiale) di Mach 2,44 a un'altezza di 22 860 m (75 000 ft); a un certo punto l'aereo iniziò a rollare lentamente verso sinistra e, appena Yeager iniziò a correggere l'assetto, il velivolo rollò bruscamente a destra picchiando contemporaneamente verso terra: si trattava di un comportamento tipico dell'allora ancora poco noto fenomeno dell'accoppiamento inerziale. Il pilota, sballottato nell'abitacolo e sottoposto ad accelerazioni di 8 g mentre l'aereo aveva perso la stabilità su tutti e tre gli assi, perse conoscenza; l'X-1A precipitò fino a che riguadagnò una zona di atmosfera dove l'aria più densa rallentò i movimenti scomposti dell'aereo; Yeager rinvenne e, dopo essere sceso ad una quota di circa 7 620 m (25 000 ft) in 70 secondi, riprese gradualmente il controllo del velivolo. Le analisi dei dati successive all'atterraggio a Edwards mostrarono che il fenomeno dell'accoppiamento inerziale (previsto teoricamente da molto tempo, ma mai riscontrato praticamente prima di allora) si era verificato a 2 594 km/h e 22 616 m (74 200 ft). Il prototipo entrò in vite e perse 15 500 m di quota in 51 secondi. Yeager "era sopravvissuto per puro istinto e purissima fortuna" secondo il suo stesso racconto. Ad ogni modo grande fu la gioia del team per aver fatto in tempo a "rovinare" le celebrazioni della NACA che pochi giorni dopo, il 17 dicembre, contava in occasione delle celebrazioni del cinquantesimo anniversario del volo dei fratelli Wright di festeggiare Crossfield come l'uomo più veloce del mondo. Il record di Yeager non venne registrato ufficialmente dalla Fédération Aéronautique Internationale, come tutti quelli ottenuti con gli X-1, in quanto ottenuti con un velivolo trasportato in quota e non decollato con i propri mezzi, ma comunque per l'importante e rischioso risultato sperimentale, Yeager ottenne dal presidente Dwight D. Eisenhower l'assegnazione dell'Harmon International Trophy di quell'anno.In seguito alla missione del 12 dicembre, l'USAF decise di non compiere altri voli oltre Mach 2; l'X-1A sarebbe invece stato impiegato per esplorare il volo ad alta quota. Il maggiore Arthur L. "Kit" Murray fu selezionato per questa serie di voli in altitudine e il 26 agosto 1954 raggiunse la quota record di 27 566 m (90 440 ft).Nel settembre del 1954 l'aereo venne consegnato dall'USAF alla NACA. Il pilota della NACA Joseph A. "Joe" Walker portò l'X-1A in volo il 20 luglio 1955; l'8 agosto, mentre il velivolo era ancora a bordo dell'aereo-madre e stava per intraprendere il suo secondo volo libero per la NACA (ventiseiesimo totale) avvenne un'esplosione: Walker fece appena in tempo a uscire dall'X-1A, che venne sganciato subito dopo e andò a schiantarsi nel deserto californiano. La causa delle esplosioni che avevano distrutto tanto l'X-1D quanto il terzo X-1 e l'X-1A venne poi identificata con la rottura di una guarnizione di cuoio a contatto con i serbatoi dell'ossigeno liquido.
L'X-1B era praticamente identico al predecessore; esso era originariamente destinato, come l'X-1A, a investigare la stabilità del volo ad alta velocità, ma fu pronto a volare solo dopo che l'X-1A ebbe già raggiunto le massime velocità e quote accessibili al modello; pertanto l'USAF lo impiegò solo per consentire ai piloti di familiarizzarsi con il suo pilotaggio prima di consegnarlo alla NACA. L'aereo giunse a Edwards il 20 giugno 1954; il primo volo planato avvenne il 24 settembre ai comandi del tenente colonnello Ridley, mentre l'8 ottobre il maggiore Murray portò in volo l'X-1B per la prima missione con i motori accesi. Il velivolo venne consegnato alla NACA il 3 dicembre.L'aereo venne portato al Langley Research Center della NACA, in Virginia, dove venne dotato di una strumentazione speciale composta da sensori termici che avrebbe consentito di studiare a fondo il riscaldamento aerodinamico. L'X-1B compì i suoi voli di ricerca, nel corso dei quali raggiunse velocità superiori a Mach 1,8, a Edwards a partire dall'agosto 1955 (secondo un'altra fonte, l'agosto 1956): il pilota della NACA John B. "Jack" McKay compì le prime quattordici missioni, mentre l'allora sconosciuto Neil A. Armstrong portò in volo l'aereo per le ultime quattro volte. L'ultimo volo dell'X-1B, il ventisettesimo totale, avvenne il 23 gennaio 1958. Gli ultimi tre voli avvennero con le estremità alari allungate e con l'impiego di un rudimentale ma innovativo sistema di controllo a reazione (reaction control system) che, basato su piccoli getti alimentati da perossido di idrogeno, sarebbe poi servito come base per lo sviluppo dei sistemi di controllo dell'assetto da impiegare nel volo fuori dall'atmosfera terrestre.
La perdita dell'X-1D, del terzo X-1 e dell'X-1A non fermò la necessità della NACA di proseguire il programma sperimentale di voli ad alta velocità. A questo scopo, il secondo X-1 venne convertito allo standard X-1E: fornito di un cupolino migliorato, di un seggiolino eiettabile di prima generazione, di efficienti turbopompe a bassa pressione per l'alimentazione del motore e di un endoreattore LR-8-RM-5 (versione migliorata dell'XLR-11), il velivolo era caratterizzato soprattutto dalla nuova ala ulteriormente assottigliata, con uno spessore relativo del 4%.Dopo una prima missione, il 3 dicembre 1955, in cui il tentativo di sganciare l'aereo in volo venne annullato, l'X-1E compì la sua prima planata ai comandi di Joe Walker il 12 dicembre, a Edwards. Durante il primo volo motorizzato, avvenuto il 15 dicembre, l'aereo raggiunse Mach 0,53 e 5 735 m (18 814 ft). Ben presto esso superò la velocità del suono, dimostrando che accoppiare ali supersottili ad un velivolo supersonico era possibile; l'X-1E raggiunse una quota massima di 22 390 m (73 458 ft) il 15 maggio 1957 e una velocità massima di Mach 2,24 l'8 ottobre seguente. Esso compì in totale ventisei voli.Nell'autunno del 1958 vennero apportati al motore notevoli miglioramenti, che si riteneva avrebbero portato l'aereo a superare Mach 3. Vennero anche aggiunte delle pinne ventrali per migliorare la stabilità ad alta velocità ma, nel dicembre 1958, si decise di ritirare l'aereo dal servizio prima che venissero completati altri voli a causa di rotture dei serbatoi di carburante dovute all'usura.
X-1: tre esemplari (noti come "numero 1", "numero 2", "numero 3", o con i rispettivi numeri di matricola 46-062, 46-063, 46-064).
X-1C: pensato per testare sistemi d'arma alle alte velocità, il progetto venne cancellato prima del completamento dell'aereo.
X-1D: un esemplare (matricola 48-1386) andato distrutto poco prima di iniziare il suo primo volo a motore.
Tutti e tre i velivoli sopravvissuti all'impiego sperimentale sono esposti al pubblico: il primo X-1 è conservato nel National Air and Space Museum della Smithsonian Institution di Washington, appeso al soffitto nell'ala dedicata alle pietre miliari della storia dell'aviazione (Milestones of Flight). L'X-1B è in mostra al National Museum of the United States Air Force di Dayton, Ohio. L'X-1E fa invece da gate guardian di fronte al Dryden Flight Research Center della NASA sito presso la Edwards Air Force Base.
Un Bell X-1, per l'occasione dipinto in parte di arancione e in parte di bianco, riveste un ruolo importante nel film Il pilota razzo e la bella siberiana (Jet Pilot), dove viene usato per simulare un segreto aereo da caccia sperimentale sovietico che deve essere testato dal protagonista, interpretato da John Wayne, ma che invece il pilota utilizza per sfuggire alle autorità sovietiche. Diverse scene furono girate sia a terra, con il velivolo appeso al ventre dell'EB-50, che in volo, durante le quali il reale pilota fu lo stesso Chuck Yeager. Le scene furono girate nel 1950, ma il film uscì nelle sale solo nel 1957.
La scena del decollo dell'EB-50 trasportante l'X-1 fu ripresa nel film Uomini veri (The Right Stuff) del 1983, dove i primi venti minuti trattano dell'impresa compiuta da parte del velivolo. Per le scene a terra furono costruiti simulacri a grandezza naturale dell'X-1 e del successivo X-1A, mentre per quelle in volo si ricorse a modelli in scala. Chuck Yeager, impersonato da Sam Shepard, è uno dei personaggi principali del film ed appare in persona in un cameo.
Achille Boroli, Adolfo Boroli, Bell X-1, in L'Aviazione, Volume 3, Novara, Istituto Geografico De Agostini, 1983,  p. 74, ISBN non esistente.
 R.G. Grant, (ed. italiana a cura di R. Niccoli), Il volo – 100 anni di aviazione, Novara, DeAgostini, 2003, ISBN 88-418-0951-5.
(EN) Richard P. Hallion, Chapter 10 – The NACA, NASA, and the Supersonic-Hypersonic Frontier, in Steven J. Dick (a cura di), NASA's First 50 Years – Historical Perspectives, NASA, 2010, ISBN 978-0-16-084965-7.
(EN) Craig W. Luther, X-Planes at Edwards AFB (PDF), AFFTC History Office, 2007. URL consultato l'8 gennaio 2012 (archiviato dall'url originale il 15 ottobre 2012).
(EN) Jay Miller, The X-Planes: X-1 to X-45, Hinckley, Midland Publishing, 2001, ISBN 1-85780-109-1.
(EN)  Dominick A. Pisano, R. Robert van der Linden, Frank H. Winter, Chuck Yeager and the Bell X-1: Breaking the Sound Barrier, Washington, D.C., Smithsonian National Air and Space Museum (con Abrams, New York), 2006. ISBN 0-8109-5535-0
(EN)  Jim Winchester, Concept Aircraft: Prototypes, X-Planes and Experimental Aircraft, Baker & Taylor Pub, 2005. ISBN 978-1-59223-480-6
(EN)  Chuck Yeager, Bob Cardenas, Bob Hoover, Jack Russell, James Young, The Quest for Mach One: A First-Person Account of Breaking the Sound Barrier, New York, Penguin Studio, 1997. ISBN 0-670-87460-4
(EN)  Chuck Yeager, Leo Janos, Yeager: An Autobiography, New York, Bantam, 1986. ISBN 0-553-25674-2
(EN) Dennins R. Jenkins, Tony Landis, Jay Miller, American X-Vehicles – An Inventory – X-1 to X-50 (PDF), in Aerospace History (Washington, NASA History Office), nº 31, giugno 2003.
(EN) Tests With the XS-1, in Flight (Sutton, Surrey - UK, Reed Business Information Ltd.), 13 novembre 1947,  p. 544. URL consultato il 17 dicembre 2012.
(EN) Marty Curry, The X-1 Research Airplane, su NASA Dryden Flight Research Center, 9 ottobre 2008. URL consultato il 3 dicembre 2012.
(EN) Ron Dupas, Boeing 345 EB-29A (e X-1B), su 1000aircraftphotos.com, 31 gennaio 2009. URL consultato il 17 dicembre 2012.
(FR) Gaëtan Pichon, Bell X-1, su avionslegendaires.net. URL consultato il 17 dicembre 2012.
(EN) Maksim Starostin, Bell X-1, su Virtual Aircraft Museum. URL consultato il 17 dicembre 2012.
(EN) Bell X-1 "Glamorous Glennis", su Smithsonian NASM Milestones of Flight. URL consultato il 3 dicembre 2012.
(EN) Bell X-1, su California Science Center. URL consultato il 3 dicembre 2012 (archiviato dall'url originale il 15 luglio 2012).
(EN) X-1: Fiftieth Anniversary, su NASA, 18 settembre 1997. URL consultato il 3 dicembre 2012.
(EN) Bell X-1 Supersonic Experimental Aircraft, su Military Factory, 9 settembre 2009. URL consultato il 17 dicembre 2012.
(EN) The Bell X-1 – Rare, behind-the-scenes footage of the airplane that broke the sound barrier, su AirSpaceMag.com. URL consultato il 15 gennaio 2013 (archiviato dall'url originale il 16 dicembre 2013).
(EN) The Second Generation X-1 of the Bell X-1, su 456th Fighter Interceptor Squadron. URL consultato il 17 gennaio 2013.
(EN) Matt Bittner, Internet Modeler Dragon 1/144 Bell X-1, su Internet Modeler. URL consultato il 17 dicembre 2012.
(EN) John Trueblood, Bell X-1 by John Trueblood (Eduard 1/48), su HyperScale – An Online Magazine for Aircraft and Armour Modellers, 26 luglio 2007. URL consultato il 17 dicembre 2012.
Bella Vista è una città dell'Argentina, appartenente alla provincia di Tucumán, situata a 25 km a sud-est del capoluogo provinciale San Miguel de Tucumán.

Bemus Point è un villaggio degli Stati Uniti d'America, situato nello stato di New York, nella contea di Chautauqua.

Benjamin Fitzpatrick (Contea di Greene, 30 giugno 1802 – Wetumpka, 21 novembre 1869) è stato un politico statunitense. Fu l'11º governatore dell'Alabama dal 1841 al 1845.Fedele all'ala jacksoniana del Partito Democratico, durante i suoi due mandati consecutivi da governatore Fitzpatrick dovette affrontare i problemi della banca statale dell'Alabama che era sull'orlo della bancarotta e in generale i problemi economici molto forti conseguenti al panico del 1837.
Nato nella contea di Greene, in Georgia, Fitzpatrick rimase orfano all'età di sette anni e fu allevato dalla sorella (Celia Fitzpatrick Baldwin) in Alabama.
Fitzpatrick aiutò i suoi fratelli a gestire la terra che possedevano sul fiume Alabama e servì da giovane come vice del primo sceriffo della contea di Autauga. Lavorò nello studio legale di Nimrod E. Benson prima di essere ammesso alla pratica della legge.
Fitzpatrick studiò legge e fu ammesso al pratica nel 1821 a Montgomery, in Alabama. Tuttavia nel 1829 si trasferì nella sua piantagione nella contea di Autauga e si dedicò solo a coltivare la terra. 
Divenne governatore dell'Alabama nel 1841 carica che ricoprì, vincendo due volte le elezioni,  fino al 1845. In seguito fu eletto al Senato degli Stati Uniti per coprire il posto vacante causato dalla morte di Dixon H. Lewis e prestò servizio dal 25 novembre 1848 al 30 novembre 1849, quando fu eletto un successore.
Fu nuovamente eletto al Senato per coprire il posto vacante causato dalle dimissioni di William R. King (che era stato eletto vicepresidente degli Stati Uniti) e servì dal 14 gennaio 1853 al 3 marzo 1855. Prestò servizio come Presidente del Comitato per la stampa e del Comitato per i disegni di legge. Fu eletto nuovamente al Senato  il 26 novembre 1855 è prestò servizio più volte come presidente pro tempore del Senato. 
Nel 1860, Fitzpatrick fu nominato vice presidente degli Stati Uniti dall'ala del Partito democratico che aveva nominato Stephen A. Douglas dell'Illinois come presidente, ma rifiutò la nomina; alla fine, Herschel V. Johnson della Georgia fu nominato al suo posto. Fitzpatrick si ritirò dal Senato il 21 gennaio 1861, in seguito alla secessione del suo stato d'origine.
Non assunse un ruolo particolarmente attivo nella politica della Confederazione ma servì come presidente della Convenzione Costituzionale dell'Alabama nel 1865.

Bennwil (toponimo tedesco) è un comune svizzero di 641 abitanti del Canton Basilea Campagna, nel distretto di Waldenburg.
Ogni famiglia originaria del luogo fa parte del cosiddetto comune patriziale e ha la responsabilità della manutenzione di ogni bene ricadente all'interno dei confini del comune.
 Antonia Schmidlin, Bennwil, in Dizionario storico della Svizzera, 10 marzo 2008. URL consultato il 19 settembre 2018.
Benztropina, nota anche come benzatropina è una molecola dotata di attività anticolinergica, commercializzata nella forma di sale mesilato, che viene utilizzata nel trattamento della malattia di Parkinson, del parkinsonismo e della distonia. È stata usata con successo anche in uno studio sui topi come terapia contro la sclerosi multipla.
Gli studi clinici hanno dimostrato che benztropina mesilato possiede sia azione di tipo anticolinergico (antagonizza i recettori dell'acetilcolina a livello del corpo striato) che di tipo antistaminico. L'azione è la risultante dalla combinazione della porzione tropinica della molecola e della porzione benzidrilica della difenidramina.
Studi sperimentali nelle cavie hanno evidenziato che l'attività anticolinergica di questo molecola è circa pari a quella di atropina. Analoghi studi nei gatti suggeriscono che la sua potenza sia pari a circa la metà dell'atropina.
Gli effetti anticolinergici della molecola sono stati ritenuti terapeuticamente significativi nella gestione del parkinsonismo. Benzatropina infatti antagonizza l'effetto dell'acetilcolina, riducendo lo squilibrio tra il neurotrasmettitori acetilcolina e la dopamina, potendo così migliorare i sintomi della malattia di Parkinson in fase iniziale.
Benzatropina è anche un inibitore della ricaptazione della dopamina. Per questa sua proprietà è molto utile nei soggetti con sintomi extrapiramidali che assumono antipsicotici.
Viene utilizzato come farmaco coadiuvante nella terapia di tutte le forme di parkinsonismo. Può essere impiegato anche nel controllo dei disturbi extrapiramidali di origine iatrogena (generalmente causata da farmaci neurolettici, ad esempio dalle fenotiazine).
Benzatropina è considerata un farmaco di seconda linea nel trattamento del morbo di Parkinson. Infatti è in grado di migliorare il tremore, ma non la rigidità e la bradicinesia. Benzatropina è talvolta utilizzata per il trattamento della distonia, una malattia rara che provoca contrazioni muscolari anomale, con posizioni innaturali e torsioni degli arti, del tronco o del viso.
Tra gli effetti avversi in corso di trattamento quelli che si verificano con maggiore frequenza sono quelli di tipo anticolinergico:
PsicosiAlcuni studi clinici suggeriscono che l'uso di anticolinergici aumenta il rischio di discinesia tardiva (un effetto collaterale a lungo termine proprio di molti antipsicotici). Altri studi non hanno invece verificato una associazione tra questo tipo di trattamento ed il rischio di sviluppare discinesia tardiva, anche se i sintomi possono comunque essere peggiorati dall'anticolinergico stesso.
Il farmaco è controindicato nei soggetti con ipersensibilità nota al principio attivo oppure ad uno qualsiasi degli eccipienti della formulazione farmaceutica. È inoltre controindicato nei pazienti affetti da glaucoma ad angolo chiuso, miastenia grave, ostruzione pilorica o duodenale, ulcera peptica stenosante, ipertrofia prostatica, megacolon e discinesia tardiva. Non deve essere somministrato nei bambini con meno di 3 anni di età.
Nei soggetti adulti con parkinsonismo il dosaggio raccomandato è pari a 1–2 mg al giorno, per via orale.  Il dosaggio varia, da soggetto a soggetto, da un minimo di 0,5 fino ad un massimo di 6 mg. Il dosaggio pertanto deve essere attentamente individualizzato.
Nei soggetti adulti con disturbi extrapiramidali indotti da farmaci la dose consigliata è generalmente di 1–4 mg al giorno.

Il Berliner Sport-Verein 1892 e. V. è una polisportiva tedesca, con sede nel quartiere Wilmersdorf della capitale Berlino.
La società venne fondata il 2 luglio 1892 con il nome Berliner Thor und Fußball-Club Britannia 1892 (abbreviato BTuFC Britannia 1892).
A quattro anni dalla fondazione, il BTuFC Britannia, prese parte nel 1896-97 al neonato campionato, organizzato dall'Allgemeiner Deutscher Sport Bund (federazione calcistica dell'epoca pionieristica vissuta tra il 1894 ed il 1898) e lo vinse senza subire sconfitte. La stagione successiva concluse al secondo posto. Nel frattempo entrò anche nella Verband Deutscher Ballspielvereine (VDB) e ne giocò il rispettivo campionato, vincendolo.
In quei primi anni il club giocava le sue gare casalinghe, come la maggioranza dei club berlinesi, al Tempelhofer Feld. Nel 1901 si trasferì allo Sportpark di Friedenau, dove giocò per gli anni successivi.
Nella stagione 1902-03 il Britannia vinse nuovamente il titolo della Verband Berliner Ballspiel-Vereine (nuovo nome della Verband Deutscher Ballspielvereine) e poté prendere parte alle finali del primo campionato nazionale.
Nel torneo nazionale affrontò al primo turno il Lipsia e perse 3-1. Il Lipsia avrebbe poi conquistato il titolo. La stagione successiva arrivarono risultati migliori; partecipando come detentori del titolo VBB, vinto per la terza volta, eliminarono Karlsruher FV ed il SC Germania 1887 (un'antenata dell'attuale Amburgo) raggiungendo la finale. L'avversario, il 29 maggio 1904 avrebbe dovuto essere il Lipsia; tuttavia, una protesta sollevata dal Karlsruher FV, riguardante il fatto che la gara contro il Britannia si sarebbe dovuta giocare in campo neutro anziché sul terreno di casa dei berlinesi, fu accettata dalla DFB proprio la mattina della finale. La gara decisiva non venne dunque giocata e non fu assegnato alcun titolo.
Fino allo scoppio della Prima guerra mondiale il club visse tempi instabili; nella stagione 1908-09 giocò le gare casalinghe al Viktoria-Sportplatz di Mariendorf. L'anno dopo si trasferì nuovamente, al Britannia-Sportplatz di Schmargendorf.
La stagione 1913/14 si concluse con la prima retrocessione dalla massima serie berlinese. Dopo lo scoppio della guerra, la società BFC Fortuna 1894 confluì nel Britannia; il 10 dicembre 1914, sulla scia del crescente sentimento anti-britannico, la squadra cambiò nome in Berliner Sport-Verein 1892.
Solamente nella stagione 1935-36, il BSV riuscì a ritornare agli antichi successi, vincendo la Gauliga Berlin-Brandenburg e qualificandosi per la fase finale del campionato, dove non riuscì a superare il primo turno. Vinse nuovamente la Gauliga due anni dopo, ma così come nel caso precedente, l'esperienza si conclude al primo turno. Nella stagione 1940-41 retrocesse; nel 1942-43, dopo aver riconquistato immediatamente la massima serie riuscì a vincere la Gauliga, qualificandosi alle finali di campionato, dove esce agli ottavi per mano dell'Holstein Kiel.
Dopo il crollo del Terzo Reich, tutte le associazioni sportive furono sciolte. Esistevano tuttavia gruppi sportivi che celavano in sé le vecchie società. Il SG Wilmersdorf era composto per la maggior parte da giocatori appartenenti al Berliner SV 92. Sotto tale nome partecipò ai primi tre campionati di Oberliga Berlin (il massimo campionato berlinese dopo la riorganizzazione dei campionati). Nel 1948 il club riuscì a riprendere la vecchia denominazione BSV 92.
Nel 1949 vinse il titolo di Oberliga, garantendosi l'accesso alla fase finale del campionato 1948-49, dove il Borussia Dortmund lo eliminò vincendo 5-0 ai quarti di finale. Nella stagione 1953-54 vinse per l'ultima volta l'Oberliga; nella fase finale del campionato nazionale 1953-54 si classificò terzo nel suo gruppo di qualificazione.
Dopo la fondazione della Bundesliga, il BSV giocò fino alla stagione 1970-71 nella Regionalliga Berlin (all'epoca corrispondente alla seconda divisione nazionale). Nel 1971 partecipò, come campione della Amateurliga berlinese al campionato nazionale amatoriale. Dopo la riforma dei campionati del 1974, la Regionalliga Berlin fu sostituita dalla Amateur-Oberliga Berlin, divisione nella quale il BSV rimase fino alla retrocessione del 1979. Nel 1995 riuscì a centrare la promozione nella massima divisione del Land berlinese, la Verbandsliga Berlin, dove tuttavia rimase un solo anno.
Nella stagione 2009-2010, il BSV gioca nella Kreisliga A Berlin, corrispondente all'ottava divisione nazionale.
Campione del Land Berlino: 101897 (ADSB), 1898, 1903, 1904 (VDB/VBB), 1936, 1938, 1943, 1946 (come SG Wilmersdorf), 1949, 1954Coppa del Land Berlino: 21930, 1946 (come SG Wilmersdorf)
(DE) Sito ufficiale sezione calcio, su fussball.bsv92.de. URL consultato il 23 settembre 2007 (archiviato dall'url originale il 5 febbraio 2007).

Bernard Casoni (Cannes, 4 settembre 1961) è un allenatore di calcio ed ex calciatore francese, di ruolo difensore, tecnico dell'Al-Khor.
La carriera professionista di Bernard Casoni iniziò nel 1980 nel Cannes, squadra con la quale militerà fino al 1984, quando fu acquistato dal Toulon. La militanza nella squadra di Tolone durerà fino al 1990 (intervallata da un anno, tra il 1988 e il 1990 in cui giocherà nelle file del RC Paris), anno del suo trasferimento all'Olympique Marsiglia, squadra con cui vincerà tre campionati consecutivi tra il 1991 e il 1993 (quest'ultimo revocato a causa del coinvolgimento della squadra nell'Affare VA-OM) e la Champions League nel 1993. Casoni si ritirerà dal calcio giocato nel 1996 per passare alla carriera di allenatore
Esordisce nel 1999 sulla panchina dell'Olympique Marsiglia. Nel 2001 Casoni allenerà il Cannes, mentre nei due anni seguenti sarà sulla panchina di due squadre tunisine: l'Étoile Sportive du Sahel nel 2002 e lo Stade Tunisien   nel 2003. Dopo una parentesi come commissario tecnico della Nazionale armena, dal 2005 Casoni allena il Bastia.
Dal gennaio del 2010 è ala guida dell'Evian Thonon Gaillard che conduce alla vittoria del campionato di National 2009-2010.

Bernard Sanders, detto Bernie (IPA: [ˈbɜɹni ˈsændəɹz]; New York, 8 settembre 1941), è un politico statunitense, senatore per lo Stato del Vermont e già componente della Camera dei rappresentanti.
Esponente indipendente affiliato al Partito Democratico, si qualifica come un socialista democratico. Dagli anni cinquanta, ovvero dal periodo della persecuzione anticomunista e antisocialista del maccartismo, è stato l'unico membro del Congresso ad autodefinirsi espressamente «socialista» e non genericamente progressista o liberal.
Laureato in scienze politiche presso l'Università di Chicago, in gioventù fu un attivista del movimento per i diritti civili; prima di intraprendere l'attività politica, ha lavorato come carpentiere e come regista. Già sindaco di Burlington e in seguito cofondatore del Congressional Progressive Caucus, Sanders è un propugnatore del modello nordico ed è favorevole all'adozione di misure di redistribuzione dei redditi. Nella sua carriera politica ha inoltre promosso azioni a sostegno dei diritti degli omosessuali, delle minoranze etniche e dei disoccupati; si è opposto alla guerra in Iraq ed è contrario alla pena di morte.
È stato uno dei candidati alle primarie del Partito Democratico in previsione delle elezioni presidenziali del 2016.
Bernie Sanders nacque l'8 settembre 1941 nel borgo newyorkese di Brooklyn. Sua madre, Dorothy Sanders (nata Glassberg), era nata a New York da madre russa e padre polacco, entrambi ebrei; suo padre, Elias Sanders, era un ebreo polacco emigrato all'età di 17 anni negli Stati Uniti, dove divenne un rappresentante di vernici. Molti dei parenti del padre che erano rimasti in Polonia furono uccisi durante la Shoah. Sanders ha un fratello maggiore, Larry, esponente del Partito Verde di Inghilterra e Galles.
Da bambino visse sulla East 26th Street nel quartiere di Midwood, sempre a Brooklyn, dove frequentò le scuole elementari e medie. Nel pomeriggio, inoltre, seguiva i tradizionali insegnamenti di religione e cultura presso un istituto ebraico; il suo Bar mitzvah fu celebrato nel 1954. A detta del fratello, alla famiglia Sanders non mancavano cibo o vestiti, ma «cose più difficili da procurare, come delle tende o un tappeto». Durante l'adolescenza fu allievo della James Madison High School, dove fu capitano della squadra di atletica leggera e concorse alla sua prima competizione elettorale, quella per la presidenza del corpo studentesco, perdendo.
Dopo aver frequentato l'anno accademico 1959-1960 al Brooklyn College, si trasferì all'Università di Chicago dove conseguì la laurea in scienze politiche nel 1964; Sanders si è autodefinito uno studente universitario «mediocre» che riteneva le lezioni «noiose e insignificanti». In quegli anni, nel frattempo, aveva perso sia la madre (1959) sia il padre (1962).
Terminati gli studi, trascorse alcuni mesi nel kibbutz israeliano di Shaar HaEmekim per poi fare ritorno a New York, dove lavorò come collaboratore sanitario in un ospedale psichiatrico, assistente sociale e falegname. Nel 1968 decise di stabilirsi in Vermont, a suo dire perché «affascinato dalla vita rurale», e riprese la professione di carpentiere affiancandovi alcune esperienze come regista, scrittore, curatore di materiale scolastico e occasionalmente giornalista per il Vermont Freeman.
Nel 1979 realizzò un documentario di mezz'ora incentrato sulla figura del sindacalista ed esponente politico socialista Eugene Victor Debs; il titolo dell'opera è Eugene V. Debs: Trade Unionist, Socialist, Revolutionary, 1855–1926. Nel 1987, mentre era sindaco di Burlington, pubblicò We Shall Overcome, un album di talking blues inciso con il contributo di trenta musicisti del Vermont. L'anno dopo, invece, apparve in un cameo nel film Ancora insieme, interpretando un uomo che distribuisce caramelle ai bambini in occasione della notte di Halloween.
con Deborah Shilling, a cui è stato legato dal 1964 al 1966 e da cui non ha avuto figli;
con Jane O'Meara, con cui è sposato dal 1988 e della quale ha adottato i tre figli avuti dal precedente marito.Nel 1969 ha inoltre avuto un figlio, Levi, dalla sua compagna Susan Campbell Mott.
Per quanto attiene alla sfera religiosa, Sanders si descrive come un «ebreo secolare senza forti legami con i culti organizzati», ma comunque «fiero di essere ebreo»; non frequenta abitualmente la sinagoga e ha spesso lavorato nella festività di Rosh haShana, il Capodanno religioso ebraico. La moglie Jane è invece cattolica; in varie circostanze, Sanders ha espresso parole di forte stima e apprezzamento nei confronti di papa Francesco, che ha poi brevemente incontrato nell'aprile 2016 dopo un convegno in Vaticano sui temi dell'ambiente, affrontati anche dal pontefice nell'enciclica Laudato si'.
Nel 2016, a seguito di una denuncia presentata dal coordinatore per il Vermont della campagna presidenziale di Donald Trump, la seconda moglie di Sanders è stata sottoposta a un'inchiesta da parte del Federal Bureau of Investigation (FBI) per una presunta truffa risalente al 2010: la donna è stata accusata di aver ottenuto, grazie a certificazioni false e a pressioni indebite esercitate dai collaboratori del marito, un ingente prestito a beneficio del Burlington College, di cui all'epoca era presidente. Nel giugno del 2017, il Washington Post ha reso noto che il senatore non risulta indagato.
Nel 2017 il Brooklyn College gli conferì il titolo di dottore in scienze umanistiche honoris causa.
Quando era un allievo dell'Università di Chicago, Sanders si unì all'affiliazione giovanile del Partito Socialista d'America e fu attivo nell'ambito del movimento per i diritti civili degli afroamericani come coordinatore per il Congress of Racial Equality e lo Student Nonviolent Coordinating Committee. Protestò inoltre contro i ricorrenti episodi di discriminazione razziale che si verificavano nell'ambiente universitario: insieme ad altri 32 studenti, promosse il primo sit-in nella storia di Chicago, il che indusse il rettore George Wells Beadle a istruire un'indagine interna sui trattamenti discriminatori; Sanders manifestò anche contro la brutalità poliziesca, incorrendo in un arresto. Nell'agosto del 1963 prese parte alla storica marcia su Washington organizzata da Martin Luther King e udì in prima persona il celebre discorso «I have a dream».
Fu altresì un oppositore della guerra del Vietnam, nella quale non fu assoggettato alla leva obbligatoria perché già troppo anziano per essere arruolato; nondimeno, pur avversando l'uso della violenza e sostenendo l'obiezione di coscienza, non ha mai criticato coloro che hanno combattuto ed è sempre stato un grande propugnatore dei diritti dei veterani.
Negli anni settanta cominciò a dedicarsi totalmente alla politica, un impegno la cui importanza egli sintetizzò nella frase:
Nel 1971 aderì al Liberty Union Party, un movimento pacifista e anticapitalista che operava a livello locale ispirandosi ai princìpi del socialismo rivoluzionario. Sanders si candidò due volte come governatore del Vermont (1972 e 1976) e in due altre occasioni come senatore (1972 e 1974); pur venendo sempre sconfitto, ottenne alcuni risultati ragguardevoli, come il terzo posto alle elezioni senatoriali del 1974 (superato dal democratico Patrick Leahy, ancora in carica, e dal repubblicano Richard W. Mallary) o le 11 000 preferenze conseguite alle consultazioni governatoriali del 1976. Nel 1977 si defilò dal partito, diventando formalmente un indipendente due anni più tardi.
Nel 1980 il trentanovenne Sanders decise di avanzare la propria candidatura a sindaco di Burlington, il centro abitato più popoloso del Vermont. Il primo cittadino uscente era il democratico Gordon Paquette, in carica da dieci anni, che durante il suo lungo mandato aveva costruito un saldo legame con la comunità, beneficiando di un diffuso consenso popolare. Il Partito Repubblicano – a cui Paquette aveva offerto di collaborare nell'amministrazione della città – scelse di non presentare un proprio concorrente, appoggiando la ricandidatura del sindaco in carica e rendendo quindi Sanders lo sfidante più accreditato; la corsa di quest'ultimo fu inoltre agevolata dalla mossa del progressista Greg Guma, che decise di ritirarsi dalla competizione per non dividere l'elettorato di sinistra.
La campagna di Bernie Sanders si giovò dell'apporto di numerosi volontari, ottenendo anche il sostegno di alcuni professori universitari, degli enti di assistenza sociale e del sindacato dei poliziotti. Il suo slogan distintivo era «Burlington is not for sale» («Burlington non è in vendita»): egli promise, se eletto, di bloccare i progetti dell'imprenditore Antonio Pomerleau, che mirava a costruire sulle rive del lago Champlain un complesso di edifici costituito da hotel, uffici e residenze di lusso; Paquette invece previde la rovina di Burlington in caso di vittoria del suo sfidante, affermando che il programma di Sanders avrebbe arrecato detrimento allo sviluppo economico della comunità. L'esito finale delle votazioni, che si svolsero nell'aprile del 1981, fu del tutto inaspettato: il candidato indipendente sconfisse Paquette con appena dieci voti di scarto, diventando sindaco della città. Sanders fu poi rieletto per altri tre mandati biennali nel 1983 (guadagnando il 52% dei suffragi), nel 1985 (55%) e nel 1987 (56%), rimanendo quindi in carica per otto anni consecutivi.
Una volta insediatosi come primo cittadino, egli realizzò la sua principale promessa elettorale: il piano speculativo di Pomerleau – del quale divenne comunque amico – non fu autorizzato e le rive del lago Champlain furono riqualificate con la creazione di parchi, spazi pubblici e piste ciclabili; Sanders portò inoltre a compimento un programma di edilizia convenzionata, avvalendosi del primo esempio di community land trust a livello nazionale. Fra il 1986 e il 1988, produsse e condusse una trasmissione televisiva ad accesso pubblico, intitolata Bernie Speaks with the Community. Infine, contribuì a rivitalizzare la squadra locale di baseball, i Vermont Reds.
Dal punto di vista più prettamente politico, riunificò e stabilizzò il movimento progressista, il futuro Vermont Progressive Party, che fu il suo principale alleato nel consiglio comunale. Sanders intervenne altresì nel dibattito nazionale, presentandosi apertamente come un «socialista» e criticando la politica estera di Ronald Reagan. Nel 1985 ospitò in città un discorso del linguista, filosofo e anarchico Noam Chomsky, che volle presentare personalmente.
Nel 1986 si ricandidò come governatore del Vermont dopo dieci anni dall'ultimo tentativo infruttuoso; il risultato fu però identico, con un terzo posto e il 14,4% dei voti, alle spalle della governatrice democratica uscente Madeleine Kunin e del vicegovernatore repubblicano Peter P. Smith. Nel 1989, dopo quattro mandati come primo cittadino, decise di non ripresentarsi; la sua amministrazione è stata universalmente giudicata come positiva, tanto che già nel 1987 Sanders fu annoverato dall'U.S. News & World Report nella lista dei migliori sindaci d'America.
Nel 1988 si candidò alla Camera dei rappresentanti venendo sconfitto di stretta misura da Peter P. Smith, già suo avversario durante le consultazioni di due anni prima per il ruolo di governatore del Vermont, il quale si impose con il 41,2% delle preferenze. Sanders ci riprovò con successo nel 1990, sempre contro Smith, diventando il primo indipendente a essere eletto alla Camera dopo quarant'anni (l'ultimo era stato Frazier Reams per l'Ohio) e venendo altresì definito dal Washington Post come «il primo socialista» a riuscirvi. L'ex sindaco di Burlington fu rieletto per altre sette volte sempre con ampio margine (tranne nel 1994, quando vinse con il 3,3% di scarto), rimanendo in carica fino al gennaio 2007, allorché divenne senatore.
Durante il suo primo anno alla Camera, Sanders si alienò le simpatie di molti suoi colleghi, attaccando duramente i due partiti maggiori del sistema politico statunitense e tacciandoli di corporatocrazia. Nel 1991 fu inoltre uno dei cinque fondatori del Congressional Progressive Caucus, che presiedette per otto anni, mentre seguitava a rifiutare di unirsi al Partito Democratico, conservando la propria indipendenza.
Nel 1993 votò contro il Brady Handgun Violence Prevention Act, un disegno di legge che introduceva alcune restrizioni sulla libera vendita delle armi da fuoco e che comunque fu approvato. L'anno successivo sostenne il Violent Crime Control and Law Enforcement Act, ritenendo necessaria la parte del provvedimento che istituiva alcune misure contro la violenza sulle donne, ma criticandone aspramente le altre parti. Nel 1998 si oppose invano all'abrogazione del Glass-Steagall Act, che prevedeva la separazione fra banche d'investimento e banche di deposito.
Sanders votò contro l'invasione irachena del 2003, schierandosi però a favore dell'Authorization for Use of Military Force Against Terrorists, successiva agli attentati dell'11 settembre 2001. In seguito non lesinò attacchi alle politiche dell'amministrazione guidata da George W. Bush, contestando soprattutto i tagli ai servizi sociali e le limitazioni alla privacy dei cittadini; a questo proposito, Sanders fu uno dei più strenui oppositori del Patriot Act, proponendo svariati emendamenti per circoscriverne gli effetti oppure abolirlo del tutto.
Nel 2002 osteggiò il Bipartisan Campaign Reform Act, che introduceva nuove regole sui finanziamenti ai partiti, e l'anno seguente fu il protagonista di un aspro dibattito con Alan Greenspan, l'allora presidente della Federal Reserve, da lui accusato di aver caldeggiato norme a favore dei più ricchi che avrebbero sfavorito la classe media, aumentato la povertà e innalzato il tasso di disoccupazione.
Nel 2005, durante l'ultimo dei suoi mandati alla Camera, Sanders avallò l'approvazione del Protection of Lawful Commerce in Arms Act, un provvedimento che tutelava i produttori e i rivenditori di armi da fuoco da eventuali conseguenze legali nel caso in cui qualcuno si fosse servito dei loro prodotti per commettere omicidi o altre azioni illecite. Dopo essere stato aspramente criticato per il suo voto, egli difese la propria presa di posizione affermando: «Se qualcuno possiede una pistola e questa finisce nelle mani di un assassino e l'assassino uccide qualcun altro, riterreste responsabile il produttore della pistola? Non più di quanto considerereste responsabile una casa produttrice di martelli nel caso in cui qualcuno colpisse qualcun altro in testa con un martello». In varie circostanze, Sanders ha dichiarato di essere favorevole a limitare il libero utilizzo delle armi da fuoco, promuovendo in particolar modo la messa al bando delle armi semiautomatiche.
Nell'aprile del 2005 – a seguito dell'annuncio di Jim Jeffords, senatore in carica per il Vermont, di volersi ritirare dalla vita pubblica – Sanders presentò la sua terza candidatura alla camera alta, dopo quelle fallimentari del 1972 e del 1974. La sua campagna fu sostenuta da Chuck Schumer, responsabile elettorale del Partito Democratico (che non presentò candidati propri), dal capogruppo della minoranza Harry Reid, dal presidente del Comitato nazionale democratico e già governatore del Vermont Howard Dean, nonché dal giovane senatore Barack Obama, il quale lo accompagnò in alcuni comizi.
Il 7 novembre 2006 vinse le consultazioni con quasi i due terzi dei suffragi, prevalendo sul repubblicano Richard Terrent. La sua elezione servì ai democratici – con i quali, pur continuando a non essere politicamente schierato, si trovava in sintonia su molteplici punti – per conseguire la maggioranza al Senato (51 a 49) nel 110º Congresso, giacché in caso di parità il vicepresidente Dick Cheney avrebbe ovviamente votato in favore dei repubblicani.
Durante il suo primo mandato, si oppose dapprima agli sgravi fiscali per i redditi più alti concessi da George W. Bush, e in un secondo momento alle riforme economiche del neopresidente Barack Obama, osteggiando la nomina di Timothy Geithner come segretario al tesoro. In particolare, il 10 dicembre 2010 – contestando un nuovo provvedimento di alleggerimento fiscale, visto come una continuazione della politica di Bush – pronunciò in aula un discorso ostruzionistico della durata di otto ore e trentaquattro minuti, conquistando apprezzamenti e ampia popolarità: da più parti gli fu chiesto di presentarsi contro Obama alle primarie democratiche del 2012, proposta da lui rifiutata. Il testo del lungo intervento di Sanders fu pubblicato come libro l'anno successivo, con il titolo di The Speech: A Historic Filibuster on Corporate Greed and the Decline of Our Middle Class; il ricavato fu devoluto in beneficenza.
Nel 2012 fu riconfermato per un secondo mandato di sei anni con il 71% dei voti. In seguito fu designato quale presidente della commissione sugli affari dei veterani, ruolo che ha ricoperto sino al 2015; Sanders ha fatto parte anche delle commissioni su ambiente, energia, salute, istruzione, lavoro e pensioni.
Il suo operato ha ricevuto valutazioni generalmente positive: la NAACP e la NHLC, le associazioni che rappresentano rispettivamente la comunità afroamericana e quella ispanica, gli hanno attribuito giudizi ampiamente favorevoli. Il periodico Forward lo ha inoltre inserito nella propria «top 5» dei migliori senatori, mentre i sondaggi d'opinione del 2015 lo accreditavano di un indice di apprezzamento pari all'83%, il che lo rendeva il senatore più stimato del Paese.
In previsione delle elezioni presidenziali del 2016, Bernie Sanders si candidò alle primarie del Partito Democratico in competizione con l'ex first lady ed ex segretario di Stato Hillary Clinton, sostenuta dalla larga maggioranza degli esponenti del partito.
reviviscenza del Glass-Steagall Act del 1933, provvedimento che introdusse una separazione netta fra banche di risparmio e banche d'investimento, con l'obiettivo dichiarato di tutelare i risparmiatori dai rischi connessi alla speculazione finanziaria;
sviluppo di un sistema universitario pubblico interamente gratuito, finanziato attraverso imposte sulle operazioni di borsa;
introduzione del divieto per lobby e grandi finanziatori di intrattenere determinati rapporti con coloro che ricoprono cariche pubbliche e con i candidati alle competizioni elettorali, con conseguente istituzione di una forma di finanziamento pubblico dell'attività politica al fine di «risanare la democrazia» e di «permettere a chiunque di candidarsi a un pubblico ufficio, senza dover elemosinare denaro dai più ricchi e dai più potenti».Fra le personalità pubbliche che manifestarono il loro appoggio («endorsement») a Sanders si annoverano, tra gli altri, il 39º presidente degli Stati Uniti Jimmy Carter, l'ex governatore dell'Oregon John Kitzhaber, l'ex governatore del Minnesota Jesse Ventura, il leader dei laburisti britannici Jeremy Corbyn, l'ex ministro delle finanze greco Gianīs Varoufakīs, il politico spagnolo Pablo Iglesias Turrión, il linguista Noam Chomsky, il medico e attivista Patch Adams, i cantautori Neil Young, Roger Waters, Billie Joe Armstrong e Art Garfunkel, gli attivisti Erin Brockovich e Richard Stallman, l'economista Thomas Piketty, l'informatico Steve Wozniak e il regista Michael Moore.
Lo slogan prescelto per la campagna elettorale fu «A future to believe in» («Un futuro in cui credere»), a cui si è poi aggiunto l'hashtag #feelthebern, diffusosi spontaneamente fra i simpatizzanti di Sanders. I suoi sostenitori più accesi, in buona parte studenti universitari e giovani lavoratori con reddito medio-basso, usavano mostrarsi in pubblico con ciocche di capelli tinte di bianco in suo onore.
Nell'aprile del 2015, all'annuncio della sua candidatura, i primi sondaggi attribuivano a Sanders il 4% dei consensi a livello nazionale, una quota superiore rispetto ai concorrenti minori Martin O'Malley, Jim Webb, Lincoln Chafee e Lawrence Lessig, ma lontana dal 75% accreditato a Hillary Clinton; il vicepresidente Joe Biden – non ancora formalmente candidato – era stimato intorno al 12% delle preferenze. Nell'arco di poche settimane, il senatore del Vermont fu in grado di incrementare notevolmente i propri consensi, fino a raggiungere il 33% (contro il 52% della sua principale avversaria) in una rilevazione divulgata a ottobre; anche il disimpegno di Biden, mossa caldeggiata dalla dirigenza del partito nella prospettiva di rafforzare Hillary Clinton, contribuì a lanciare Sanders come unica alternativa credibile all'ex first lady.
Prima del voto, la campagna democratica fu contraddistinta da toni sobri e pacati, in netta antitesi rispetto alle provocazioni di Donald Trump, uno dei principali concorrenti nel campo repubblicano. Il medesimo Sanders si rifiutò di attaccare Hillary Clinton sulla controversia delle e-mail, preferendo concentrare la propria attenzione sulle linee programmatiche della sua avversaria e sulla sua vicinanza agli ambienti finanziari.
Il 1º febbraio 2016 le votazioni ebbero inizio nell'Iowa con il metodo dei caucus; malgrado i sondaggi vedessero l'ex first lady in netto vantaggio, i due avversari raggiunsero un sostanziale pareggio (49,9% per Clinton e 49,6% per Sanders); Martin O'Malley, l'unico rimasto fra gli altri candidati democratici, si fermò a un modesto 0,5%, ritirandosi dalla corsa. Pochi giorni dopo, nelle primarie del New Hampshire, Sanders prevalse inopinatamente con 22 punti di margine, ma fu poi battuto di stretta misura il 20 febbraio, nei caucus del Nevada. Dopo i primi tre voti, il computo dei delegati risultava in parità, mentre i cosiddetti «superdelegati» – designati dal partito a prescindere dall'esito del suffragio popolare – assicuravano un esiguo vantaggio all'ex segretario di Stato.
ll 27 febbraio, nelle primarie della Carolina del Sud, Sanders conobbe il primo grave insuccesso della sua campagna. Una svolta significativa avvenne il 1º marzo: nel Supermartedì che prevedeva votazioni in 13 circoscrizioni territoriali, il senatore socialista uscì sconfitto pressoché ovunque, affermandosi solo in quattro Stati (il suo Vermont, il Minnesota, il Colorado e l'Oklahoma); in tutti gli altri territori – ossia Alabama, Arkansas, Georgia, Massachusetts, Samoa Americane, Tennessee, Texas e Virginia – Sanders fu battuto con ampio distacco, non riuscendo a intercettare il consenso delle minoranze afroamericane e ispaniche che in larga misura sostenevano l'ex first lady.
La competizione proseguì con risultati alterni: l'ex sindaco di Burlington primeggiò in 12 delle 21 votazioni svolte fra il 5 marzo e il 9 aprile, comprese le consultazioni degli elettori democratici all'estero, rimanendo quindi in corsa per la candidatura presidenziale. Tuttavia, nelle primarie dello Stato di New York del 19 aprile, malgrado un acceso dibattito televisivo che sembrava averlo favorito, Sanders conseguì solo il 42% delle preferenze, permettendo dunque alla sua sfidante di incrementare il proprio vantaggio. Il senatore fu parimenti sconfitto in quattro delle cinque votazioni tenutesi il 26 aprile, non sapendo invertire la tendenza neppure negli appuntamenti elettorali del mese successivo. Il 4 giugno, nei caucus delle Isole Vergini americane, egli accusò il peggior insuccesso della sua campagna, ottenendo solo il 12% dei suffragi.
Il margine di svantaggio accumulato nei confronti di Hillary Clinton divenne aritmeticamente incolmabile il 7 giugno, quando il senatore perse le primarie della California, che mettevano in palio 550 delegati; le contestuali vittorie in Montana e nel Dakota del Nord, due Stati molto meno popolosi, si rivelarono così del tutto ininfluenti ai fini del risultato complessivo. La campagna si chiuse una settimana più tardi con le consultazioni nel distretto di Columbia, che l'ex first lady si aggiudicò in virtù del 78,7% dei voti.
Il 12 luglio il senatore annunciò pubblicamente il suo sostegno a Hillary Clinton nella corsa alla Casa Bianca. Durante l'estate, l'organizzazione WikiLeaks diffuse alcuni messaggi di posta elettronica dai quali sembrava evincersi come alcuni esponenti di vertice del Partito Democratico, tra cui Debbie Wasserman Schultz, si fossero segretamente adoperati per favorire la campagna dell'ex segretario di Stato a discapito di Sanders.
Il senatore del Vermont ottenne una preferenza dal collegio elettorale che il 19 dicembre 2016 designò formalmente Donald Trump come 45º presidente degli Stati Uniti: il «grande elettore» democratico David Mulinix, nominato in rappresentanza delle Hawaii, decise infatti di contraddire il suffragio popolare attribuendo il proprio voto a Sanders anziché a Hillary Clinton.
Nel 2018 Sanders fu eletto per un terzo mandato da senatore con il 67% dei consensi. Nel febbraio del 2019 preannunciò la sua ricandidatura alle primarie democratiche in vista delle presidenziali del 2020.
Bernie Sanders si è sempre definito un «socialista democratico». I principali obiettivi della sua proposta politica consistono nel «creare un'economia che funzioni per tutti, non solo per i più ricchi» e agevolare la partecipazione democratica dei cittadini, in modo particolare dei più giovani, riconoscendo inoltre salute e istruzione come diritti inalienabili e gratuiti. Dal punto di vista delle politiche sociali e fiscali, Sanders è un sostenitore del modello nordico e dell'adozione di misure di redistribuzione dei redditi; come propria consulente in campo economico ha scelto Stephanie Kelton, una delle principali esponenti della teoria della moneta moderna. È altresì un fermo propugnatore dei diritti LGBT, di quelli delle minoranze etniche, della legalizzazione dell'aborto e della cannabis, nonché un oppositore della pena di morte e del secondo emendamento (nonostante sia favorevole alla tutela giuridica dei fabbricanti d'armi). Alcuni osservatori hanno però ritenuto più appropriato descrivere Sanders come un socialdemocratico piuttosto che come un socialista, in quanto egli non promuove la completa abolizione del capitalismo e della proprietà privata.
In politica estera, Sanders si è sempre attestato su posizioni pacifiste, osteggiando ogni intervento militare statunitense ma difendendo al contempo i diritti dei veterani. Durante il suo settimo mandato alla Camera, si oppose fortemente all'invasione dell'Iraq del 2003, temendo che il ricorso alle armi – oltre a comportare ingenti costi e una grave perdita di vite umane su entrambi i fronti – avrebbe arrecato detrimento alla stabilità politica dell'area, rischiando di compromettere la lotta al terrorismo. Ha lodato il presidente Barack Obama per gli accordi di pace con Iran e Cuba; in particolare, in questa seconda circostanza, ha manifestato la propria soddisfazione per la fine di una «guerra fredda» durata cinquant'anni. In merito alla questione israelo-palestinese appoggia la soluzione dei due Stati, per «garantire al popolo palestinese una propria nazione e al popolo israeliano una vita tranquilla senza il rischio del terrorismo». Per quanto concerne l'ISIS e il jihādismo, ritiene che i paesi musulmani del Medio Oriente siano chiamati a svolgere un ruolo chiave, più degli stessi Stati Uniti: a questo riguardo ha criticato duramente l'Arabia Saudita, gli Emirati Arabi Uniti, il Kuwait e il Qatar; quest'ultimo, in particolare, è stato accusato di avere impiegato più risorse per l'organizzazione del campionato mondiale di calcio 2022 che per il contrasto ai fondamentalisti. A seguito degli attentati del 13 novembre 2015 a Parigi, ha espresso la sua paura per il crescente sentimento di islamofobia, degenerante in xenofobia e razzismo.
In alcune occasioni, Sanders ha mosso aspre critiche agli ex segretari di Stato Henry Kissinger, giudicato come «uno dei più distruttivi della storia moderna», e Hillary Clinton, attaccata per aver ricevuto, tramite la Clinton Foundation, «svariati milioni di dollari da governi stranieri, dittature [...] senza grande rispetto per i diritti degli omosessuali e delle donne». Ha anche formulato il proprio parere contrario al Trattato transatlantico sul commercio e gli investimenti e al Partenariato transpacifico.
Sanders è inoltre un ambientalista ed è stato spesso accostato al Partito Verde: in particolare, è convinto che il riscaldamento globale sia un problema prioritario, da affrontare attraverso un deciso incremento del ricorso alle energie rinnovabili, trovandosi per questo in aperto contrasto con Donald Trump.
(EN) Outsider in the House, con Huck Gutman (coautore), postfazione di John Nichols, New York, Verso, 1997, ISBN 978-1-85-984871-5. URL consultato il 16 giugno 2017.
(EN) The Speech: A Historic Filibuster on Corporate Greed and the Decline of Our Middle Class, New York, Nation Books, 2011, ISBN 978-1-56858-684-7. URL consultato il 25 aprile 2018.
(EN) Legalized Tax Fraud: How Top US Corporations Continue to Profit Through Offshore Tax Havens (PDF), Washington, Senato degli Stati Uniti d'America, 2015, ISBN non esistente. URL consultato il 16 giugno 2017.
(EN) Our Revolution: A Future to Believe In, New York, Thomas Dunne Books, 2016, ISBN 978-1-250-13292-5. URL consultato il 16 giugno 2017.
 Quando è troppo è troppo! Contro Wall Street, per cambiare l'America, traduzione e cura di Rosa Fioravante, Roma, Castelvecchi, 2016, ISBN 978-88-6944-551-4.
 Un outsider alla Casa Bianca, traduzione di Sara Crimi e Laura Tasso, con Huck Gutman (coautore), prefazione all'edizione italiana di Marco d'Eramo, postfazione di John Nichols, postfazione all'edizione italiana di Carlo Formenti, Milano, Jaca Book, 2016, ISBN 978-88-1641-358-0.
(EN) Where We Go from Here: Two Years in the Resistance, New York, Thomas Dunne Books, 2018, ISBN 978-1-250-16326-4. URL consultato il 1º gennaio 2019.
(EN) Greg Guma, The People's Republic: Vermont and the Sanders Revolution, Shelburne, New England Pr. Inc., 1989, ISBN 978-0-93-305078-5.
(EN) Steven Rosenfeld, Making History in Vermont: The Election of a Socialist to Congress, Wakefield, Hollowbrook Publishing, 1992, ISBN 978-0-89-341699-7.
(EN) Steven Soifer, The Socialist Mayor: Bernard Sanders in Burlington, Vermont, Westport, Praeger, 1991, ISBN 978-0-89-789219-3.

Bertrando di Tolosa o di Saint Gilles (1065 – 21 aprile 1112) fu conte di Saint-Gilles, poi, dal 1096, fu reggente della contea di Tolosa e del marchesato di Provenza, poi effettivo Conte di Tolosa, marchese di Provenza, dal 1105; da quell'anno fu anche il titolare della contea di Tripoli, divenendo effettivo conte di Tripoli, dal 1109, sino alla morte.
Figlio primogenito del conte di Saint-Gilles, marchese di Gotia, Conte di Tolosa, marchese di Provenza e conte di Tripoli, che fu anche uno dei baroni della Prima Crociata (Crociata dei baroni), Raimondo di Saint Gilles (come risulta dal documento nº 336 del volume V delle Preuves de l'Histoire Générale de Languedoc, inerente ad una donazione, fatta nel 1080) e della sua prima moglie (una cugina di Raimondo), la figlia terzogenita del conte di Provenza, Goffredo I e della moglie Stefania o Dolce (?- dopo il 1096, anno in cui Stefania fece una donazione per l'anima del figlio Bertrando), come viene riportato a pagina 529 delle Note dell'Histoire Générale de Languedoc, Tome II; secondo lo storico Szabolcs de Vajay, Stefania era viscontessa di Marsiglia, figlia del visconte di Marsiglia, Guglielmo II. Secondo il documento nº 273 del volume V dell'Histoire Générale de Languedoc, pur senza essere nominata Raimondo aveva già una moglie, che controfirma il documento. Secondo gli Annali Genovesi di Caffaro e de´ suoi continuatori, Vol. 1, il matrimonio di Raimondo con la cugina non era da considerarsi valido, per cui Bertrando era definito un bastardo (bastardus comitis Raymundi comitis sancti Egidii), mentre il monaco benedettino, Guiberto, abate del monastero di Notre-Dame a Nogent, che fu pure storico e teologo, lo definisce figlio naturale (naturali cuidam filio suo).Raimondo di Saint Gilles era il figlio secondogenito del conte di Tolosa, conte di Nîmes e conte d'Albi, Ponzio e di Almodis de La Marche (come risulta dal Chronicon sancti Maxentii Pictavensis, Chroniques des Eglises d'Anjou e dalla Chronica Albrici Monachi Trium Fontium (1020-1071), figlia di Bernardo I de la Marche (ca. 991- 16 giugno 1047) conte de la Marche e di Périgord e di Amelia de Rasés (? - † 1053). Il nome della madre, ripreso da un documento del 1053 ("Almodis comitissa, filia que es Amelie comitisse") è citato dallo storico José Enrique Ruiz Domenec nel suo libro Quan els vescomtes de Barcelona eren (Barcelona, 2006) a pag. 320.
Prima del 1080, sua madre fu ripudiata da suo padre, che in quell'anno sposò, in seconde nozze, Matilde, figlia del conquistatore e primo Conte di Sicilia Ruggero I di Sicilia e di Giuditta d'Evreux, figlia del conte Guglielmo d'Évreux e di Hadvise Géré.
Bertrando viene citato per la prima volta in un documento, il nº 336 del volume V delle Preuves de l'Histoire Générale de Languedoc, del 16 gennaio 1080, in cui controfirma assieme al padre Raimondo, una donazione fatta dallo zio, il conte di Tolosa, Guglielmo IV.
Nel 1096, in ottobre il padre partì per la Terra Santa. Raimondo, lasciò Tolosa alla fine di ottobre del 1096, con un grande seguito che comprendeva la terza moglie di Raimondo, Elvira, col figlio primogenito, fratellastro di Bertrando, di cui non si conosce il nome e Ademaro, vescovo di Le Puy, legato pontificio, mentre Bertrando rimase a governare i feudi nel sud della Francia.
Nel 1097, rivendicando i diritti della moglie, Filippa (figlia d conte di Tolosa, Guglielmo IV), che rivendicava la contea di Tolosa ed il marchesato di Provenza usurpati dallo zio, Raimondo, il duca di Aquitania e Guascogna e conte di Poitiers, Guglielmo IX detto il Trovatore, nonostante i possedimenti dei crociati fossero sotto la tutela della chiesa e considerati sacri, invase e occupò la contea di Tolosa. L'occupazione di Tolosa è confermata dalla donazione nº 291 del Cartulaire de l'Abbaye de Saint-Sernin de Toulouse, del luglio 1098, fatta da Guglielmo e Filippa (Willelmus comes et uxor mea Philippia, filia Willelmi comitis Tolosæ) alla Basilica di Saint-Sernin di Tolosa.Dopo la caduta di Gerusalemme, il 15 luglio 1099, Guglielmo IX, decise di partire per la Terra Santa e, in cambio del finanziamento della spedizione, nel dicembre di quello stesso anno, restituì la contea di Tolosa al reggente Bertrando.Il cambio di governo nella contea di Tolosa ci viene confermato dal documento nº 435 del Cartulaire de l'Abbaye de Saint-Sernin de Toulouse, dove, in data successiva al 1100, Bertrando II di Tolosa, che si definisce conte di Tolosa di Rouergue e d'Albì, conferma la donazione fatta da sua cugina, Filippa, figlia di Guglielmo IV (Philippa, filia Willelmi comitis) alla Basilica di Saint-Sernin di Tolosa.
Nel 1105, alla morte del padre, gli succedette in tutti i suoi titoli: conte di Tolosa, marchese di Provenza (benché questi due titoli spettassero al fratellastro, Alfonso Giordano, di circa due anni) e conte titolare di Tripoli. Il titolo di conte di Tolosa gli fu riconosciuto anche dal papa Pasquale II in diverse bolle papali. la XX del 15 aprile 1105, la XXIV del 4 febbraio 1107, la XXV sempre del 4 febbraio 1107, la XXVIII del 25 luglio 1107 e la XXX del 14 maggio 1108.
Nel 1106, dopo la morte del marito, la matrigna, Elvira aveva lasciato la Palestina, col figlioletto Alfonso Giordano, rientrando, secondo lo storico britannico, medievalista e bizantinista, Steven Runciman, nel 1108, nella contea di Tolosa, governata da Bertrando.Alla fine di quello stesso anno, Bertrando partì per la Terra Santa, per entrare in possesso della contea di Tripoli lasciando il governo della contea di Tolosa e del marchesato di Provenza al fratellastro, Alfonso Giordano, ancora minore, per cui Elvira tenne la reggenza per conto del figlio.
Secondo il canonico e cronista, Alberto di Aquisgrana, nel libro II dell'HISTORIA HIEROSOLYMITANAE EXPEDITIONIS nei cap. III - XII, Bertrando lascio Saint-Gilles, arrivò a Pisa, viaggiò via mare su una nave di Genovesi, passò da Costantinopoli, dove giurò fedeltà all'imperatore bizantino Alessio I; nel 1109, raggiunse i possedimenti di Tancredi ad Antiochia, dove, rivendicando una parte del principato, che era stato conquistato anche da suo padre, ebbe una discussione con Tancredi, reggente di Antiochia per conto del principe, Boemondo di Taranto, rientrato in Italia; dopo l'intervento pacificatore del re di Gerusalemme, Baldovino I, Bertrando proseguì per Tartus, che era governata dal cugino, Guglielmo Giordano, il quale conduceva l'assedio di Tripoli; infine, con Guglielmo Giordano, si recò a Tripoli dove partecipè all'assedio e alla conquista della città anche con l'aiuto di Baldovino I e Tancredi; e, dopo la conquista, Bertrando assunse il titolo di conte di Tripoli e divise la contea col cugino, Guglielmo Giordano, che per sei anni aveva condotto l'assedio della città, prima a fianco di Raimondo di Saint Gilles e poi da solo.Siccome nella conquista della città aveva avuto l'aiuto dei Genovesi e delle loro navi, secondo l'autore degli Annali Genovesi di Caffaro e de´ suoi continuatori, Vol. 1, Caffaro di Rustico da Caschifellone, Bertrando concesse loro la terza parte della contea.Per Steven Runciman, invece, nel mese di giugno venne deciso la spartizione della contea che, dopo la caduta di Tripoli, sotto la sovranità di Baldovino I a Bertrando sarebbero andate, Tripoli e Gibelet, a Guglielmo Giordano Tortosa e Arqa; ma dopo la resa della città, il 12 luglio 1109, Bertrando donò Gibelet (Signoria di Gibelletto) a Guglielmo Embriaco, ammiraglio dei Genovesi.Anche lo scrittore e Vescovo della Chiesa ortodossa siriaca, il persiano, Gregorius Bar-Hebraeus, figlio di un ebreo convertitosi al cristianesimo, scrisse che la resa di Tripoli avvenne in quel periodo.
Sempre Alberto di Aquisgrana narra che poco tempo dopo la presa di Tripoli, nel 1110, Guglielmo Giordano fu assassinato da un suo armigero, per cui tutta la contea fu riunita nelle mani di Bertrando. La morte di Guglielmo Giordano è ricordata anche dall'Ex Gesta Comitum Barcinonensium: nella cittadina di Arqa, colpito da una freccia, morì senza prole. Secondo il Cartulaire de l'église de Saint-Sépulchre de Jerusalem, a seguito della morte di Guglielmo Giordano, Bertrando, assieme al figlio, Ponzio, fece una donazione alla chiesa del Santo Sepolcro per l'anima del cugino.
Bertrando morì a Tripoli nel 1112; il titolo di conte di Tripoli andò al figlio Ponzio, mentre i titoli di conte di Tolosa e marchese di Provenza andarono al fratellastro Alfonso Giordano.
Nel giugno del 1095, Bertrando aveva sposato Elena di Borgogna (1080-1142), figlia primogenita del duca di Borgogna, Oddone I e della moglie, Matilde di Borgogna, nota anche come Sibilla di Borgogna (ca. 1064 – dopo il 1087), figlia del conte di Borgogna Guglielmo I (1020-1087) e della terza contessa di Vienne, Stefania (1035 – 1088).Secondo la bolla papale n° XXV Bertrando prima di Elena aveva avuta un'altra moglie di cui non si conosce il nome e che papa Pasquale II, nella bolla, dipinge come persona indegna (propter uxorem abiectam et multiplicata adulteria iamdiu excommunicationi subiectus).Bertrando da Elena ebbe un figlio:
Louis Alphen, La Francia nell'XI secolo, in «Storia del mondo medievale», vol. II, 1979, pp. 770–806
William B. Stevenson, La prima crociata, in «Storia del mondo medievale», vol. IV, 1979, pp. 718–756
Charles Lethbridge Kingsford, Il regno di Gerusalemme, 1099-1291, in «Storia del mondo medievale», vol. IV, 1979, pp. 757–782
Paul Fournier, Il regno di Borgogna o d'Arles dall'XI al XV secolo, in «Storia del mondo medievale», vol. VII, 1981, pp. 383–410
(FR) Histoire des comtes de Foix : Les comtes de Toulouse (Bertrand), su foixstory.com. URL consultato il 4 aprile 2007 (archiviato dall'url originale il 4 aprile 2007).
Bérulle è un comune francese di 268 abitanti situato nel dipartimento dell'Aube nella regione del Grand Est.

Betelgeuse (AFI: /betelˈʤɛuze/; α Ori / α Orionis / Alfa Orionis) è la seconda stella più luminosa della costellazione di Orione, dopo Rigel, e, mediamente, la decima più brillante del cielo notturno vista ad occhio nudo, data la sua magnitudine apparente fissata sul valore medio di +0,58. È uno dei vertici dell'asterismo del Triangolo invernale, assieme a Sirio e Procione.Betelgeuse è una supergigante rossa di classe spettrale M1-2 Iab, ovvero una stella in una fase già piuttosto avanzata della sua evoluzione, che mostra episodi di variabilità dovuti a pulsazioni quasi regolari dell'astro con un periodo tra i 2070 e i 2355 giorni. La sua distanza dalla Terra era stimata sino a pochi anni fa sui 427 anni luce (a.l.), ma recenti ri-misurazioni della parallasse hanno suggerito un valore maggiore, pari a circa 600-640 a.l.; alla luce di questo nuovo valore è stato necessario riaggiornare buona parte dei parametri stellari, in particolare il suo raggio. Il diametro angolare misurato dalla Terra suggerisce, da questa distanza, che Betelgeuse sia una stella di dimensioni colossali, addirittura una tra le più grandi conosciute: il suo raggio misurerebbe in media 4,6 UA, pari a circa 1000-1050 volte il raggio solare.Data la grande superficie radiante, Betelgeuse possiede anche una forte luminosità, oltre 135 000 volte quella della nostra stella, che la rende anche una tra le stelle più luminose in assoluto. Tuttavia, una simile luminosità non è imputabile esclusivamente alla vasta superficie; per questa ragione gli astronomi propendono a ritenere che la stella possieda una massa elevata, pari a 15-20 volte quella del Sole. Pertanto è possibile che la stella concluderà la sua esistenza esplodendo in una supernova.Alcune indagini condotte nella seconda metà degli anni ottanta suggerivano l'eventualità che Betelgeuse fosse un sistema multiplo, costituito almeno da tre componenti; successive osservazioni non hanno però confermato quest'ipotesi.Il nome Betelgeuse deriva dall'arabo يد الجوزاء Yad al-Jawzāʾ, "la mano di al-Jawzāʾ (Gigante)", corrotto  poi, a seguito di un errore di traslitterazione in epoca medievale, in بد الجوزاء Bad al-Jawzāʾ (più propriamente ابط الجوزاء Ibţ al-Jawzāʾ), assumendo il significato riconosciuto di "l'ascella" o "la spalla del Gigante".
Betelgeuse è una stella dell'emisfero boreale (possiede infatti una declinazione di +7° 24'), ma è comunque abbastanza vicina all'equatore celeste da risultare osservabile da tutte le aree della Terra, ad eccezione della parte più interna del continente antartico; a nord invece la stella appare circumpolare ben oltre il circolo polare artico.Betelgeuse si può distinguere facilmente anche dalle grandi città: è infatti la decima stella più brillante del cielo se vista ad occhio nudo, la nona considerando singolarmente le componenti dei sistemi multipli; inoltre fa parte dell'inconfondibile costellazione di Orione, di cui costituisce il vertice nord-orientale, e spicca rispetto alle altre per il suo colore, un arancione intenso, che contrasta con l'azzurro tipico delle altre stelle luminose di quest'area di cielo. Costituisce inoltre il vertice nord-occidentale del grande e brillante asterismo del Triangolo invernale. Betelgeuse inizia a scorgersi bassa sull'orizzonte orientale nelle serate tardo-autunnali (inizio dicembre), ma è durante i mesi di gennaio e febbraio che l'astro domina il cielo notturno, essendo la stella di colore rosso vivo più brillante dell'inverno. Il mese di maggio invece la vede tramontare definitivamente sotto l'orizzonte ovest, tra le luci del crepuscolo; torna ad essere visibile ad est, poco prima dell'alba, nel mese di agosto.
Betelgeuse appare come la seconda stella più luminosa della costellazione alla quale appartiene: la sua magnitudine media è di +0,58; Rigel (β Ori), la stella più brillante di Orione, posta nel vertice sud-occidentale della costellazione, in posizione diametralmente opposta a Betelgeuse, è di magnitudine +0,12. Betelgeuse, Rigel e Deneb (α Cyg) sono le più distanti fra tutte le stelle di prima magnitudine, che in totale sono circa una ventina nel cielo notturno: Betelgeuse si trova a circa 640 anni luce da noi, segno questo che anche la sua reale luminosità è molto elevata.La sua escursione di luminosità, apprezzabile solo nell'arco di alcuni anni, è percepibile quando si raffronta la sua brillantezza con quella delle stelle vicine più luminose: al momento della minima luminosità, la sua magnitudine raggiunge un valore di +1,2, diventando simile in brillantezza a Polluce (β Gem), di magnitudine +1,15, e poco più luminosa della vicina Bellatrix (γ Ori), la spalla destra di Orione, di magnitudine +1,64.; nella fase di massimo invece sale fino ad una magnitudine di +0,3, paragonabile a quella della biancastra Procione (α CMi) e molto simile a quella di Rigel.
La stella è ben conosciuta sin dall'antichità, data la sua grande luminosità e il suo caratteristico colore arancione-rossastro. Nel 1982 un gruppo di archeologi scoprì in Cina una serie di relazioni astronomiche, intitolate Shi Chi e redatte da un certo Sima Qian nel I secolo, che descrivevano la stella come un astro dal tipico colore bianco-giallastro. Tuttavia già Claudio Tolomeo nel suo Almagesto, risalente alla metà del secolo successivo, la descriveva come una stella tipicamente rossa, assieme a Sirio (sul cui colore, un bianco-azzurro molto intenso, si sono dibattuti numerosi studiosi), Antares – α Sco –, Aldebaran – α Tau –, Arturo – α Boo – e Polluce, tutte effettivamente di un colore che va dall'arancione al rosso intenso. L'astrofisico cinese Fang Lizhi, dando credito allo scritto del I secolo, ipotizzò che la stella potesse essersi evoluta in supergigante rossa in questo lasso di tempo; tuttavia, la teoria ebbe poco seguito in quanto sembrava contraddire i modelli sull'evoluzione stellare, secondo i quali la transizione avviene in un arco temporale molto più lungo. È però possibile che questo cambiamento di colore della stella, da rosso a giallo-bianco, sia dovuto all'espulsione di uno strato superficiale di polveri e gas.
La variabilità della stella è stata scoperta nel 1836 da John Herschel, che la descrisse per la prima volta in uno scritto, pubblicato nel 1849, dal titolo Outlines of Astronomy, in cui trattò dell'aumento e della diminuzione di luminosità dell'astro nel periodo compreso tra il 1836 e il 1840. Figlio dell'astronomo anglo-tedesco William Herschel, egli notò nel 1849 che il ciclo di variabilità era divenuto più breve, caratterizzato da picchi più alti di luminosità in cui la magnitudine apparente della stella arrivava a rivaleggiare con quella di Rigel, come avvenne nel massimo del 1852. Ed è proprio a questo arco di tempo che si riferisce il suo commento:
il che induce a ritenere che in quel periodo Betelgeuse dovesse superare la luminosità di Capella (magn. 0,08) e, presumibilmente, anche di Arturo (magn. −0,04).Le osservazioni compiute nel resto del XIX secolo e durante tutto il XX secolo hanno permesso di registrare dei massimi insolitamente alti, con un intervallo di pochi anni, cui fanno eccezione gli anni compresi nel decennio 1957-67 in cui si sono registrate solo piccole variazioni.Nel 1919 Albert Michelson e Francis Pease montarono un interferometro, inventato da Michelson, sul telescopio da 2,5 metri dell'Osservatorio di Monte Wilson. Michelson compì una serie di misurazioni del diametro angolare della stella, ottenendo una misura pari a 0,044 secondi d'arco ("). Mettendo in relazione la misura con il valore allora noto della parallasse, 0,018", fu possibile stimare il raggio della stella, che risultava avere un valore di 3,84 × 108 km; il valore però era affetto da una cospicua incertezza, soprattutto per quanto riguardava l'effettivo oscuramento al bordo, molto accentuato, ed eventuali errori durante la misurazione stessa. Osservazioni condotte più recentemente alle lunghezze d'onda del visibile mostrano che in realtà il raggio di Betelgeuse varia tra 0,0568" e 0,0592".L'utilizzo della tecnica dell'interferometria a macchie consentì agli astronomi di scoprire, nel 1975, la presenza di formazioni attive, presumibilmente analoghe alle macchie solari, sulla superficie della stella; Betelgeuse divenne quindi la prima stella, oltre al Sole, sulla cui superficie sia stata accertata la presenza di macchie fotosferiche.Nella seconda metà degli anni ottanta è stata ipotizzata, a seguito di alcune osservazioni interferometriche, la presenza di eventuali compagni stellari attorno a Betelgeuse, ma successivi studi non hanno confermato pienamente il tutto. (la questione è trattata più approfonditamente in un paragrafo specifico)
La stella divenne, verso la fine degli anni ottanta e l'inizio degli anni novanta, oggetto di osservazioni nel visibile e nell'infrarosso grazie alla nuova tecnica dell'interferometria con maschera d'apertura, che rivelò sulla superficie della stella la presenza di formazioni luminose, definite in seguito hot spots (punti caldi), che si riteneva fossero dovute a moti convettivi in prossimità della superficie stellare; si tratta delle primissime immagini della superficie di una stella diversa dal Sole. Nel 1995 la Faint Object Camera del Telescopio spaziale Hubble fu puntata in direzione della stella per catturarne delle immagini agli ultravioletti, con un'alta risoluzione; venne così ottenuta la prima immagine ad alta risoluzione del disco di una stella esterna al sistema solare: il grado di dettaglio di quest'immagine agli ultravioletti non può essere raggiunto con nessun telescopio di terra. L'immagine mostra una macchia brillante indicante una regione a temperatura più alta, nella parte sudoccidentale della superficie stellare; le osservazioni visive hanno mostrato che l'asse di rotazione di Betelgeuse ha un'inclinazione di circa 20° rispetto alla direzione della Terra e un angolo di posizione di circa 55°. Si è dunque ipotizzato che il punto caldo osservato nell'immagine ultravioletta potesse coincidere con una delle regioni polari della stella.
A causa del fenomeno della precessione degli equinozi, le coordinate di Betelgeuse variano sensibilmente col trascorrere del tempo. L'ascensione retta di Betelgeuse è pari a 5h 55m, ossia estremamente prossima alle 6h, che corrisponde al punto più settentrionale che l'eclittica raggiunge a nord dell'equatore celeste e dunque segna anche il punto più settentrionale che un oggetto celeste, che si trova presso di essa, può raggiungere. Dunque Betelgeuse si trova alla sua declinazione più settentrionale, che corrisponde a circa +7°.Nell'epoca precessionale opposta alla nostra (avvenuta circa 13 000 anni fa), Betelgeuse aveva una coordinata di ascensione retta pari a 18h, che corrisponde alla declinazione più meridionale che un oggetto può raggiungere; sottraendo ai +7° attuali un valore di 47° (pari al doppio dell'angolo di inclinazione dell'asse terrestre), si ottiene una declinazione di −40°. Questo significa che 13 000 anni fa Betelgeuse era una stella piuttosto meridionale e poteva essere osservata solo a sud del 50º parallelo nord. Dunque, per buona parte dell'epoca precessionale completa, Betelgeuse non sarebbe osservabile da molte regioni dell'emisfero boreale. A questo movimento sarebbe poi da aggiungere il moto proprio della stella, che però, data la grande distanza, ha effetti minimi sulla sua posizione apparente.
Betelgeuse ha raggiunto la massima declinazione nord, assieme a quasi tutta la costellazione di Orione, che si trova ora a cavallo dell'equatore celeste. Tra circa 5 000 anni, l'intera figura di Orione, compresa Betelgeuse, si troverà interamente nell'emisfero australe.
La maggior parte delle stelle della costellazione di Orione appartengono ad un'associazione stellare, l'associazione Orion OB1, di cui fanno parte quasi tutte le stelle blu visibili nella costellazione, in particolar modo quelle che costituiscono la Cintura e la Spada, che si trova in stretta associazione con il vasto complesso di nubi molecolari giganti noto come complesso di Orione. L'associazione si suddivide in quattro sottoassociazioni di stelle OB di differenti età, dalle più giovani fino a quelle più antiche, formatesi a partire da 10 milioni di anni fa.
Betelgeuse si trova all'incirca a metà strada tra questa struttura (da cui dista circa 200 pc, ~ 650 anni luce) e il sistema solare (da cui dista circa 600-640 anni luce). Per lungo tempo la distanza della stella, calcolata mediante il metodo della parallasse, era stimata sui 427 anni luce; tuttavia, una nuova misurazione della parallasse, compiuta tramite il satellite Hipparcos e le osservazioni condotte nel visibile e nel continuum radio dal Very Large Array (VLA), colloca la stella alla distanza ritenuta più plausibile; la misura è tuttavia affetta ancora da una certa incertezza, per via delle caratteristiche intrinseche della stella che rendono difficoltosa la misurazione della parallasse, che ammette un range di distanze compreso tra 595 e 790 a.l.Il moto proprio della stella rispetto al mezzo interstellare circostante è pari a circa 30 km/s ed è rivolto a NE, verso la vicina costellazione dei Gemelli, in direzione del piano galattico. Questo alto valore di moto proprio, associato a valori altrettanto elevati di velocità radiale, rendono Betelgeuse una stella moderatamente run-away; questi valori sono simili a quelli delle stelle che costituiscono il raggruppamento di 25 Ori, situato nella sottoassociazione Orion OB1a. Le proiezioni a ritroso nel tempo del moto della stella hanno mostrato che la stella non avrebbe mai avuto alcune relazioni con l'associazione OB e che anzi si sarebbe originata in una regione di spazio al di fuori del disco galattico; tuttavia quest'ipotesi non è stata presa in considerazione, dal momento che le regioni di formazione stellare si trovano fondamentalmente nei pressi del piano della Galassia. Gli astronomi hanno formulato una seconda ipotesi, secondo cui la stella si sia formata o in un'associazione, oggi estinta, che si trovava a SE di OB1a, oppure, considerando anche l'età stimata per Betelgeuse (pari a circa 10 milioni di anni, che coincide con l'età stimata per l'associazione), che la stella si sia formata nei pressi dell'associazione, ma che abbia subito due accelerazioni gravitazionali che l'hanno portata nell'attuale posizione: una prima che l'avrebbe spostata dalla regione di formazione a circa 200 pc dal sistema solare e una seconda, avvenuta circa un milione di anni fa, responsabile dell'attuale moto proprio. Questa seconda accelerazione sarebbe stata causata dall'esplosione, nella regione compresa tra l'associazione e la vicina bolla di Eridano, di una o più supernovae, le cui onde d'urto avrebbero modificato il moto di rivoluzione dell'astro attorno al centro galattico in un moto lineare.Betelgeuse e il complesso si trovano all'interno della Via Lattea e precisamente nel Braccio di Orione, un braccio galattico secondario posto tra il Braccio di Perseo e il Braccio del Sagittario al cui interno è situato anche il nostro sistema solare; i due bracci sono separati da circa 6500 anni luce di distanza.
Betelgeuse è una stella di particolare interesse per gli astronomi: è infatti la terza stella per diametro angolare apparente visto dalla Terra, dopo il Sole ed R Doradus, una gigante rossa più piccola di Betelgeuse che appare più grande solo in virtù della sua maggiore vicinanza al sistema solare. È inoltre una delle poche stelle che i telescopi, sia di terra sia spaziali, sono riusciti a risolvere come un disco e non solamente come un punto luminoso.
Betelgeuse è stata una delle prime stelle il cui diametro sia stato misurato tramite l'utilizzo di tecniche interferometriche, come l'interferometria a macchie e l'interferometria a maschera d'apertura, che hanno permesso di determinarne il diametro angolare apparente: 59,2 milliarcosecondi (mas) nel visibile, 54,7 ± 0,3 mas nell'infrarosso. Questa discrepanza, di quasi cinque millisecondi d'arco, è dovuta al fatto che l'osservazione nell'infrarosso non prende in considerazione ogni eventuale contributo luminoso causato dai punti caldi (che appaiono meno apprezzabili a queste lunghezze d'onda) ed abbatte in maniera considerevole gli effetti dell'oscuramento al bordo; ed è proprio l'accentuato oscuramento al bordo della stella, associato al fatto che la stella stessa, come tutte le supergiganti rosse, non possiede un bordo ben definito, a rendere estremamente difficoltoso definire con esatta precisione le dimensioni della stella.La combinazione di questo dato con la distanza dell'astro, stimata in 640 anni luce, consente di determinare con una certa approssimazione il raggio effettivo della stella, che sarebbe compreso mediamente tra le 990 e le 1000 volte quello solare, corrispondenti a 4,6 unità astronomiche (UA). Tali dimensioni rendono dunque Betelgeuse una delle stelle più grandi conosciute: per averne un'idea, se la stella si trovasse al posto del Sole, la sua superficie si addentrerebbe nella fascia principale degli asteroidi, arrivando ad inglobare l'orbita di Giove.Le grandi dimensioni sono anche, in parte, all'origine dell'elevata luminosità della stella, che nel visibile è circa 9400 volte la luminosità solare; combinando questo valore con la distanza, si ottiene una magnitudine assoluta pari a −5,14. Tuttavia, se si tiene in considerazione l'emissione alle altre lunghezze d'onda dello spettro elettromagnetico, in particolare nell'infrarosso, la stella raggiunge una luminosità nettamente superiore, oltre 135 000 volte quella del Sole; ciò la rende una tra le stelle più luminose conosciute. La ragione di questa grande emissione nell'infrarosso è dovuta alla bassa temperatura superficiale (circa 3500 K) che, in conformità con la legge di Wien, fa sì che il picco dell'emissione luminosa si collochi nell'infrarosso; infatti, l'astro emette solamente il 13% della sua energia radiante sotto forma di luce visibile. Se l'occhio umano fosse sensibile a tutte le lunghezze d'onda dello spettro elettromagnetico, Betelgeuse sarebbe la stella più brillante del cielo ed apparirebbe con una magnitudine apparente vicina a quella del pianeta Venere (−4,6).La grande superficie radiante non è sufficiente a spiegare una tale luminosità; pertanto, si stima che la stella possieda una massa piuttosto elevata, che gli astronomi hanno quantificato, grazie a simulazioni computerizzate, in 15-20 masse solari. Tuttavia il limite di incertezza è ancora piuttosto elevato, tanto che alcuni astronomi non considerano remota la possibilità che la stella abbia una massa inferiore, sulle 10-12 volte la massa del Sole.Considerando insieme dimensioni e massa, la densità della stella risulta estremamente bassa: infatti, sebbene il volume dell'astro sia oltre 160 milioni di volte il volume del Sole, il rapporto massa-volume dà una densità media di 2-9 × 10−8 volte quella della nostra stella, una densità addirittura inferiore al miglior vuoto spinto realizzabile sulla Terra. La bassissima densità è tuttavia una caratteristica comune a tutte le supergiganti rosse.
I risultati di alcuni studi, resi noti nel corso del 214º convegno dell'American Astronomical Society, hanno mostrato che Betelgeuse ha subito dal 1993 al 2009 una contrazione delle sue dimensioni, che sembra essere indipendente dalla sua variabilità, pari al 15%. Le indagini a lungo termine, condotte nell'infrarosso (a λ=11,15 µm) dall'Infrared Spatial Interferometer dell'osservatorio di Monte Wilson, hanno infatti dimostrato che il raggio della stella si è progressivamente rimpicciolito negli ultimi sedici anni, passando da 5,6 a 4,8 UA, una riduzione pari alla distanza che separa Venere dal Sole.È oggetto di studio la causa di questa contrazione. Alcuni astronomi ipotizzano che possa trattarsi di un'oscillazione dimensionale a lungo termine, dovuta a un collasso gravitazionale o a un'espulsione di materia collegata alla sua imminente esplosione in supernova. Altri invece ritengono che, più semplicemente, la stella, in seguito alla sua rotazione, stia ora mostrando una differente porzione della sua superficie molto irregolare (v. paragrafo seguente).
Betelgeuse è una tra le prime stelle, eccezion fatta per il Sole, sulla cui fotosfera, ovvero la sua superficie visibile, siano state osservate da un telescopio delle strutture attive. La scoperta è stata effettuata e puntualizzata in più tappe, dapprima grazie a campagne osservative condotte a Terra mediante l'uso di interferometri a maschera d'apertura, poi dallo spazio tramite il telescopio spaziale Hubble, quindi grazie ad osservazioni ad altissima risoluzione effettuate dal Cambridge Optical Aperture Synthesis Telescope.La fotosfera di Betelgeuse presenta un fortissimo oscuramento al bordo, associato ad un aspetto piuttosto asimmetrico ed irregolare; tale aspetto è attribuito alla presenza dei cosiddetti punti caldi, ovvero delle regioni a temperatura molto maggiore rispetto a quelle circostanti (anche di oltre 2000 K) che si ritiene siano prodotti da gigantesche celle convettive distribuite in maniera disomogenea su tutta la superficie. Le osservazioni spettroscopiche mostrano delle variazioni nella velocità e nella temperatura delle celle, su un tempo di circa 400 giorni, che delineano il sistematico, ma caotico, moto di risalita e ricaduta del materiale fotosferico al loro interno. La spiegazione più plausibile di tali variazioni risiede nelle oscillazioni di breve durata che accompagnano la formazione di nuove celle convettive giganti sulla superficie della stella.La formazione delle celle giganti sarebbe da imputarsi alla presenza di un campo magnetico, che si ritiene possa essere generato da una dinamo locale a piccola scala presumibilmente simile alla dinamo solare.
Al di sopra della fotosfera si estende una vasta atmosfera, che si sviluppa a partire dalla superficie sino ad oltre 10 volte il raggio della stella (oltre 34 unità astronomiche).
L'atmosfera di Betelgeuse è stata studiata fondamentalmente mediante le osservazioni condotte dal VLA nelle onde radio alla lunghezza di 7 mm. Le osservazioni condotte in questa banda hanno mostrato che l'atmosfera è costituita quasi totalmente da un gas rarefatto la cui temperatura possiede un valore prossimo alla temperatura fotosferica ad una distanza dalla stella pari al suo raggio e quindi tende a diminuire man mano che aumenta la distanza dalla stella. Una simile tendenza è stata confermata dalle osservazioni nell'ultravioletto del telescopio Hubble, che però ha riscontrato che la bassa atmosfera, la cromosfera, che si estende dalla superficie della stella sino ad una distanza da essa di poco inferiore al suo raggio, possiede una temperatura di gran lunga superiore, pari a 5500 ± 400 K. La ragione di questa temperatura insolitamente alta è stata imputata dagli astrofisici alla collisione tra il flusso di gas che si originerebbe dalla sommità delle celle convettive fotosferiche, dalle quali si dipartono dei vasti pennacchi, ed il gas atmosferico; questo fenomeno sarebbe anche il principale responsabile della forte asimmetria morfologica riscontrata nelle osservazioni dell'atmosfera della supergigante. Inoltre, la rilevazione delle linee di assorbimento dell'Hα ha suggerito agli astrofisici che la cromosfera abbia un'estensione piuttosto vasta e mostri delle espansioni e delle contrazioni ad intervalli di tempo irregolari.I dati raccolti dallo strumento AMBER del Very Large Telescope dell'European Southern Observatory (ESO) hanno permesso di individuare delle macroturbolenze e dei vigorosi spostamenti convettivi di gas in varie aree dell'atmosfera stellare a ridosso della fotosfera, che generano delle bolle di gas di dimensioni paragonabili a quelle della stella stessa. Inoltre è stato visualizzato un esteso involucro asimmetrico, denominato MOLsphere (contrazione dell'inglese molecular sphere, sfera molecolare), che si estende ad una distanza dalla stella pari a 1,4−1,5 volte il suo raggio. Al suo interno sono stare rilevate cospicue quantità di CO e CN, il che corrobora i risultati dell'indagine spettroscopica, la quale ha rilevato la presenza di una certa abbondanza di carbonio, azoto ed ossigeno, elementi di natura endogena che sarebbero stati nucleosintetizzati in eccesso come intermedi del ciclo CNO e poi portati in superficie dai moti convettivi degli strati interni della stella. È stata scoperta anche la presenza di un tenue inviluppo costituito da vapore acqueo, che appare piuttosto debole all'osservazione nell'infrarosso medio (λ= 5-25 µm).I modelli fisici formulati mostrano che la stella ha una metallicità (ovvero una quantità di elementi più pesanti dell'elio) simile a quella del Sole.
Betelgeuse è circondata da un'estesa nube di polveri e gas che essa stessa ha emesso. Tali polveri si generano all'interno della MOLsphere, dove la temperatura è sufficientemente bassa (~ 1500 K) da consentire l'aggregazione degli atomi in molecole e complessi sovramolecolari. La pressione di radiazione dovuta alla forte luminosità della stella trasporta poi questi granuli di polvere verso lo spazio circostante, dando luogo ad un vento stellare piuttosto lento (con una velocità di circa 17 km/s) e, conseguentemente, molto polveroso. Tramite il vento la stella perde massa al ritmo molto elevato di circa 10−7–10−6 M☉ l'anno.Le immagini ad altissima risoluzione ottenute nel visibile e nell'infrarosso vicino tramite l'ottica adattiva NACO del VLT e la tecnica del lucky imaging hanno permesso di far luce sui meccanismi alla base della perdita di massa, comune a tutte le supergiganti rosse. Le immagini hanno infatti mostrato la presenza di un vasto pennacchio di gas che si diparte dal quadrante sudoccidentale della superficie di Betelgeuse e si estende nello spazio circostante per circa sei volte il raggio della stella (pari alla distanza che separa il Sole da Nettuno). La scoperta di questo pennacchio ha evidenziato come la perdita di massa non abbia luogo omogeneamente da tutta la superficie stellare, ma da specifiche aree che coincidono con le bolle convettive giganti dell'atmosfera.
La materia espulsa dal vento va a costituire attorno alla supergigante una serie di nebulosità ed anelli di polveri che presentano delle strutture piuttosto complesse e irregolari. Un primo, parziale anello di polveri giace ad una distanza dalla stella pari a tre volte il suo raggio; a circa 400 UA è presente un altro addensamento nebulare, costituito prevalentemente da polveri di alluminio e silicati, ma un accumulo più consistente è stato trovato ad una distanza di 650 UA. A 12 000 UA di distanza si ha un ulteriore addensamento di polveri, mentre ad una distanza tripla (36 000 UA) è stata riscontrata anche la presenza di una grande quantità di gas. Infine, più esternamente, è stata scoperta l'esistenza di un guscio di polveri che si estende sino ad una distanza di circa 3,3 anni luce (~1 pc) dalla stella.Poco oltre lo strato di polveri, ad una distanza di circa 3,5 anni luce dall'astro, è stato individuato, mediante osservazioni agli infrarossi condotte dal telescopio IRAS e, più recentemente, dal telescopio spaziale AKARI, progettato e costruito dall'agenzia spaziale giapponese (JAXA), un bow shock che si origina dalla collisione tra il vento della stella e il mezzo interstellare circostante. Questa formazione appare, osservata a λ = 60 µm, relativamente stretta, asimmetrica ed orientata lungo la direzione del moto della stella; la massa complessiva della materia confinata in questa regione sembra ammontare a 0,14 M☉.
Betelgeuse è una variabile semiregolare, un particolare tipo di variabile pulsante caratterizzato da imprevedibili e spesso elevate fluttuazioni nella luminosità con una ciclicità di qualche mese (nel caso di Betelgeuse, tra 150 e 300 giorni) che si sovrappongono a periodi di variazione luminosa quasi regolari più estesi, in questo caso attestati sui 2070-2355 giorni (circa 5,7 anni); durante questo lasso temporale la stella oscilla senza preavviso intorno alla sua magnitudine apparente media, 0,5, con escursioni luminose variabili da ciclo a ciclo. I dati in possesso dell'American Association of Variable Star Observers (AAVSO) mostrano che la magnitudine della stella raggiunse il valore più piccolo, 0,2, durante i massimi del 1933 e del 1942, quando arrivava a rivaleggiare con la luminosità di Rigel, mentre il valore più alto, 1,2, con i minimi del 1927 e del 1941, quando raggiungeva una brillantezza appena superiore a quella della vicina Bellatrix.Le osservazioni registrate in altre epoche, in particolare quelle di John Herschel, mostrarono che in altri periodi Betelgeuse arrivò ad avere anche un range di luminosità ben più ampio di quello misurato dall'AAVSO, con punte di −0,1 nel massimo del 1852 quando superò la luminosità di Rigel, e minimi di magnitudine 1,3, con punte anche di 1,5 ed 1,6.
È dunque una stella variabile di particolare interesse osservativo: nessun'altra stella di prima grandezza, infatti, mostra delle marcate variazioni di luminosità in intervalli di tempo così relativamente brevi come Betelgeuse.I meccanismi alla base delle variazioni luminose della stella non sono ancora completamente stati chiariti, nonostante siano stati oggetto di studi intensivi; per questo motivo è stato necessario ricorrere allo sviluppo di modelli fisico-matematici che spiegassero il fenomeno osservato. Il modello più accreditato da parte degli astronomi prevede che la stella vada incontro per alcuni anni ad una lenta espansione, seguita poi da una repentina contrazione degli strati più esterni, che ne provocano una variazione nella superficie radiante, nella temperatura e dunque nell'emissione luminosa.Le supergiganti rosse manifestano delle pulsazioni per via di instabilità atmosferiche: quando la stella è più contratta, l'atmosfera assorbe una maggiore quantità dell'energia irradiata dalla fotosfera, sicché si riscalda e, in uniformità alle leggi dei gas, si espande. Durante la fase di espansione, l'atmosfera tende a diminuire in densità; di conseguenza, l'energia luminosa passa con maggiore facilità, mentre il gas si raffredda e man mano si contrae nuovamente. Tuttavia, il ciclo di pulsazioni avviene su Betelgeuse con una certa asimmetria, probabilmente dovuta al contributo dei punti caldi cromosferici.Durante il ciclo pulsatorio, Betelgeuse varia le proprie dimensioni di oltre il 60%, passando da circa 840 ad oltre 1400 R☉. La variabilità della stella sembra inoltre esser correlata a periodi di grosse espulsioni di massa e maggior formazione di polveri, così come all'oscillazione, con un andamento secondario di 420 giorni, dei punti caldi riscontrati in superficie.
Alcune particolarità riscontrate nelle osservazioni interferometriche, in particolare l'interferometria a macchie, hanno indotto alcuni astronomi ad ipotizzare la presenza di eventuali compagni stellari in orbita attorno a Betelgeuse.Nel 1985 l'astrofisica Margarita Karovska suggerì la presenza di una possibile compagna ad una distanza di 2,5 raggi stellari dalla primaria, con un periodo orbitale di 2,2 anni. Le osservazioni interferometriche da lei stessa condotte l'anno successivo avrebbero individuato la presenza di una seconda compagna, consentendo di determinare con migliore approssimazione i parametri orbitali di entrambe: la prima si troverebbe ad una distanza angolare di 0,06 secondi d'arco dalla principale, con un angolo di posizione di 273°; la seconda a 0,51 secondi d'arco (circa 40-50 UA di distanza dalla primaria), con un angolo di posizione di 278°. La Karovska calcolò una possibile orbita per l'ipotetica compagna più vicina: adottando un valore di 20 M☉ per la massa di Betelgeuse e 4 per la compagna, le due stelle dovrebbero orbitare attorno al comune baricentro in un periodo di 2,08 anni e disterebbero 4,7 UA l'una dall'altra. Stando alle rilevazioni, la componente minore dovrebbe essere una gigante gialla di tipo almeno G5, avente un raggio 10 volte quello del Sole; è stato anche ipotizzato un trasferimento di massa tra le due componenti, attraverso un disco di accrescimento attorno alla più piccola. La grande vicinanza di questa ipotetica stella ha indotto alcuni astronomi ad ipotizzare che essa, anche se solo per una minima parte del proprio periodo orbitale, potrebbe attraversare gli strati più esterni della supergigante, non solamente la sua atmosfera; questo fenomeno sarebbe possibile per via della bassissima densità dei livelli esterni della supergigante rossa.Le successive osservazioni non hanno confermato la presenza di questi compagni attorno alla stella; pertanto, in attesa di future scoperte che facciano luce con maggior chiarezza su tale eventualità, Betelgeuse continua ad essere considerata una stella singola.
Betelgeuse si trova nelle ultime fasi della propria evoluzione: la fase di supergigante rossa, altamente instabile, è infatti il preludio all'estinzione dell'astro. Gli astronomi ritengono che Betelgeuse, per via della sua massa, durante la sua fase di sequenza principale sia stata una stella di classe B, dal tipico colore bianco-azzurro, e che sia rimasta in questa fase per almeno 8-10 milioni di anni. Conclusa questa fase di stabilità, nell'ultimo milione di anni la stella avrebbe subito una serie di collassi che ne avrebbero innescato le successive reazioni nucleari, provocandone alla fine l'espansione allo stato attuale di supergigante rossa.
Data la sua grande massa, gli astronomi ritengono che la stella concluderà la propria esistenza esplodendo in una brillantissima supernova di tipo II. Non si sa con esattezza quando ciò avverrà; le opinioni sono differenti. Alcuni vedono la variabilità della stella come un indizio del fatto che si trovi già nella fase di fusione del carbonio in ossigeno e neon e sia quindi a qualche migliaio di anni dalla fine. Altri rifiutano questa ipotesi, ritenendo che sarà necessario ancora qualche milione di anni prima che si verifichi l'esplosione; altri ancora non ritengono improbabile che il fenomeno possa essere già avvenuto, ma escludono che sarà visibile entro un tempo relativamente breve (su scala umana), al massimo qualche secolo.Pur non essendo noto quando Betelgeuse diverrà una supernova, è possibile determinare tramite modelli fisico-matematici la complessa serie di eventi che precederà e seguirà l'esplosione della stella. Come modello è stata presa l'esplosione di una tipica supernova di tipo II-P, caratterizzata da una curva di luce che mostra un appiattimento (plateau) indicante un periodo in cui la luminosità diminuisce ad un ritmo molto lento.La stella si è mantenuta in vita grazie alle reazioni di fusione nucleare (nucleosintesi) all'interno del suo core, che hanno sprigionato l'energia necessaria a contrastare la forza di gravità che altrimenti avrebbe fatto collassare l'astro su se stesso. Mentre le stelle meno massicce (come il Sole), nelle fasi seguenti la sequenza principale fondono l'idrogeno in uno strato superiore al nucleo di elio e, solamente qualora la massa sia sufficiente, possono arrivare a fondere l'elio in carbonio ed ossigeno, le stelle massicce, conclusa la fusione dell'elio in carbonio, raggiungono nei loro nuclei le condizioni di temperatura e pressione necessarie a far avvenire la fusione di quest'ultimo in elementi più pesanti: ossigeno, neon, silicio e zolfo.
I prodotti finali della nucleosintesi sono il nichel-56 (56Ni) e il cobalto-56 (56Co), risultato del processo di fusione del silicio. Nichel-56 e cobalto-56 decadono rapidamente in ferro-56 (56Fe), che si deposita inerte al centro della stella.
Quando il nucleo ferroso raggiunge una massa superiore al limite di Chandrasekhar, esso diviene instabile e collassa in una stella di neutroni; la formazione della stella di neutroni provoca l'emissione di un flusso di circa 1046 joule di neutrini, che impiega circa un'ora per attraversare lo strato esterno di idrogeno della stella e fuggire nello spazio circostante. Il collasso genera una serie di onde d'urto che, dopo aver impiegato circa un giorno per raggiungere la superficie stellare, ne provocano lo smembramento, dando luogo ad un improvviso flash di radiazione ultravioletta di intensità pari a 100 miliardi di volte la luminosità solare. Nelle due settimane successive all'esplosione, la luminosità totale della supernova subisce inizialmente una diminuzione, per poi raggiungere la brillantezza massima, mentre il materiale espulso si espande, raffreddandosi, fino ad una distanza pari a 100 UA dalla stella. A questo punto, la supernova permane in uno stato stazionario (simboleggiato dal plateau della curva di luce) per circa 2–3 mesi, durante i quali la luminosità assoluta si attesta su un valore pari a un miliardo di volte quella del Sole, mentre la temperatura effettiva si mantiene sui 6000 K. Dalla distanza di 640 anni luce, Betelgeuse sarà visibile dalla Terra con una magnitudine apparente di −12, pari a quella di un quarto di Luna. In questa fase Betelgeuse risulterà visibile anche durante le ore diurne e tali condizioni perdureranno per diversi mesi, compatibilmente col tasso di diminuzione della luminosità.Gli anni immediatamente seguenti saranno segnati dal decadimento radioattivo del cobalto-56 in ferro-56. Nel millennio successivo all'esplosione gli strati esterni che costituivano la stella si espandono sino a raggiungere i 20 anni luce di estensione, diventando sempre più freddi e rarefatti e poco luminosi; si forma così il resto di supernova, che arricchirà il mezzo interstellare circostante degli elementi pesanti prodotti dalla stella sia durante le sue ultime fasi di vita sia nel corso dell'esplosione.Nonostante la relativa vicinanza, si ritiene che le radiazioni emesse dall'esplosione di Betelgeuse non causeranno grossi danni alla biosfera del nostro pianeta.
Per via della sua luminosità nel cielo notturno e del suo colore rosso pieno Betelgeuse ha avuto una certa influenza sulla cultura e sulla mitologia di diversi popoli antichi e moderni. Il suo intenso colore rosso le ha fruttato numerosi epiteti bellici, come la Stella Marziale, e nell'astrologia è considerata foriera di onori militari o civili.
Il nome Betelgeuse viene dall'arabo يد الجوزاء (Yad al-Jawzā), "la mano di al-Jawzā, tradotto come "il Gigante" e "Colui che sta al Centro": tali epiteti, con cui ci si riferiva dapprima alla vicina costellazione dei Gemelli, sono poi passati a designare la costellazione di Orione. L'esperto di nomenclatura stellare tedesco Paul Kunitzsch notò tuttavia come gli Arabi caratterizzassero la costellazione con attributi femminili; pertanto, la traduzione più consona di al-Jawzā sarebbe "Colei che sta al Centro". È oggetto di dibattito quale sia effettivamente questo "centro" cui si fa riferimento nel nome: alcuni sono propensi a ritenere che si tratti del "Centro del Cielo", dato che la costellazione di Orione giace sull'equatore celeste; altri ritengono che originariamente la costellazione o una parte di essa dovesse simboleggiare una particolare razza ovina, la quale era caratterizzata da una macchia o cintura bianca nella pelliccia nella regione addominale o comunque in una porzione centrale del corpo.Kunitzsch ritiene che il nome attuale derivi dalla corruzione, durante l'epoca medioevale, del nome originario in بد الجوزاء Bad al-Jawzā, dovuta ad un errore di traslitterazione dall'arabo al latino (Bedalgeuze) causato forse dalla confusione della lettera ي, yāʼ, che codifica il fonema /y/, con la lettera ب, bāʼ, che codifica il suono /b/; le ragioni di questo errore sarebbero da ricondurre al fatto che le due lettere, ad inizio parola, sono molto simili e differiscono solo per un segno diacritico (la yāʼ ﻴ possiede due punti inferiori, mentre la bāʼ ﺒ ne possiede uno solo). Così trasformata, la perifrasi venne ad assumere il significato di "ascella di Colei che sta al Centro", sebbene più correttamente in lingua araba il termine "ascella" sia ابط Ibţ; sarebbe questo il motivo che portò nel 1899 Richard Hinckley Allen ad ipotizzare, erroneamente, che fosse ابط الجوزاء Ibţ al-Jawzā il nome originario della stella.L'errore non ricevette alcun emendamento, preservandosi e trasformandosi durante il Rinascimento in Bait al-Jawzā, da cui deriva la forma corrente.
In tedesco il nome della stella presenta un'ulteriore corruzione, dovuta all'errata interpretazione della "l" come una "i": il risultato è Beteigeuze. Nel corso del diciannovesimo e nei primi anni del XX secolo godettero di una discreta diffusione anche altre varianti del nome, come Betelgeuze o Betelgeux, ma entrambe sono state rimpiazzate da Betelgeuse, che si è affermato come grafia standard.Altri nomi con cui la stella è nota sono:
in arabo al-Dhirāˁ ("il braccio"), al-Mankib ("la spalla") ed al-Yad al-Yamin ("la mano destra");
altri nomi derivati dall'originale arabo: Bed Elgueze, Beit Algueze, Ied Algeuze e Yedelgeuse.
Non sembrano esistere leggende specifiche su Betelgeuse, forse perché gran parte della mitologia si è sviluppata più sull'intera figura di Orione che non su una sua specifica stella. È noto che l'antico nome sanscrito della stella era बहु Bahu, che significa "il Braccio"; tuttavia R. H. Allen sostiene che il nome si riferisse non ad un arto umano, ma che si trattasse di una delle zampe di un'antilope predata dal vicino Mrigavyadha, il cacciatore impersonato dalla stella Sirio.
Robert Burnham, Jr. nota come lo scrittore di horror-fantasy Howard Phillips Lovecraft identifichi Betelgeuse come la patria dei "Grandi Antichi", creature infinitamente sagge venerate come divinità nel Ciclo di Cthulhu, mentre gli Elfi della Terra di Mezzo dei romanzi di J. R. R. Tolkien chiamino o Betelgeuse o Aldebaran col nome Borgil, "la Stella di Fuoco".Betelgeuse è spesso citata in racconti a carattere fantascientifico. Nella serie di romanzi Guida galattica per gli autostoppisti di Douglas Adams, Ford Prefect, uno dei personaggi, proviene da un mondo "nelle vicinanze di Betelgeuse", mentre nel romanzo Il pianeta delle scimmie Betelgeuse è la stella attorno a cui orbita il pianeta Soror, sul quale è ambientata la storia. Nella serie Star Trek, la stella è sede di un sistema planetario posto entro l'area di influenza della Federazione dei Pianeti Uniti, sul cui secondo pianeta (Betelgeuse II) vive una razza aliena piuttosto oscura, i Betelgeusiani. Dal nome della stella trae spunto anche il nome di un pianeta dell'universo di Dune di Frank Herbert: si tratta di Bela Tegeuse, il "quinto pianeta di Kuentsing".Betelgeuse (pronunciato /ˈbiːtəldʒuːz/, come l'inglese beetle juice, "succo di scarafaggio") è anche il nome di uno spiritello mascalzone, protagonista del film Beetlejuice - Spiritello porcello di Tim Burton. Il nome dello spirito, stando ad una dichiarazione dello sceneggiatore del film, Michael McDowell, deriva proprio da quello della stella.La stella è nominata anche in numerosi manga, sia come astro principale di un sistema planetario fittizio, sia come nome dei personaggi.
In 2001 Nights si immagina l'esistenza di un pianeta terrestre orbitante attorno alla supergigante: il suo clima è caldo tropicale (ovviamente quando Betelgeuse non era una supergigante il corpo celeste doveva risultare ghiacciato), con scarsità di ossigeno nell'atmosfera ed una flora che si è evoluta fino a sviluppare la capacità di proiettare nello spazio "arche" biologiche cariche di semi dirette verso pianeti abitabili in sistemi stabili. Alcuni personaggi ipotizzano anche l'esistenza di altri pianeti in passato, che sarebbero stati inglobati dalla stella durante la sua espansione.
Ne I Cavalieri dello Zodiaco, Betelgeuse è il cavaliere, mandato dal Grande Sacerdote, che scocca la freccia d'oro che raggiungerà il petto di Lady Isabel (la dea Atena), mentre i protagonisti iniziano la scalata alle Dodici Case, avventurandosi verso la Prima Casa di Ariete.
(EN) E. O. Kendall, Uranography: Or, A Description of the Heavens; Designed for Academics and Schools; Accompanied by an Atlas of the Heavens, Philadelphia, Oxford University Press, 1845.
(EN) John Gribbin, Mary Gribbin, Stardust: Supernovae and Life—The Cosmic Connection, Yale University Press, 2001, ISBN 0-300-09097-8.
 AA.VV, L'Universo - Grande enciclopedia dell'astronomia, Novara, De Agostini, 2002.
 J. Gribbin, Enciclopedia di astronomia e cosmologia, Milano, Garzanti, 2005, ISBN 88-11-50517-8.
 W. Owen et al., Atlante illustrato dell'Universo, Milano, Il Viaggiatore, 2006, ISBN 88-365-3679-4.
 J. Lindstrom, Stelle, galassie e misteri cosmici, Trieste, Editoriale Scienza, 2006, ISBN 88-7307-326-3.
(EN) Martin Schwarzschild, Structure and Evolution of the Stars, Princeton University Press, 1958, ISBN 0-691-08044-5.
(EN) Martha Evans Martin; Donald Howard Menzel, The Friendly Stars: How to Locate and Identify Them, Dover, Courier Dover Publications, 1964,  pagine 147, ISBN 0-486-21099-5.
 R. J. Tayler, The Stars: Their Structure and Evolution, Cambridge University Press, 1994,  p. 16, ISBN 0-521-45885-4.
(EN) David H. Levy; Janet A. Mattei, Observing Variable Stars, 2ª ed., Cambridge, Cambridge University Press, 1998,  pagine 198, ISBN 0-521-62755-9.
(EN) Cliff Pickover, The Stars of Heaven, Oxford, Oxford University Press, 2001, ISBN 0-19-514874-6.
 A. De Blasi, Le stelle: nascita, evoluzione e morte, Bologna, CLUEB, 2002, ISBN 88-491-1832-5.
 C. Abbondi, Universo in evoluzione dalla nascita alla morte delle stelle, Sandit, 2007, ISBN 88-89150-32-7.
(EN) Fred Schaaf, The Brightest Stars: Discovering the Universe through the Sky's Most Brilliant Stars, John Wiley & Sons, Incorporated, 2008,  pagine 288, ISBN 978-0-471-70410-2.
Toshimi Taki, Taki's 8.5 Magnitude Star Atlas, su geocities.jp, 2005. - Atlante celeste liberamente scaricabile in formato PDF.
 Tirion, Rappaport, Lovi, Uranometria 2000.0 - Volume I - The Northern Hemisphere to -6°, Richmond, Virginia, USA, Willmann-Bell, inc., 1987, ISBN 0-943396-14-X.
 Tirion, Sinnott, Sky Atlas 2000.0 - Second Edition, Cambridge, USA, Cambridge University Press, 1998, ISBN 0-933346-90-5.
 Tirion, The Cambridge Star Atlas 2000.0, 3ª ed., Cambridge, USA, Cambridge University Press, 2001, ISBN 0-521-80084-6.
(EN) Kate Davis, Variable Star of the Month—December, 2000: Alpha Orionis, AAVSO, 1º dicembre 2000. URL consultato il 13 agosto 2006.
(EN) John Young, Surface imaging of Betelgeuse with COAST and the WHT, University of Cambridge, 24 novembre 2006. URL consultato il 21 giugno 2007 (archiviato dall'url originale l'11 novembre 2014). — Immagini dei punti caldi della superficie della stella ripresi alle lunghezze d'onda del visibile e dell'infrarosso da interferometri di terra ad alta risoluzione.
(EN) Dark Giant: Chandra's Limits on X-rays from Betelgeuse, arXiv. URL consultato il 18 giugno 2009.
Better Than Raw è l'ottavo album registrato in studio del gruppo power metal tedesco Helloween, pubblicato nel 1998.

Bettes è un comune francese di 72 abitanti situato nel dipartimento degli Alti Pirenei nella regione dell'Occitania.

Si definisce bevanda alcolica qualsiasi bevanda contenente alcol etilico (anche detto etanolo). La parola alcol deriva dall'arabo الغول (al-ghūl, spirito) o da الكحل (al-kuḥl, polvere di stibnite ottenuta per sublimazione dall'antimonio), termine che rivela l'origine alchemica di questa sostanza, a cui erano attribuite le proprietà magiche e spirituali contenute negli elisir.
Commercialmente si possono distinguere due grandi categorie di bevande alcoliche, ovvero gli alcolici a bassa gradazione, inferiore ai 21 %vol, come ad esempio la birra o il vino, ed i superalcolici, con gradazione alcolica superiore ai 21 %vol.
Le bevande alcoliche prodotte per fermentazione erano conosciute fin dall'antichità da quasi tutte le civiltà, e usate sia per ragioni mediche (in alcuni luoghi e periodi non era disponibile acqua sicura) o igieniche (in quanto l'alcol ha proprietà antisettiche), sia come integratori alimentari (per il loro apporto di zuccheri), sia per scopi conviviali, per ispirazione artistica o come afrodisiaci.
È un caso se i distillati alcolici siano stati definiti con le parole aqua vitae ("acqua della vita"), che è lo stesso significato del gaelico uisge beatha, da cui prenderà la denominazione il whisky.
Peraltro processi naturali in grado di produrre sostanze contenenti alcol esistono sul nostro pianeta da milioni di anni, ed è stato scoperto nel bagaglio genetico dell'uomo un gene specializzato per il trattamento dell'alcol, più precisamente quello che codifica per l'enzima alcol-deidrogenasi; questo dettaglio può far pensare che l'uomo, per molto tempo, sia stato a contatto con questa sostanza, tuttavia non si posseggono notizie storiche che confermino questa ipotesi e pare che fino a 10.000 anni fa il consumo di alcol possa essere stato fortuito ed episodico.L'ipotesi che gli esperti formulano sui primi contatti con l'alcol avvenuti forse nel tardo Paleolitico, sembrano indirizzarsi verso un assaggio occasionale di una quantità di miele scaduto, o di un dattero o della linfa di alcune piante, tutte sostanze caratterizzate dalla presenza di un elemento zuccherino che fermenta in modo naturale. Per la scoperta della birra, l'uomo ha dovuto attendere almeno lo sviluppo della cerealicoltura, basate su grandi raccolti di orzo e frumento. Tavolette mesopotamiche antiche 6.000 anni fa, contengono ricette illustrate per la produzione della birra.
Le fonti storiche confermano, in qualunque caso, che già prima del III millennio a.C., Egizi e Mesopotamici conoscessero bevande simili alla birra. Lo sviluppo dell'agricoltura agevolò la nascita di insediamenti sempre più grandi e sollevò quel grande problema che per molti secoli angustiò i popoli, ossia l'approvvigionamento di acqua potabile.Per quanto riguarda l'Oriente, l'abitudine molto antica di bollire l'acqua per la preparazione del tè, ha consentito un suo utilizzo sicuro come bevanda, e questa è una delle motivazioni per le quali in Oriente non si è diffusa, anticamente, l'abitudine alle bevande alcoliche.
In Occidente, al contrario, le bevande alcoliche sono servite anche per sopperire carenze alimentari, oltreché come antidoto contro le fatiche della vita, e infine come analgesico.
Nei Paesi Occidentali il consumo di bevande alcoliche è ormai relativamente accettato dalle autorità a causa della diffusa abitudine da parte della popolazione di bere alcool, ma anche perché il consumo di alcool in tali Paesi è propriamente legale. Di fatti colui che fa uso talvolta spropositato di bevande alcoliche (cosiddetto “alcolista”), si distingue dal tossicodipendente vero e proprio.
Il procedimento della distillazione è invece relativamente più recente; la sua scoperta si fa risalire agli alchimisti islamici dell'VIII secolo d.C., e ai loro epigoni come Raimondo Lullo e Arnaldo da Villanova, che aprirono le porte al consumo dei superalcolici, consentendo di superare la barriera del 16 per cento di gradazione alcolica, causata dalla non tollerabilità dei lieviti nei confronti di una concentrazione superiore.
All'alchimia araba medievale si deve pertanto la denominazione odierna di alcool, che propriamente cosisteva nello «spirito» vivente, assimilabile a un demone, ottenuto appunto dalla distillazione, cioè dal procedimento alchemico di morte degli elementi materiali e grossolani di una sostanza, per coglierne l'essenza pura e aeriforme, come avveniva ad esempio nel caso della trasmutazione dei metalli vili in oro, o in qualunque trasformazione di un elemento corrotto nella sua Luce divina originaria.Il consumo di superalcolici si diffuse rapidamente in Europa e impazzò almeno fino al XVII secolo, quando anche nel Vecchio Continente penetrarono bevande come il caffè, il tè e il cacao, analcoliche e sicure, grazie all'acqua bollita.
L'abuso di alcol venne catalogato come malattia, anche da un punto di vista medico-sanitario, solamente nel XX secolo, quando l'uso corrente di acqua potabile, rese non plausibile l'uso della bevanda alcolica per ragioni di salute.Nel 2013 il 63,9% della popolazione italiana over 11 ha consumato almeno una volta nell'anno una bevanda alcolica. Statistiche del 2001 hanno stimato che tra gli italiani i consumatori sono principalmente residenti al nord e in genere appartenenti a ceti medio-superiori.
fermentazione alcolica degli zuccheri contenuti nei frutti o nei cereali (ad esempio il vino dall'uva o la birra dall'orzo)
cereali o altri vegetali ricchi di glucidi o amidi (ad esempio la vodka da grano e patate)
residui della produzione di bevande fermentate (ad esempio la grappa dalle vinacce)
assemblaggio diretto di alcol di origine agricola con olii essenziali ottenuti dalla distillazione di erbe officinali, frutta, scorze di agrumi, ecc., oppure ottenuti dalla macerazione (a freddo), infusione (a caldo) o percolazione dell'alcol o altro solvente con le essenze citate. Questi miscugli vengono successivamente completati con sciroppo di zucchero, acqua (per il raggiungimento della gradazione alcolica desiderata), ed eventualmente coloranti. In tali casi le bevande alcoliche vengono denominate liquori o amari (che sono due prodotti diversi)
aromatizzazione del vino (vini aromatizzati) o altri prodotti vitinicoli aromatizzati
farmacologica, di ampio spettro: ha sia funzione diretta su recettori determinati, sia azione aspecifica, in particolar modo destabilizzando le membrane cellulari
tossica, a livello epatico, pancreatico e cerebrale, ma non solo (ad esempio delirium tremens)
di dipendenza, sviluppando diversi disturbi psichici: demenza, psicosi, disturbi dell'umore, d'ansia, disfunzione sessuale, disturbi del sonno.Nel consumo cronico si tende invece alla sostituzione di maggior parte della dieta con l'alcol: questo porta alla caratteristica deficienza in tiamina tipica dell'etilista, con conseguenti neuropatie del sistema nervoso centrale. Inoltre è fattore di rischio di numerose patologie come cirrosi epatica, e cancro.
Gli individui cosiddetti “alcolisti” manifestano primariamente alcuni sintomi, quali la sofferenza determinata dall’astinenza da tali bevande, la richiesta di dosi sempre maggiori e infine episodi di perdita di controllo.L'abuso di alcol in gravidanza può causare danni fisici e mentali al feto.
L'etilismo  o malattia dell'alcolismo è considerato un problema sociale essendo una causa importante di violenze e di incidenti automobilistici: dal 2002 il livello di alcolemia accettato per i guidatori è sceso da 80 a 50 mg/100ml.
Nella classifica di pericolosità delle varie droghe stilata dalla rivista medica Lancet, gli alcolici occupano il quinto posto. L'alcol è una droga dannosa anche per la società. L'abuso di alcol è associato ad un aumentato rischio di commettere reati, guida in stato di ebbrezza e aggressioni. Il comportamento di un alcolizzato può portare a conflitti coniugali o contribuire ai casi di violenza domestica.
Alle bevande alcoliche sono stati anche attribuiti significati simbolici o religiosi, ad esempio nell'antica Grecia nell'ambito dei riti dionisiaci, nella religione cristiana come elemento simbolico nell'eucaristia, o nella Pasqua ebraica (Pesach). 
Nonostante questo, complessivamente l'Antico Testamento condanna l'abuso di alcol (cui peraltro soggiacque il Patriarca Noè) e i Padri della Chiesa invitarono alla moderazione nell'assunzione del vino. Altre religioni invece (principalmente l'Islam) proibiscono il consumo di bevande alcoliche.
La dottrina islamica afferma che la religione predicata da Maometto abbia come scopo primario quello di garantire a coloro che la praticano, una vita sana, priva cioè dell’assunzione di sostanze che la possano danneggiare in qualche modo. Per tale motivo l’alcol fa parte di una di quelle bevande rigorosamente vietate (ma in una parte non esigua della giurisprudenza si discute della liceità del suo consumo a scopo terapeutico) nel caso in cui si vogliano seguire correttamente i principi della dottrina islamica.
Ciò non toglie che nel Corano siano presenti differenti indicazioni a proposito del consumo delle bevande inebrianti, globalmente definite "vino" (khamr), malgrado nella Penisola araba si trattasse nella maggior parte dei casi di vino di datteri, o di fichi secchi o altri frutti zuccherini fatti fermentare naturalmente, e non di vino d'uva..
Vale tuttavia quello che, in base alla teoria gdel "versetto abrogante e del versetto abrigato" (nāsikh e mansūkh), è considerato l'ultimo versetto rivelato a tal proposito nel Corano, che dice:
Anche a Maometto viene attribuito il ḥadīth assai dubbio che dice: “Dio maledice il vino e l’alcol, e così anche le persone che li producono, li bevono, li portano, li ricevono, li vendono, li comprano, e chi ne versa”.
È probabile che il divieto del consumo di bevande alcoliche, giunto dopo altri versetti che ne autorizzavano lodandone le positive caratteristiche e dopo un versetto "neutrale", sia dipeso dalla volontà di eliminare le tracce residue di antichi riti pagani preislamici, in cui si faceva ricorso a libagioni collettive e a offerte votive di vino da versare sugli idoli del Hijaz e dell'Arabia in genere
Claudio Lo Jacono, "On the prohibition of fermented drinks in Islam", in: Studi Maghrebini (Scritti in Onore di Clelia Sarnelli Serqua), vol. XXVI (1998-2002), Napoli, Università degli Studi di Napoli, “L’Orientale”, 2004, pp. 133–145.
 Bevanda alcolica, su thes.bncf.firenze.sbn.it, Biblioteca Nazionale Centrale di Firenze. 
(EN) Bevanda alcolica, su Enciclopedia Britannica, Encyclopædia Britannica, Inc. 
 Normativa italiana e europea in materia di alcol, su salute.gov.it (archiviato dall'url originale il 27 agosto 2012).
Bianca Bruno, nota anche con lo pseudonimo di Mirella (Alessandria d'Egitto, 22 settembre 1880 – Roma, 28 dicembre 1948), è stata una bibliotecaria e funzionaria italiana.
Si laurea in Lettere presso la Regia Università di Roma (l'odierna Università Sapienza)  nel 1904 e poco dopo ottiene un incarico per insegnare italiano in una scuola di Roma. Nel 1906 viene pubblicato il suo volume "La terza guerra sannitica", probabilmente una rielaborazione della sua tesi di laurea .
Nel 1910 inizia la carriera di bibliotecaria, lavorando dapprima come sottobibliotecaria reggente presso la Biblioteca universitaria di Genova e successivamente a Roma, alla Biblioteca universitaria Alessandrina, alla Biblioteca Casanatese a alla Biblioteca nazionale centrale. In occasione di una promozione, il direttore della Casanatese, Ignazio Giorgi, afferma che "la Bruno è, a mio avviso, un'ottima impiegata e che la reputo degnissima d'essere promossa" .
Nel 1932 viene nominata direttrice della Biblioteca universitaria di Cagliari, dove la sua attività è molto intensa. Infatti la biblioteca aveva problemi di spazio, legati all'incremento dei libri, e di struttura: l'edificio versa in condizioni statiche preoccupanti. Viene allora deciso di alleggerire i locali dal carico dei volumi e di iniziare i lavori di restauro e rafforzo. Uno scambio di lettere che la direttrice ha con Luigi De Gregori testimonia che i lavori sono lunghi e impegnativi, con non poche difficoltà organizzative e finanziarie. Contemporaneamente riceve anche l'incarico di soprintendente alle biblioteche della Sardegna; in questo ruolo, si impegna nello sviluppo e nella tutela delle biblioteche della regione, ed è proprio nel periodo della sua gestione che vengono fondate le biblioteche di Nuoro, Olzai e Tempio Pausania. Inoltre, realizza un censimento delle biblioteche popolari sarde e riuscendo così a trovare finanziamenti  per la loro attività tramite l'Ente nazionale biblioteche popolari e scolastiche. Ritiene importante far crescere queste strutture, in quanto in quegli anni la Sardegna è la regione con il minor numero di biblioteche . Negli anni 1934-35 si adopera soprattutto nella riorganizzazione di biblioteche popolari già esistenti, molte delle quali si trovavano in situazione di inefficienza e di abbandono.
L'interesse per la storia della Sardegna è sempre presente nei suoi studi e nelle sue produzioni. In quegli anni la Soprintendenza acquista importanti collezioni librarie private, come la collezione Lutzu di Cagliari, per inserirle in istituti pubblici in modo da garantirne una migliore conservazione e vigilanza. Di particolare rilevanza è l'acquisto della biblioteca Guillot di Alghero, una delle più preziose biblioteche private sarde: la raccolta contiene alcuni importanti cimeli bibliografici, come i due Condaghi di S. Maria di Buonarcado e di S. Nicolò di Trullas (due manoscritti del XII e XIII secolo), e l'editito princeps della Carta de Logu di Eleonora d'Arborea. La collezione è da quel momento conservata presso la Biblioteca universitaria di Cagliari. Altri importanti acquisti della Sopraintendenza sono la raccolta Caocci di Aritzo, con opere di carattere storico e letterario sulla Sardegna, e la biblioteca del colonnello Pittalis di Sassari .
Nel 1934 la Biblioteca universitaria di Cagliari partecipa alla Mostra delle biblioteche italiane a Roma prestando alcuni preziosi volumi , e nel 1935 riceve l'incarico di riordinare la Biblioteca del Ministero dell'Interno. Nel 1939 poi il Ministero la invita a far parte della Commissione per la ripresa delle pubblicazioni degli "Indici e cataloghi delle biblioteche italiane", istituita a Roma presso il Centro nazionale di informazioni bibliografiche.
Alla collaborazione lavorativa romana, segue un vero e proprio trasferimento nel gennaio 1941 alla Biblioteca Angelica. Cessa quindi l'incarico di Soprintendente bibliografico. L'anno dopo, nel 1942, assume la direzione della Biblioteca Vallicelliana, dove lavorerà fino alla morte. Lì si trova nuovamente ad affrontare consistenti lavori di ristrutturazione, riordinamento e ampliamento dei locali. Dopo il miglioramento e l'incremento bibliografico della biblioteca, nel 1946 firma una convenzione tra la Biblioteca Vallicelliana e la Deputazione romana di storia patria, per favorire la collaborazione tra i due istituti. Nel 1947 organizza una mostra dei più importanti scritti dell'umanista portoghese Achille Stazio: la mostra assume un particolare significato, dato che la biblioteca privata di Stazio costituisce il nucleo librario originario della Vallicelliana.
Nel 1914, sotto lo pseudonimo di Mirella, inizia una collaborazione con la rivista letteraria manoscritta Lucciola, che dal 1908 al 1926 riunisce saggi, racconti, composizioni, poesie, disegni e altri lavori di donne italiane. Partecipa inizialmente con alcuni commenti ad una discussione sulla concezione maschile della donna, affermando ad esempio che la battaglia delle donne consiste in "lotte per l'esistenza, lotte che tendono a far scomparire molte sciocche credenze e molte stupide convenzioni sociali, le quali impediscono alla donna di lavorare e di guadagnarsi liberamente da vivere". Sull'importanza della bellezza femminile disse poi che "sono le donne brutte che spesso fanno nascere le grandi passioni" . Collabora con la rivista anche nell'ambito musicale; infatti la "Lucciola" pubblica sette spariti, uno dei quali vede appunto proprio la sua partecipazione: La Virrina, canzone siciliana per canto e pianoforte, con versi in dialetto siciliano di Alessio Di Giovanni e musica di Mirella.
Appartiene alla prima generazione di bibliotecarie che ricoprono funzioni apicali, portando, negli enti in cui operano, una forte identità di ruolo e contribuendo a definirne i caratteri. Vive la contraddizione di dover operare nel contesto delle istituzioni fasciste, con le quali collabora pur non aderendo all'ideologia del regime.
 Bianca Bruno, Portolani e carte geografiche, in Accademie e biblioteche d'Italia, vol. 8, 3/4, 1934,  pp. 259-265.
 Bianca Bruno, Condaghi, Carta de Logu e cimeli bibliografici, in Archivio storico sardo, vol. 20, 3/4, 1936,  pp. 3-10.
 Bianca Bruno, Condaghi sardi e Carte de Logu, in Accademie e biblioteche d'Italia, vol. 10, nº 4, 1936,  pp. 257-262.
 Bianca Bruno, Un'importante documentazione di storia sarda dal 1972 al 1814, in Archivio storico sardo, vol. 21, 1/2, 1938,  pp. 39-137.
 Bianca Bruno, in Dizionario biografico dei soprintendenti bibliografici (1919-1972), Bologna, Bononia university press, 2011,  pp. 116-123, ISBN 9788873956594.
 Giorgio De Gregori e Simonetta Buttò, Per una storia dei bibliotecari italiani del XX secolo: dizionario biografico 1900-1990, Roma, Associazione italiana biblioteche, 1999, ISBN 8878120650.

 Jole Bovio Marconi, Relazione preliminare sugli scavi nelle Grotte dell'Addaura, Notizie degli Scavi, V-VI, Rivista di scienze preistoriche di Istituto italiano di preistoria e protostoria, 160-167, Palermo, (1941-45).
 Paolo Graziosi, Qualche osservazione sui graffiti rupestri della grotta dell'Addaura presso Palermo, Palermo, Museo preistorico-etnografico "L. Pigorini", 1956.
 Rosario La Duca, Saluti da Palermo. 1890-1940. Cinquant'anni di vita della città attraverso la cartolina illustrata, Palermo, Dario Flaccovio, 2007.
 Emanuele Messina, Giovanna Vella (a cura di), Pianifica Palermo - Proposte integrate per una città creativa, sostenibile e condivisa, Palermo, Edizioni ArchxArch, 2014.
Cesare De Seta, Maria Antonietta Spadaro, Sergio Troisi, Palermo città d'arte: guida ai monumenti di Palermo e Monreale, Ed. Ariete, 1998
Aldo Gerbino, Palazzo Natoli. Un itinerario settecentesco e un pittore contemporaneo, Ed. Sciascia, 1994
M. di Natale, La pittura dell'Ottocento in Sicilia: tra committenza, critica d'arte e collezionismo, Flaccovio, 2005
Giovanni Evangelista Di Blasi e Gambacorta, Pompeo Insenga, “Storia cronologica de' viceré, luogotenenti e presidenti del Regno di Sicilia”, giuramento del 18 settembre 1761

La Biblioteca Malatestiana di Cesena è una biblioteca monastica di particolare importanza storica. Fondata alla metà del XV secolo, detiene due primati assoluti: è stata la prima biblioteca civica d'Italia e d'Europa; è l'unico esempio di biblioteca monastica umanistica giunta fino a noi perfettamente conservata nell'edificio, negli arredi e nella dotazione libraria.
Nel 2005 l'UNESCO ha riconosciuto l'importanza culturale della Malatestiana inserendola, prima in Italia, nel Registro della Memoria del Mondo. Il 19 settembre 2008, Poste Italiane ha emesso un francobollo dedicato alla biblioteca, sulla serie tematica "Il patrimonio artistico e culturale italiano".
Oggi vi sono conservati quasi 250 000 volumi, di cui 287 incunaboli, circa 4 000 cinquecentine, 1 753 manoscritti che spaziano fra il XVI secolo e il XIX secolo e oltre 17 000 lettere e autografi; mentre nella sezione moderna della biblioteca sono presenti oltre centomila volumi.
Inoltre vi ha sede la Società di Studi Romagnoli, istituzione fondata nel 1949.
Intorno agli anni '40 del XV secolo i locali frati Francescani, disponendo di un numero di codici ormai superiore alla capacità della loro piccola biblioteca, chiesero a Domenico Malatesta, Signore di Cesena, i fondi per l'edificazione per una nuova libraria. I lavori vennero affidati all'architetto Matteo Nuti da Fano, discepolo di Leon Battista Alberti, ebbero inizio nel 1447 e già nel 1452 l'aula, ricavata nel braccio orientale del convento di San Francesco, un tempo adibito a dormitorio, poteva dirsi conclusa. Occorsero poi due anni per la sistemazione dei codici e la realizzazione del portale in noce di Agostino di Duccio; il 15 agosto 1454 il nuovo studium veniva aperto al pubblico.
La Biblioteca Malatestiana è la prima biblioteca civica d'Italia, di proprietà cioè dell'Amministrazione Comunale nonché visitabile da tutti i cittadini, ma la custodia fu affidata ai frati Francescani. Questa doppia responsabilità sulla biblioteca, sancita dalla presenza di una doppia chiave per accedervi, è ritenuta dagli studiosi uno degli aspetti che ha portato la Malatestiana al suo primato maggiore: quella di essere l'unica biblioteca di tipo umanistico-conventuale al mondo ad aver mantenuto intatti struttura, arredo e codici fin dalla sua apertura, cioè per più di cinquecento anni.
Morto Malatesta Novello e terminata la signoria, la biblioteca poté vivere grazie alla lungimiranza del suo mecenate che la dotò di una rendita. Solo durante il periodo napoleonico, dal 1797 al 1814, l'intero complesso fu trasformato in caserma e il patrimonio librario corse seriamente il rischio di essere smembrato.
Nel convento fu disposto il primo nucleo della biblioteca comunale e le aule scolastiche del Liceo Ginnasio (che nel 2008 furono trasferite nel Cubo, una nuova sede in condivisione con l'Istituto Tecnico per Geometri). La lunga serie di trasformazioni edilizie cui il complesso fu sottoposto in seguito non fece che rafforzare la sua caratterizzazione in senso culturale che anche oggi rimane fortissima.
Dal 1983, al pian terreno è situata la sezione moderna della biblioteca comunale.
L'esterno della Biblioteca Malatestiana è sacrificato tra gli edifici ottocenteschi che sostituirono le sale del convento, e solo dal Chiostro di San Francesco e dal cortile di Palazzo Ghini se ne possono ammirare rispettivamente il lato nord e il frontone, il tutto in una disarmante semplicità: in cotto, con frontone ornato da rosone e lapide dedicatoria, e lati i maggiori con finestrelle ad arco acuto e un delizioso cornicione in terra cotta.
All'interno, salite le scale che conducono al primo piano e attraversati due corridoi, si accede al vestibolo che immette all'Aula del Nuti e che la divide con l'adiacente Biblioteca Piana, con la splendida mazza da parata che papa Pio VI donò alla sua città natale.
Composta di un'unica sala a forma rettangolare, la sua architettura e l'uso per la quale fu pensata (fungeva da studium) preludono al Rinascimento italiano. Domenico Malatesta assegnò all'architetto Matteo Nuti il compito di progettare un edificio adeguato alla conservazione delle opere dello studium. È questa sala la parte principale dell'insieme architettonico che diede fama alla Malatestiana.
Celebrato come Dedalus alter nell'epigrafe che si legge accanto nella porta d'ingresso, questi pose il sigillo del proprio nome:
pare avere valore di motteggio verso i nemici Da Polenta, signori di Ravenna, zona infestata dalle zanzare.
Mentre ai lati dell'architrave e sui capitelli delle lesene sono raffigurati i simboli araldici della grata, delle tre teste e della scacchiera.
La porta in legno scuro è opera di Cristoforo da San Giovanni in Persiceto e reca la data del 15 agosto 1454, giorno solenne e festoso per la città che celebrava intorno a quei giorni un'importante "fiera d'agosto".
Gli intagli, di gusto gotico, ripetono motivi a rosette e simboli elicoidali, disposti in modo da evocare la scacchiera malatestiana. L'araldica dei Malatesta è riprodotta anche all'interno, sui capitelli delle colonne della sala e sui 58 plutei (29 per parte), imponenti banchi di legno di pino in cui si conservano i codici.
All'ideazione di questo spazio armonioso e luminoso non sembra estraneo l'artefice del Tempio Malatestiano di Rimini, Leon Battista Alberti, per tutta una serie di rapporti geometrici e proporzionali riscontrabili nella pianta e nell'alzato dell'edificio, che fanno riferimento alla nuova cultura prospettica rinascimentale codificata nel De re aedificatoria, celebre trattato dello stesso Alberti. Innovativa per quei tempi è infatti la pianta a tre navate, tutte e tre con copertura a volte: a botte quella centrale e a crociera quelle laterali, un poco più larghe e basse. La luce, distribuendosi dalle finestrelle, due per campata, si ripartisce nelle navate laterali, mentre la navata centrale, scandita da venti eleganti colonne con capitelli a scudi e a foglie pendule, è illuminata dal grande occhio di fondo. Per questo schema simile alla basilica, Nuti si ispirò alla biblioteca del convento domenicano di San Marco, a Firenze, progettata da Michelozzo (1444). Tuttavia, l'uso della volta a botte nella biblioteca fiorentina pare non far parte del concetto originale di Michelozzo, ma essere piuttosto un'aggiunta successiva al terremoto del 1457 e ispirata proprio alla Biblioteca Malatestiana.
Lungo le due navate laterali, le meglio illuminate, sono disposti i 58 banchi, 29 per fila. La navata centrale, quella stretta e rialzata, funge invece da corridoio. Si tratta di una soluzione razionale che avrebbe fatto scuola nelle biblioteche monastiche dell'Italia settentrionale.
Anche il colore riveste un ruolo preciso: il bianco (fede) delle colonne mediane, il rosso (carità) del pavimento in cotto e delle semicolonne e il verde (speranza) dell'intonaco, riportato alla luce dai restauri del 1920, rimandano ai colori degli stemmi malatestiani.
Come le altre biblioteche monastiche del periodo, la Malatestiana venne collocata al primo piano per proteggere i codici da eventuali danni dovuti ad inondazioni. La luce penetra dall'esterno entrando da finestre ad arco acuto, che viste dall'interno presentano invece un arco ribassato.
La soluzione a tre navate con volta adottata a Cesena per la Malatestiana e a Firenze per la Biblioteca di San Marco divenne un modello per la successiva costruzione di rinomate biblioteche monastiche italiane, come la biblioteca del convento di Santa Maria delle Grazie a Milano (1469), distrutta dai bombardamenti del 1943, la biblioteca di San Domenico a Perugia (1474), la Libraria della chiesa di Santa Maria Incoronata a Milano (1487) e la biblioteca nel monastero benedettino di San Giovanni a Parma (1523). Il successo di questa forma continuò fino al momento in cui l'evoluzione dei canoni rinascimentali impose, nei primi decenni del Cinquecento, una soluzione che privilegiasse l'unità dello spazio, con conseguente rinuncia alla ripartizione in navate (Biblioteca Laurenziana di Michelangelo a Firenze).
Nel salone che si apre di fronte alla Malatestiana si conserva la Biblioteca Piana, già di Papa Pio VII Chiaramonti (1800-1823). Assegnata in uso ai Benedettini del monastero di Santa Maria del Monte per espressa volontà del papa e di proprietà della famiglia Chiaramonti, nel 1941 è stata venduta dagli eredi Chiaramonti allo Stato italiano, ed è attualmente in deposito presso la biblioteca Malatestiana.
Ricca di oltre cinquemila volumi a stampa dei secoli dal XV al XIX e di un centinaio di manoscritti, comprende, fra i codici più preziosi, un Evangelario datato 1104, un manoscritto giuridico del XIII secolo contenente il Decretum Gratiani, un Messale romano databile agli inizi del Quattrocento con una splendida Crocefissione miniata.
Tra gli incunaboli si può ricordare un esemplare della Cosmographia di Tolomeo, che riporta la data falsa 1462 (in realtà stampato nel 1477 o nel 1482), con tavole colorate i cui disegni sono stati attribuiti a Taddeo Crivelli.
Voluta da un unico mecenate, Novello Malatesta (1418-1465), e realizzata in breve tempo, la raccolta ha un carattere largamente sistematico (oggi diremmo "enciclopedico") perché destinata non al personale interesse del committente, ma agli studi di una comunità monastica. Domenico Malatesta dichiarò il suo ruolo di promotore facendo apporre sulla prima pagina di ogni codice il proprio stemma, riccamente ornato alla maniera antica, e le iniziali "M" e "N" dipinte in oro, o in altri colori, entro un campo rettangolare a foglia d'oro.
I testi della collezione malatestiana comprendono autori classici, Padri della Chiesa e opere greche in traduzione, con particolare predilezione per gli storici e per le scoperte degli umanisti contemporanei. La collezione è ispirata al modello umanistico anche nello stile di scrittura, quasi tutta effettuata in littera antiqua, anche se sono presenti codici in scrittura gotica o semigotica.
Di alcuni degli amanuensi che lavorarono per Novello Malatesta ci è stato tramandato il nome:
Jacopo della Pergola, al quale Domenico Malatesta affidò la trascrizione di opere di grande impegno, come lo splendito De civitate Dei di Sant'Agostino (D.IX.1),
Frate Francesco di Bartolomeo da Figline, che fu anche il primo custode della biblioteca.Tra i copisti malatestiani che per il loro lavoro si servirono generalmente dell'umanistica, ricordiamo Andrea Catriello da Genova, che sottoscrisse uno dei codici da lui copiati il 20 novembre 1465.
I manoscritti commissionati o acquistati da Novello Malatesta (circa 150 esemplari) integravano un preesistente fondo conventuale, costituito già nel XIV secolo, ma ricco di codici ancora più antichi, come le Etymologiae di Isidoro di Siviglia (S.XXI.5), del IX secolo.
La prima donazione esterna giunse dal riminese Giovanni di Marco, medico di Domenico Malatesta e come lui appassionato collezionista di codici. Si aggiunsero alla raccolta malatestiana testi di medicina e di scienze, ma anche di letteratura e filosofia.
Quattordici codici greci, acquistati molto probabilmente dal Malatesta a Costantinopoli, sette ebraici e altri donatigli, più qualche codice aggiunto nei secoli successivi completarono la raccolta, che ammonta a 343 manoscritti.
I volumi sono tuttora collocati nei loro banchi, che avevano una duplice funzione:
deposito, infatti dopo la lettura venivano riposti nella scansia sottostante. Qui i codici, di solito cinque per pluteo e suddivisi per materia, erano appoggiati orizzontalmente ed erano fissati ai banchi con catenelle di ferro battuto. Questa consuetudine era dovuta a esigenze di sicurezza.Il Signore di Cesena, che intuiva nella biblioteca il simbolo imperituro della propria fama presso i posteri, volle, con una decisione e un'intuizione assolutamente originali, che la biblioteca fosse dotata di una rendita di 200 ducati all'anno per le acquisizioni e fosse affidata anche alle cure e all'attenzione della comunità cesenate, sottolineandone così la vocazione pubblica. Le nuove acquisizioni furono dedicate soprattutto ad opere di autori cesenati, o stampate nella città. Ciò significa che la biblioteca si qualificò subito come luogo della memoria e delle glorie cittadine.
Fin dal 1461 il consiglio comunale fece eseguire ogni due mesi un rigoroso controllo dei libri collocati nei plutei. Nel 1466, dopo la morte di Domenico Malatesta, il comune ottenne addirittura una bolla di scomunica per chiunque portasse via i codici senza previa autorizzazione.
dal Comune, che vegliava sulla sua integrità e il suo rispetto. Anche la nomina del custode-bibliotecario spettava, secondo la volontà di Domenico Malatesta, al consiglio comunale.In questo modo la storia della Biblioteca Malatestiana e della sua prodigiosa conservazione fino ai tempi odierni, che rappresenta ancora oggi un motivo di orgoglio per Cesena, è anche la storia di un simbolo sentito come proprio e amato con eccezionale fedeltà dai cesenati.
Il cardinale Bessarione fu uno dei personaggi più importanti e influenti della Chiesa del XV secolo e il massimo rappresentante di quella tendenza conciliare che voleva riunita la chiesa occidentale latina a quella orientale greca. Tra il 1450 e il 1455 trascorse un periodo a Bologna, come legato papale per quella città e per la Romagna, che coincide con quello della commissione dei corali.
Il ciclo comprendeva diciotto volumi, e la sua destinazione doveva essere il convento dei Francescani Osservanti di Costantinopoli, ma la caduta della città in mano turca nel 1453 fece cambiare tale sede e fu scelto il Convento dell'Osservanza di Cesena, dove essi rimasero fino ai primi anni dell'Ottocento.
In seguito alle vicende legate all'occupazione napoleonica e alla soppressione degli ordini religiosi (1797-1810), la maggior parte dei corali andò dispersa e soltanto sette furono collocati nella biblioteca comunale di Cesena che allora si andava costituendo. Un recente acquisto sul mercato antiquario internazionale ha consentito di recuperare uno dei corali dispersi: si tratta di uno splendido antifonario, contrassegnato nella carta incipitaria dello stemma del Bessarione.
I sette corali, sei Graduali e un Kyriale, vennero commissionati dal Vescovo Giovanni Venturelli da Amelia e dai canonici del Duomo di Cesena e realizzati dal copista Enrico di Amsterdam tra il 1480 e il 1495.
Tra i miniatori che hanno decorato questi corali, si ricordano il canonico Savinus Faventinus e Frater Hieronimus. Secondo la testimonianza dell'erudito settecentesco Giovan Battista Braschi, essi venivano esposti alla pubblica devozione e ammirazione nel giorno della festa di San Giovanni Battista, patrono di Cesena, che si celebra il 24 giugno. Non a caso quindi, uno dei fogli più noti di questi splenditi volumi è il 75v del corale C, che contiene la raffigurazione della nascita del santo.
Il programma memoria del mondo, avviato dall'UNESCO nel 1992, si propone di stabilire, a somiglianza di quanto avviene per il Patrimonio culturale e naturale dell'Umanità, una lista di beni documentari caratterizzati dalla loro unicità e del loro rilievo per la storia dell'umanità. L'UNESCO ha inserito nel registro della Memoria del Mondo, nel giugno del 2005, la Biblioteca Malatestiana di Cesena con la seguente motivazione:
La Biblioteca Malatestiana è il primo bene culturale italiano a conseguire tale riconoscimento.
I "custodi-bibliotecari" avevano la doppia funzione di custodire il tesoro della Biblioteca e di registrare e controllare i prestiti. Ecco riportato l'elenco, non completo, dei "custodi-bibliotecari":
Nella sezione moderna della Biblioteca Malatestiana sono presenti oltre centomila volumi. È questo il grande patrimonio ad "accesso diretto" della Biblioteca Malatestiana, cioè l'insieme dei libri che possono essere presi in prestito gratuito da chiunque, purché si sia registrato alla biblioteca.
Inoltre, alla fine di ottobre 2009 sono state inaugurate due nuovi locali: uno dedicato a internet e uno per lo studio e la ricerca universitaria.
I due nuovi locali sono collocati al piano terreno (dove un tempo si trovava l'archivio storico della biblioteca); nella prima sala sono a disposizione otto postazioni web utilizzabili gratuitamente da tutti, mentre nella sala accanto si trovano altre due postazioni internet che sono utilizzate per la consultazione di riviste elettroniche alle quali l'Ateneo di Bologna è abbonato.
Nelle due sale sono raccolti oltre duemila libri specialisti d'esame, utilizzabili dagli studenti universitari delle facoltà cesenati.
La maggior parte dei libri si trovano all'interno della Biblioteca Moderna, che raccoglie più di 66.000 volumi editi dopo il 1830.
Nel 1983 fu adottato lo "scaffale aperto" che permette così un rapporto più diretto tra libri e lettori.
La mediateca è nata dalla fusione delle raccolte di audiovisivi della biblioteca e del Centro Culturale S. Biagio avvenuta nel dicembre 2013. Sono disponibili circa 11.000 titoli tra film in DVD-Video e Blu-ray Disc, documentari, spettacoli e animazione, corredati inoltre da una selezione di repertori sul cinema e una selezione di volumi dedicati al cinema e alla musica. È disponibile anche un’ampia raccolta di graphic novel (circa 1.200 volumi), periodici, videogiochi per le principali piattaforme e giochi da tavolo.
Nella Biblioteca dei Ragazzi sono custoditi quasi 34.000 testi destinati ai lettori da 0 a 16 anni. 
La Biblioteca dei Ragazzi è nata nel 1976, e, nel 1982, trovò sede all'interno dei locali nel Chiostro di San Francesco. Fin dalle sue origini la Biblioteca dei Ragazzi è stata organizzata a "scaffale aperto": allora costituì una delle prime esperienze in questa direzione. Lo "scaffale aperto" prevede che i libri siano direttamente a portata di mano e non chiusi al pubblico, ordinati sugli scaffali secondo un sistema di classificazione (nella Malatestiana la Classificazione decimale Dewey) che consente di disporre i volumi secondo la disciplina o classe di appartenenza.
Tanti sono stati negli anni i personaggi legati a Cesena che hanno donato le opere delle loro librerie personali alla Malatestiana. Fra questi c'è Renato Serra, direttore della Biblioteca dal 1909 al 1915, che ha lasciato a Cesena l'archivio dei suoi manoscritti e delle sue opere a partire dal 1935.
A questo occorre aggiungere i fondi donati da cesenati come Cavallotti, Bufalini, Urbinati, Trovanelli, Finali, Allocatelli, Fabbri e Rambelli. Tra i Fondi della Malatestiana si segnala la biblioteca del giornalista e storico Alfredo Comandini, composta di oltre 14.000 volumi, 13.000 opuscoli, 4.000 stampe, 1.800 fotografie, 4.000 cartoline, 1.600 periodici, 1.193 annate di 397 quotidiani, e centinaia di medaglie, monete, disegni, manoscritti e cimeli vari.
Degno di nota anche il Fondo Nori, donato dalla famiglia nel 1986. Comprende 31 manoscritti, un incunabolo e 329 cinquecentine, 4.354 volumi dal XVII al XX secolo e un centinaio di periodici.
Un altro fondo importante è il Fondo Zavatti, che raccoglie documenti, carte varie e riviste che documentano l'attività di architetto e i vari progetti di ristrutturazione della Biblioteca Malatestiana.
Completano il patrimonio della Malatestiana diversi archivi fra cui quello della "Società miniere sulfuree di Romagna" e quello fotografico con lastre e fotografie di fine Ottocento e inizi Novecento.
Gianfranco Lauretano, Cesena, nello sguardo, nella mente, nel cuore, a cura di Marisa Zattini, Cesena, Il Vicolo, 2010, ISBN 978-88-96431-15-3.
 Touring Club Italiano, La provincia di Forlì-Cesena: Terra del Sole, Bertinoro, Longiano, Cesenatico, Milano, Touring Editore, 2003, ISBN 88-365-2908-9.
 Denis Capellini, Guida di Cesena, Città Malatestiana, Cesena, Il Ponte Vecchio, 2001, ISBN 88-8312-175-9.
 L. Baldacchini e G. Corti, La Biblioteca Malatestiana di Cesena, Roma, 1992, ISBN non esistente.
 Gianni Volpe, Matteo Nuti architetto dei Malatesta, Venezia, Marsilio, 1989, ISBN 88-317-5244-8.
 E. Bottasso, Storia della biblioteca in Italia, Milano, Editrice Bibliografica, 1984, ISBN 88-7075-095-7.
 James F. O'Gorman, The Architecture of the monastic Library in Italy, New York, 1972, ISBN 0-8147-6152-6.
 L.B. Alberti, L'architettura (De re aedificatoria), a cura di G. Orlandi e P. Portoghesi, Milano, 1966, ISBN non esistente.
 Lorenzo Gori-Montanelli, Brunelleschi e Michelozzo, Firenze, 1957, ISBN non esistente.
 Wikimedia Commons contiene immagini o altri file sulla Biblioteca Malatestiana
 Biblioteca Malatestiana, su Anagrafe delle biblioteche italiane, Istituto centrale per il catalogo unico. 
 Video introduttivo sulla storia della Biblioteca (Fondazione Cassa di Risparmio di Cesena), su youtube.com.
 Scheda su Biblioteca Malatestiana, su Anagrafe delle biblioteche italiane, Istituto centrale per il catalogo unico.
Bicqueley è un comune francese di 936 abitanti situato nel dipartimento della Meurthe e Mosella nella regione del Grand Est.

Bill Jones' New Years Resolution è un cortometraggio muto del 1908 diretto da Gilbert M. 'Broncho Billy' Anderson.
Il cortometraggio, che uscì nelle sale cinematografiche USA il 23 dicembre 1908, melle proiezioni, veniva programmato con il sistema dello split reel, accorpato in un'unica bobina con un altro cortometraggio di Anderson, la commedia Who Is Smoking That Rope?.

La Billboard Hot 100 è la principale classifica musicale dell'industria discografica statunitense, pubblicata settimanalmente dalla rivista specializzata Billboard. La classifica elenca i singoli di maggior successo: è basata sulle trasmissioni radio, sulle streaming in rete e sulle vendite dei dischi, insieme alle visualizzazioni del noto sito di video sharing YouTube, con criteri che sono cambiati più volte nel corso dei decenni per adattarsi alle mutazioni del mercato e dell'avanzamento tecnologico.Spesso il successo di un singolo presente in questa classifica determina un notevole innalzamento del suo successo mondiale, vista l'imponenza del mercato musicale statunitense nel mondo.
La prima canzone classificata alla numero uno della Billboard Hot 100 è stata Poor Little Fool di Ricky Nelson, pubblicata il 4 agosto 1958.
Quella che conosciamo oggi come Billboard Hot 100 è stata preceduta negli anni quaranta e cinquanta da diverse classifiche separate le quali avevano il compito di definire, tracciare e ordinare il singolo più popolare del giorno. Le classifiche più importanti sono state:
Best Sellers in Stores (I Più Venduti nei Negozi): era la classificava che ordinava i singoli più venduti. I dati venivano raccolti tramite sondaggi che venivano somministrati ai mercanti in tutta la nazione. È la classifica più vecchia e la sua istituzione risale al 1936.
Most Played by Jockeys (I Più Suonati dai Conduttori Radiofonici): ordinava le canzoni più suonate dalle radio degli Stati Uniti e i dati venivano riportati dalle stazioni radio stesse e dai Disc Jockey.
Most Played in Jukeboxes (I Più Suonati nei Jukebox): classificava le canzoni più suonate dei jukebox statunitensi ed è stata per anni la classifica che indicava maggiormente la popolarità delle canzoni tra le varie generazioni, in quanto le radio trasmettevano i migliori singoli Rock and Roll nelle loro playlist. In seguito la Billboard decise di creare una quarta classifica, che con un sistema a punti riuscisse a combinare tutti i fattori che incidevano sulla popolarità di ogni singolo (vendita, trasmissioni in radio e popolarità nei jukebox).Il 12 novembre 1955 faceva il suo debutto la "The Top 100", la Top 100, compilata sempre da Billboard, destinata a durare non più di qualche anno.
Il 17 giugno 1957 la classifica Most Played in Jukeboxes scomparve. Ciò portò il declino dei jukebox, insieme all'ascesa delle playlist radio, che ormai trasmettevano le migliori canzoni Rock. Stesso destino toccò poi alle classifiche "The Top 100" e "Most Played in Jukeboxes", scomparse il 28 luglio 1958.
La settimana seguente, precisamente il 4 agosto 1958, Billboard introdusse un'unica classifica di singoli che tenesse conto di tutti i generi: la Hot 100. La Hot 100 divenne velocemente lo standard principale dell'industria discografica statunitense, tanto da spingere la stessa Billboard ad abbandonare anche la classifica "Best Sellers in Stores", il 13 ottobre 1958.
Ad oggi, la Billboard Hot 100 è diventata e resta ancora il mezzo principale con il quale si misura la popolarità di una canzone, negli Stati Uniti. La Hot 100 è regolata dai passaggi in radio dei singoli (misurati dalla Nielsen BDS), dai dati di vendita sia fisici che digitali (forniti da Nielsen Soundscan) e dalla fruizione dei singoli in streaming, misurata grazie alla collaborazione dei servizi che permettono la fruizione dei singoli stessi.
Con il passare del tempo sono state introdotte molte altre classifiche di sottogeneri musicali e categorie musicali, le quali contribuiscono alla classifica della Hot 100. Le più importanti sono:
Hot 100 Airplay: comprende approssimativamente 1000 stazioni radio, costituite da diversi generi musicali come R&B, Hip-Hop, Country, Rock, Gospel, musica latina, musica sacra e musica contemporanea per adulti, le quali vengono costantemente monitorate. Le classifiche sono quindi compilate mettendo in ordine i singoli, per il numero stimato di impressions estratto dagli ascoltatori e calcolato facendo riferimento anche all'esatta durata dei passaggi in radio e dei dati forniti da Nielsen Audio.
Hot Singles Sales: stima semplicemente i singoli fisici più venduti ed è compilata grazie alla combinazione dei report, con la collaborazioni di diversi negozi, ipermercati e negozi online. Il declino delle vendite fisiche dei singoli negli Stati Uniti è stato accompagnato da un declino dell'importanza di questa classifica, che ha perso rilevanza con il passare degli anni.
Streaming Songs: introdotta nel 2013 è frutto di una collaborazione tra Billboard, Nielsen Soundscan e Music Business Association e misura gli ascolti delle canzoni nelle radio online, la popolarità delle canzoni nei servizi streaming on-demand e il numero di visualizzazioni ricevute dai video musicali online.
La classifica ufficiale viene pubblicata da Billboard ogni giovedì. Ecco un esempio di tracciamento settimanale:
In quest'anno, sono nate molte nuove stelle, come la Billboard Hot 100 dimostra; tra i singoli di maggior successo dell'anno in America possiamo mettere:
Smooth di Santana. Il pezzo è riuscito a rimanere solo due settimane in cima alla prestigiosa classifica, in quell'anno; infatti la traccia è stata in classifica le ultime 10 settimane dell'anno precedente in classifica, però solo per 14 giorni. Nel 2000 invece è stata parecchie volte sul podio e nella top ten : è in top5 della classifica dell'intero anno targata sempre "Billboard". Nel1999 fu presente un'altra hit targata "Santana": Maria Maria. Il singolo ha avuto la vita più longeva dell'anno in cima alla Billboard Hot 100 standoci per ben 10 settimane, toccando il podio della classifica definitiva dell'intero anno 2000 sempre stilata da "Billboard Hot 100".
Say My Name del celebre gruppo femminile R&B Destiny's Child quando loro avevano poco meno di 20 anni. Il singolo è stato un tormentone primaverile, stando tre volte in vetta consecutivamente, che ha portato il gruppo a piazzare la loro seconda numero una nella classifica: la prima loro "number one" fu Bills, Bills, Bills del 1999. Lo stesso anno il gruppo ha piazzato la loro terza numero uno Independent Women Part I per ben sette settimane consecutive, in vetta, diventando un nuovo successo del gruppo, ma non è finita qui: quell'anno anche il singolo Jumpin' Jumpin' del medesimo gruppo, ha avuto ottime accoglienze, pur mai presentandosi alla vetta, ma comunque diventando uno dei 20 maggiori successi dell'anno.In quell'anno però le future stelle non mancavano:
What a Girl Wants della cantante pop Christina Aguilera è stata in vetta per due settimane, ma l'artista sfornò altre hit quell'anno, come ad esempio Come on Over (All I Want Is You), singolo che rimase per ben un mese in classifica. A quei tempi la cantante veniva dall'ottimo successo del 1999 del famoso brano Genie in a Bottle che ha portato ai successivi singoli estratto dal suo fortunato album d'esordio ad avere anche loro un notevole successo.Tra gli altri singoli famosi in quell'annata possiamo trovare:
There You Go della cantante rock/pop Pink (cantante)Tra i cantanti più di successo in quell'anno nel continente oltre ai citati su, possiamo trovare: Jessica Simpson, Eminem, Jennifer Lopez, Marc Anthony, Aaliyah, Enrique Iglesias, e i Savage Garden con altri gruppi rock.
Nel 2003 la Billboard Hot 100 non ha avuto molte vette, in un intero anno solo 12 brani sono riusciti ad avere quel "grande onore"; tra i singoli di maggior successo dell'anno possiamo mettere:
Crazy in Love di Beyoncé; il singolo si può definire il tormentone del 2003, anche perché è tra i pezzi più venduti dell'intero anno. Beyoncé, dopo aver ottenuto successo con il gruppo R&B Destiny's Child, intraprende una carriera di solista all'età di circa 22 anni; molti cantanti che lasciano un qualsiasi gruppo che li ha resi "famosi" poco o molto, per fare i solisti, di solito prendono solo delusioni nel music-business, oppure spesso si mostrano un "fuoco di paglia", invece per questa ragazza con un enorme talento vocale, gli va davvero bene. Questo singolo rimane ben 8 settimane in vetta, il singolo più longevo dell'anno insieme ad una canzone di 50 Cent. Ma per la ragazza già piena di soddisfazioni un'altra hit è pronta: secondo singolo del suo primo fortunato album da solista, Baby Boy in duetto con Sean Paul riesce a stare ben 9 settimane in vetta, dando a Beyoncé l'onore di dominare per ben 17 settimane la classifica. Non è finito qui: come per il gruppo da cui proviene Destiny's Child in ogni album ogni singolo estratto diventa una hit, anche minore: Me, Myself and I diventa un altro successo, terzo singolo estratto, non arriva alla vetta, ma parecchie volte in top20, e ci sarà anche un altro singolo "03' Bonnie & Clyde" che avrà un moderato successo. La sua fortunata carriera continuerà e Beyoncé pubblicherà altri album ancora con più successo del primo, acquistando una fama plateale soprattutto in America.
Rock Your Body di Justin Timberlake; anch'esso proveniente da una band, il famoso gruppo maschile pop 'N Sync, pubblica il suo primo album da solista, che ha un successo planetario, sorprendendo tutti, anche perché proveniva da un gruppo; questo singolo segna un po' l'inizio dell'era "timberlake" e dell'era "soft dance". Questo singolo mai andato in vetta, diventa un successo, soprattutto in America, anche se con il suo secondo album del 2006 riuscirà a consolidare la sua fama, anche in Europa. Del primo album, la classifica ricorda anche il famoso brano Cry Me a River
In da Club del rapper 50 Cent, rimane in vetta ben 9 settimane, diventando il singolo più di successo dell'anno, dati stilati sempre da Billboard definitivi dell'anno intero, altra soddisfazione per il cantante rap.
Get Busy del cantante giamaicano Sean Paul è solo 3 settimane in cima alla classifica, ma questo non gli impedisce di toccare svariate volte il podio, "scalino" che gli verrà concesso anche nella classifica definitiva dell'anno. Il cantante acquista fama anche grazie al duetto con Beyoncé in Baby Boy ed in altri duetti.Tra gli altri singoli famosi in quell'annata possiamo trovare:
Beautiful un'altra hit per la cantante pop Christina Aguilera: per lei però ci furono ancora altre hit come Fighter o Can't Hold Us DownTra cantanti di successo nel continente americano in quell'anno oltre quelli citati su troviamo: R. Kelly, Nelly, Aaliyah, Kelly Clarkson, Ashanti, Norah Jones, Snoop Dogg, ed anche un'allora debole Mariah Carey.
Nel 2004 13 singoli hanno raggiunto la vetta della classifica. Tra i maggiori successi dell'anno ricordiamo:
Yeah!, del cantante Usher in collaborazione con i rapper Ludacris e Lil Jon. La canzone è rimasta ben 12 settimane in prima posizione diventando il maggiore successo dell'anno. La canzone differisce parecchio dal resto della produzione di Usher, che normalmente di genere R&B, mentre Yeah! è un brano crunk, un genere musicale che miscela le sonorità pop rap a quelle dance e elettroniche. Il singolo diventa anche un enorme successo in tutto il mondo finendo per vendere più di 6 milioni di copie. Oltre a Yeah! Usher ebbe altre tre numero uno: la ballata Burn, il duetto con Alicia Keys My Boo e Confessions Part II. La prima ottiene un gran successo restando alla numero uno per altre otto settimane non consecutive. Anche la seconda ebbe un successo più che soddisfacente restando per sei settimane alla numero uno, mentre l'ultima ebbe un successo più moderato e rimase solo due settimane in cima alla classifica. In totale nel 2006 Usher rimase alla numero uno per la bellezza di 28 settimane.
Goodies, della cantante Ciara featuring il rapper Petey Pablo. Il singolo di debutto della giovane Ciara rimase ben 7 settimane in vetta alla classifica. La canzone, anch'essa di genere crunk rappresenta una dichiarazione di indipendenza femminile ed è il maggior successo della cantante in patria. La canzone divenne un successo anche in altri paesi come il Regno Unito o la Germania.
Drop It Like It's Hot dei rapper Snoop Dogg e Pharrell. La canzone rimase alla numero uno per tre settimane e stupì parecchio i critici per il suo stile minimalista differente dagli altri brani rap.Tra gli altri brani di successo troviamo:
Slow Jamz del rapper Twista con la partecipazione di Kanye West e Jamie FoxxTra i cantanti di successo di quell'anno troviamo Maroon 5, Outkast, Alicia Keys, Britney Spears, Evanescence, Destiny's Child e Beyoncé.
Il 2016 ha portato diversi successi a rimanere a lungo nella classifica. Tra questi possiamo annoverare:
Dal 23 gennaio al 3 febbraio invece si delineò uno dei protagonisti dell'anno, Justin Bieber, che spopolò lungamente con Sorry per poi ricomparire brevemente al numero uno della classifica con Love Yourself. Tutto l'album Purpose in generale fece bene, portando buone posizioni anche per brani come Company.
Fa la parte del leone Drake che riesce a tenersi per ben 19 settimane non consecutive la vetta della classifica, dapprima comparendo come featured artist nella canzone di Rihanna Work (che segna anche un importante ritorno alla numero uno per la barbadiana) ma soprattutto con il fortunato singolo One Dance dove duetta con Wizkid e Kyla. Il vero tormentone del rapper però è Hotline Bling con il quale conquista tutte le radio.
Per quattro settimane torna anche ai vertici Sia che porta la sua Cheap Thrills, in duetto con il giamaicano Sean Paul a svettare. Riuscirà a guadagnare un undicesimo posto nella classifica di fine anno
Scoppia anche definitivamente il fenomeno Chainsmokers che diventano la hit musicale del momento con Closer, un duetto con Halsey, che li porta per dodici settimane in testa alla prestigiosa classifica. Precedentemente il duo era riuscito a fare ottimi risultati anche con Roses e Don't Let Me Down.
Con Panda assistiamo anche all'esordio del giovane rapper Desiigner che solo nel corso del 2016 riesce a raggiungere la vetta per poi lasciarla dopo due settimane. Piccolo successo per lui anche con la successiva Timmy Turner.
La fine dell'anno vede infine al numero uno Black Beatles, pezzo con il quale finalmente Rae Sremmurd riescono per la prima volta ad ottenere la prima posizione ed a mantenerla per sette settimane complessive di cui sei nel 2016.Una breve permanenza alla numero uno anche per Zayn, diventato da poco solista, e per Justin Timberlake, che torna sulle scene con la colonna sonora di Trolls.
Sebbene non raggiungano mai il primo posto sono da segnalare anche i Twenty One Pilots che sbocciano definitivamente, i Lukas Graham, Flo Rida, Mike Posner che impazza radiofonicamente con la sua I Took A Pill In Ibiza, le Fifth Harmony, i DNCE (nuovo progetto discografico di Joe Jonas), Shawn Mendes, Calvin Harris, Alessia Cara, i Major Lazer, Charlie Puth, The Weeknd, Selena Gomez, Nicki Minaj e le giovanissime Hailee Steinfeld e Daya.
