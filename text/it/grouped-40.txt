
Le campagne germanico-sarmatiche di Costantino furono combattute dall'imperatore romano Costantino I contro le vicine popolazioni germaniche di Franchi, Alamanni e Goti, oltre a quelle sarmatiche degli Iazigi, lungo l'intero sistema difensivo settentrionale a protezione dei confini imperiali, tra il 306 ed il 336.
Vale la pena ricordare che, una volta giunto alla guida delle province occidentali del limes renano (nel 306), in seguito alla morte del padre Costanzo Cloro (Augusto d'Occidente), concentrò i suoi sforzi iniziali nel combattere e difendere questo tratto di frontiera contro le popolazioni germaniche di Franchi ed Alemanni, facendo così di Augusta Treverorum la sua prima capitale. Sconfitto l'usurpatore Massenzio nel 312 grazie alla determinante battaglia a Roma presso il ponte Milvio, anche tutta l'Italia passò sotto il suo controllo, e Costantino divenne così unico augusto in Occidente.
Nel febbraio del 313 Costantino I (che aveva trascorso l'inverno a Roma), strinse un'alleanza con Licino, rafforzata dal matrimonio di quest'ultimo con la sorella del primo, Flavia Giulia Costanza. Ma quest'alleanza durò solo pochi anni, poiché già nel 316 i due augusti entrarono in conflitto. Costantino ebbe la meglio su Licinio, che fu costretto a cedere a Costantino l'Illirico, non invece la Tracia. Costantino avanzava con i suoi possedimenti territoriali sempre più verso est, trovandosi ora a dover difendere anche l'importante settore strategico del limes sarmaticus (dal 317).
Negli anni successivi Costantino si concentrò maggiormente lungo il medio limes danubiano, combattendo soprattutto contro i Sarmati del tratto di limes pannonicus, soggiornando spesso a Sirmium quasi intinterrottamente fino al 324 (anno in cui le sue armate mossero contro Licinio), facendone la propria capitale insieme a Serdica Nel corso di questi anni, Costantino si dimostrò ancora una volta molto attivo militarmente, viaggiando lungo l'intero limes dei territori appena acquisiti. Poi dal 320 affidò al figlio primogenito, Crispo, affiancato da un prefetto, il comando militare della Gallia.
Quando seppe che un esercito di Goti aveva attraversato il Danubio per devastare i territori romani di Mesia inferiore e Tracia, che appartenevano all'altro augusto Licinio, lasciò il suo quartier generale di Tessalonica e si apprestò a marciare contro di loro (nel 323). Il fatto però di aver sconfinato, attaccando il nemico nella parte d'impero romano non di sua competenza, scatenò l'ultima fase della guerra civile tra i due augusti, che portò alla sconfitta definitiva di Licinio ed alla consacrazione di Costantino quale unico Imperatore romano.L'ultima fase del suo regno, fino alla morte (avvenuta nel 337), vide l'imperatore cristiano consolidare l'intero sistema difensivo lungo i tratti renano e danubiano ed ottenendo importanti successi militari che portarono a "controllare" buona parte di quei territori ex-romani, che erano stati abbandonati da Gallieno ed Aureliano: dall'Alamannia (Agri decumates), alla Sarmatia (piana meridionale del Tibisco, ovvero il Banato) fino alla Gothia (Oltenia e Valacchia). E sempre a partire da questi anni, Costantino continuò ad utilizzare quali sue residenze imperiali preferite Serdica, Sirmium e Tessalonica, oltre alla diocelzianea Nicomedia.
Con la morte dell'imperatore Numeriano nel novembre del 284 (a cui il padre Marco Aurelio Caro aveva affidato l'Oriente romano), ed il successivo rifiuto delle truppe orientali di riconoscere in Carino (il primogenito di Caro) il naturale successore, fu elevato alla porpora imperiale Diocleziano, validissimo generale di origini illiriche. Al termine della guerra civile che ne scaturì, la vittoria arrise a quest'ultimo, il quale dal novembre del 285 nominò come suo vice (cesare), un valente ufficiale di nome Marco Aurelio Valerio Massimiano, che pochi mesi più tardi elevò al rango di augusto (1º aprile 286), formando così una diarchia, nella quale i due imperatori si dividevano su base geografica il governo dell'Impero. Ciò sighificava anche dividersi le responsabilità nella difesa delle frontiere contro le continue e crescenti invasioni germanico-sarmatiche e persiane, dovendo anche difendersi dai continui tentativi di usurpazioni imperiali.Data la crescente difficoltà a contenere le numerose rivolte interne e lungo i confini, nel 293 si procedette a un'ulteriore divisione territoriale, al fine di facilitare le operazioni militari: Diocleziano nominò, come suo cesare per l'Oriente, Galerio, mentre Massimiano fece lo stesso con Costanzo Cloro, per l'Occidente.Il sistema tetrarchico entrato, però, in crisi un anno dopo l'abdicazione dei due augusti (avvenuto nel 305), Diocleziano e Massimiano, portò ad una nuova guerra civile (dal 306 al 324), che causò nuovi sfondamenti nel sistema difensivo romano, con tentativi di insediamento delle popolazioni barbare all'interno degli "antichi" confini imperiali.
Fu solo con l'ascesa al trono da parte di Costantino I, divenuto unico augusto in Occidente dopo la battaglia di Ponte Milvio del 312, e, ancor più, la sconfitta di Licinio con la conseguente riunificazione dell'Impero sotto un unico imperatore (nel 324), che le frontiere settentrionali tornarono ad essere difese adeguatamente (dal Reno al Danubio). Non a caso allo stesso imperatore si attribuì, non solo il merito di aver perfezionato l'ordinamento militare dioclezianeo, ma anche di aver riconquistato o quantomeno posto in un rapporto di "clientela" numerose genti barbare, di tutti i territori che erano appartenuti a Traiano (dagli Agri decumates, a buona parte della stessa Dacia, territori abbandonati tra gli anni 260 e 273, da Gallieno ed Aureliano).
Con la morte di Costanzo Cloro, avvenuta ad Eburacum (York) il 25 luglio del 306,, il sistema tetrarchico andò in crisi: il figlio illegittimo dell'imperatore defunto, Costantino fu proclamato augusto dal generale Croco e dall'esercito di Britannia. La sua elezione era avvenuta secondo un principio dinastico, distante dal sapore "meritocratico" della Tetrarchia di Diocleziano. Solo Lattanzio sosteneva fosse stato designato augusto dal padre sul letto di morte. Galerio insoddisfatto però da questo atto, offrì al figlio del suo collega ora deceduto, il titolo di cesare, che Costantino accettò, lasciando che fosse invece Severo a succedere al padre, Costanzo. Qualche mese più tardi, Massenzio, figlio del vecchio augusto Massimiano Erculio, si fece acclamare, grazie all'appoggio di ufficiali come Marcelliano, Marcello e Luciano (non invece di Abellio, vicario del praefectus Urbi, che fu ucciso), dai pretoriani, ripristinando il principio dinastico. E fu proprio da questo periodo, che Costantino cominciò ad ottenere importanti successi militari su Alemanni e Franchi, lungo quel tratto di frontiera a lui affidato, come ci racconta lo stesso Eutropio.
Con riferimento alle forze romane impiegate lungo l'intero tratto di limes settentrionale, dalla Britannia alle due Mesie, vale la pena ricordare che proprio in questi anni vi fu un'importantissima riforma dell'esercito romano, una nuova distribuzione delle legioni romane lungo i confini ed un aumento della dimensione complessiva delle sue armate. Sappiamo infatti che con la riforma tetrarchica di Diocleziano il numero complessivo delle legioni fu portato nel 300 a 55/56. L'ascesa al trono di Costantino ed il ripristino di una monarchia dinastica portò il numero delle legioni romane ad aumentare ulteriormente fino a 62/64, attorno all'anno 330.
Lungo il Limes renano, verso la Gallia e la Britannia, premettero soprattutto Franchi e Sassoni. Anche gli Alemanni compirono alcune incursioni in questa regione, ma obiettivo primario dei loro attacchi fu, in questa fase, l'Italia settentrionale, attraverso la Pannonia (alto Limes danubiano). Gli scontri maggiori furono però portati nell'area del basso Danubio, verso le province romane dell'area balcanica; qui si concentrarono gli attacchi in massa Marcomanni, Quadi, Sarmati e soprattutto Goti, ormai ripartiti nelle due famiglie dei Tervingi e dei Greutungi.
Il trentaduenne Costantino, sebbene non avesse ottenuto il permesso di raggiungere il padre, Costanzo Cloro (Augusto d'Occidente, ma di salute cagionevole da anni), dall'Augusto d'Oriente, Galerio, presso la cui corte viveva fin dai tempi di Diocleziano, decise di scappare nella primavera di quell'anno. Raggiunto il padre a Gesoriacum, in procinto di attraversare il canale della Manica per raggiungere la vicina Britannia, lo affiancò nell'imminente campagna militare, nella quale ottenne importanti successi contro le popolazioni di Pitti e Scoti, a nord del vallo di Adriano. Morto il padre nel corso dell'estate, Costantino fu proclamato Augusto per l'Occidente dalle truppe fedeli al padre (ad Eburacum, il 25 luglio di quello stesso anno).
Il giovane tetrarca aveva, però, necessità che la sua elezione imperiale fosse riconosciuta prima di tutto da Galerio, il più alto in rango tra gli Augusti. Quest'ultimo che avrebbe preferito a Costantino, l'amico e compagno d'arme, Licinio, trovandosi di fronte al fatto compiuto ed in una situazione sfavorevole, che avrebbe potuto portare alla "secessione" dei territori di Gallia e Britannia, trovò una via d'uscita appellandosi al sistema tetrarchico di Diocleziano: nominò quale Augusto dell'Occidente, l'ex-Cesare, Flavio Severo, che governava da un anno, Italia, Africa e Spagna, mentre il figlio di Costanzo Cloro, fu nominato Cesare. Costantino accettò di buon grado e fece ritorno a Augusta Treverorum nell'autunno di quello stesso anno, da dove le frontiere della Gallia, che erano tornate ad essere minacciate dalle popolazioni germaniche dei Franchi, sarebbero state meglio controllate. Qui rimase a difendere questo importante tratto di limes per i sei anni successivi, trasferendovi la propria corte imperiale e trasformandola nella propria capitale (di 80.000 abitanti), come risulta anche dall'imponente costruzione dell'Aula palatina, fatta erigere dal padre e completata da Costantino nel 310. Durante questi anni, non solo rafforzò le difese di questi territori contro le continue incursioni dei barbari, ma potenziò le armate alle sue dipendenze, aumentandone gli effettivi con la creazione di nuove legioni.307
Costantino I, con l'inizio della primavera, progettò una nuova campagna in territorio germanico. Egli si trovava a dover affrontare le popolazioni dei Franchi, dei Camavi, dei Bructeri, dei Cherusci e degli Alamanni. Il giovane imperatore era, però, cresciuto alla scuola militare d'Oriente, di Diocleziano e Galerio. Egli, per nulla intimorito dalla sua giovane età, condusse la guerra con maggiore determinazione ed energia di quanto non avesse fatto il padre negli anni passati. Nel corso delle operazioni militari, egli ottenne, infatti, importanti successi, riuscendo a battere pesantemente i Franchi che avevano invaso i territori romani ad occidente del fiume Reno l'anno precedente. Si racconta che, mentre questo popolo era intento ad attraversare il basso Reno, Costantino passò il fiume in altra località all'improvviso e sorprese il nemico con un attacco inaspettato, che ne prevenne una nuova invasione. Numerosi furono quelli tra i barbari uccisi, fatti prigionieri o schiavi, alcuni dei quali utilizzati nei giochi gladiatori. Fu loro requisito tutto il bestiame ed i loro villaggi ridotti in cenere, Per questi successi al termine dell'anno si meritò l'appellativo di Germanicus maximus. Nel corso di questa campagna e delle successive Costantino potrebbe aver utilizzato la fortezza legionaria di Castra Vetera come base, e la valle del fiume Lippe quale via di penetrazione (come a suo tempo aveva fatto Augusto e 50 anni dopo, Giuliano), per aggirare il nemico, che si trovava a nord di questo importante corso fluviale, e prenderlo alle spalle dopo averne devastato i territori.
Sempre nel corso dell'anno, mentre Massenzio era occupato a rafforzare le difese di Roma contro Galerio, Massimiano strinse un'alleanza con Costantino, secondo la quale Costantino ne sposava la figlia, Fausta venendo proclamato augusto dallo stesso suocero, Massimiano. Quest'ultimo tornò a Roma nell'inverno successivo del 307-308, avendo creato i presupposti per mettere male tra il genero ed il figlio Massenzio, con cui poco dopo entrò egli stesso in contrasto.308
Nuovi successi furono conseguiti da Costantino contro i Bructeri nel corso dell'anno tanto da meritargli nuovamente il titolo di Germanicus maximus.
Sul finire dell'anno, viste le preoccupazioni per una tetrarchia che sembrava in crisi, l'11 novembre 308 si tenne a Carnuntum sull'alto Danubio, un incontro cui parteciparono Galerio, Massimiano e Diocleziano, richiamato da Galerio. In questa occasione venne riorganizzata una terza tetrarchia: Massimiano fu obbligato ad abdicare, mentre Costantino fu nuovamente degradato a cesare; al contrario Licinio, un leale commilitone di Galerio, fu nominato augusto d'Occidente. Al termine di questa nuova campagna militare contro i Franchi, costruì l'importante forte-"testa di ponte" di Deutz (Divitia) in territorio germanico, di fronte a Colonia Agrippinensis.
Ancora Costantino ottenne importanti successi militari su Alemanni e Franchi, di cui si dice riuscì a catturare i loro re, dato in pasto alle belve durante i giochi gladiatorii, proprio mentre Massimiano si era ribellato alla sua autorità. Massimiano fu obbligato a fuggire, mentre Costantino, abbandonata la sua campagna contro i Franchi, si recò rapidamente nella Gallia meridionale dove, raggiunto il fuggitivo a Massilia (Marsiglia, Francia), riuscì a catturarlo ed a costringerlo a suicidarsi. Nel corso di questa nuova campagne militare contro i Franchi, Costantino aggiunse al forte di Deutz (Divitia), un maestoso ponte sul Reno di 420 metri di lunghezza, per 10 di larghezza.311
Alla morte di Galerio, avvenuta nel corso dell'anno, Massimino Daia si impadronì dell'Oriente, lasciando a Licinio l'Illirico. Ora l'impero romano era diviso in quattro parti (Massimino Daia e Licinio in Oriente, Costantino e Massenzio in Occidente) formando una nuova tetrarchia solo di nome. In realtà poco dopo Massimino, Costantino e Licinio si coalizzarono per eliminare il primo dei quattro augusti: Massenzio. Nel corso di quest'anno non sembra vi siano state altre campagne militari contro le popolazioni germaniche d'oltre Reno. Al contrario Costantino provvide a fortificare sempre più questo tratto di limes con nuove costruzioni (come ad Haus Bürgel, sulla sponda destra del grande fiume, ad una trentina di km a Nord di Divitia, o lungo le strade che conducevano da Colonia Agrippina a Augusta Treverorum), oltre a potenziare quelle già esistenti. E se il forte ausiliario di Noviomagus Batavorum sembra sia stato abbandonato verso la fine del III secolo, Costantino costruì nell'area circostante due nuovi forti: a Valkhof (nei pressi del fiume Waal) ed un altro lungo la costa, a Valkenburg (presso Hook).312
E così Costantino, riunito un grande esercito formato anche da barbari catturati nelle recenti guerre (tra Germani, popolazioni celtiche provenienti dalla Britannia), si diresse verso l'Italia dalla Gallia e batté più volte il rivale Massenzio, prima presso Torino, poi presso Verona, ed infine a Roma presso il ponte Milvio in una battaglia risolutiva. Con la morte di Massenzio, tutta l'Italia passò sotto il controllo di Costantino, il quale rimase così unico augusto in Occidente.313
Nel febbraio di quest'anno Licinio si recò a Mediolanum (Milano), per incontrare Costantino I (che sembra abbia trascorso l'inverno a Roma), ora unico imperatore della parte occidentale: i due strinsero un'alleanza (vedi anche editto di Milano), rafforzata dal matrimonio di Licinio con la sorella di Costantino, Flavia Giulia Costanza. L'alleanza tra Licinio e Costantino escludeva chiaramente il terzo imperatore, Massimino Daia, il quale di lì a poco fu affrontato, sconfitto da Licinio nella battaglia di Tzirallum, e si diede la morte. L'Impero romano si trovava così diviso nelle mani di due soli augusti: Costantino in Occidente e Licinio in Oriente.
Costantino, in questo stesso periodo, condusse una nuova campagna militare contro Franchi ed Alamanni in Gallia che durò fino all'estate di quell'anno. Finse di attraversare il fiume, risalendo lo stesso verso il suo corso superiore rivolgendosi contro gli Alamanni, ma poco dopo decise di tornare indietro attaccando i Franchi utilizzando una veloce flotta. Devastò, quindi, i loro territori facendo prigioniero uno dei loro re. Subito dopo tornò sui suoi passi e devastò anche i territori degli Alamanni, tanto che la monetazione di quell'anno celebra il GAVDIVM ROMANORVM ALAMANNIA.
Ancora una volta Costantino scelse Augusta Treverorum come suo quartier generale per questi due anni, al fine di meglio tenere sotto controllo il tratto di frontiera renana, mettendovi ordine ancora una volta contro le possibili incursioni di Franchi e Alamanni, oltre a continuare nelle sue opere di fortificazione. Tornò a Roma nel luglio del 315 per i suoi decennales di Impero ed ottenere il meritato trionfo per la vittoria al ponte Milvio su Massenzio, come celebrano anche le monete dell'anno: non più solo Victor ma anche Triumphator.316-317
La recente unione tra Licinio e Costanza non fu però sufficiente a scongiurare una nuova guerra civile, poiché già nel corso di quest'anno i due augusti entrarono in conflitto. Secondo Zosimo:Costantino ebbe la meglio su Licinio, prima a Cibalae e poi a Mardia. La pace che ne seguì (1º marzo del 317), vide Licinio costretto a cedere a Costantino l'Illirico, non invece la Tracia. Costantino avanzava con i suoi possedimenti territoriali sempre più verso est, trovandosi ora a dover difendere anche l'importante settore strategico del limes sarmaticus (o pannonicus), lungo il quale lo stesso imperatore aveva combattuto nel 305 alle dipendenze di Galerio, come ufficiale, riuscendo a vincere in duello un capo barbaro.
In seguito agli eventi sopra descritti, Costantino combatté contro i Sarmati del tratto di limes pannonicus, ottenendo per la prima volta il titolo vittorioso di Sarmaticus maximus come sembra dimostrare un'iscrizione rinvenuta in Mauretania, tanto da far ritenere al Mócsy che lo stesso soggiornò a Sirmium quasi intinterrottamente fino al 324 (anno in cui le sue armate mossero contro Licinio), facendone la propria capitale. Anche Horst sostiene che le sue residenze imperiali preferite, nel corso degli anni compresi tra il 317 ed il 323, furono soprattutto Serdica e Sirmium.
Nel corso di questi anni, Costantino si dimostrò ancora una volta molto attivo militarmente, poiché spesso viaggiò lungo l'intero limes dei territori appena acquisiti con la pace di Serdica (marzo del 317). Ispezionò le guarnigioni della ripa sarmatica, provvedendo al loro rafforzamento anche attraverso la costruzione di nuove "teste di ponte" in direzione della piana del fiume Tisza, per far fronte al pericolo dei barbari d'oltre confine (Iazigi e Goti). Potenziò le flotte fluviali su Danubio, Sava, Drina e Morava, oltre a quelle marittime di Adriatico ed Egeo, dove rafforzò i porti marittimi di Aquileia, Pireo e Tessalonica (ex-capitale di Galerio), con la costruzione di arsenali, cantieri navali, oltre a migliorare l'armamento delle squadre navali. Era evidente che queste opere di ricostruzione e potenziamento marittimo gli sarebbero servite un giorno, oltreché contro i barbari anche contro Licinio.320
Il figlio primogenito di Costantino, Crispo (allora quindicenne, e quindi affiancato da un prefetto), una volta ottenuto il comando militare della Gallia, condusse campagne militari lungo il limes renano, riportando le sue prime vittorie contro i Franchi e gli Alamanni, proprio in questo stesso anno.322
Costantino riuscì a respingere una nuova invasione in Pannonia da parte dei Sarmati Iazigi. In seguito a questi scontri l'imperatore Costantino I (o forse lo stesso Diocleziano prima di lui) potrebbe aver dato inizio alla costruzione del nuovo tratto di Limes, la cosiddetta "diga del Diavolo", la quale era costituita a nord da una serie di terrapieni che da Aquincum collegavano il fiume Tibisco, per poi piegare verso sud e collegare il fiume Mureș, percorrere il Banato fino al Danubio all'altezza di Viminacium. Non a caso la monetazione di quest'anno e di quello successivo celebrano la SARMATIA DEVICTA e attribuiscono a Costantino l'appellativo di Sarmaticus maximus per la seconda volta.323
L'anno successivo ancora Costantino potrebbe aver respinto una nuova invasione di Sarmati Iazigi, come sembra supporre Zosimo, il quale potrebbe però aver unito o confuso le invasioni dei Sarmati di due anni differenti, i quali avevano tentato invano di occupare dopo un difficile assedio una città della Pannonia inferiore, identificabile con Campona, poco a sud della fortezza legionaria di Aquincum.
Contemporaneamente i Goti di Rausimodo, decisero di attraversare anch'essi l'Istro (molto più a valle) e tentarono di devastare i territori romani della Mesia inferiore e Tracia. Costantino, informato di ciò, lasciò il suo quartier generale di Tessalonica e si apprestò a marciare contro di loro. I barbari saputo dell'arrivo dell'augusto decisero di ritirarsi in Valacchia, ma Costantino attraversato anch'egli l'Istro, raggiunse l'invasore goto e nella battaglia che ne seguì, fece grande strage degli stessi, riuscendo ad uccidere lo stesso Rausimodo.I barbari chiesero la pace, e Costantino, che aveva però sconfinato, attaccando il nemico nella parte d'impero romano non di sua competenza (si trattava della Mesia), ed appartenente all'altro augusto, Licinio, scatenò così una nuova guerra civile tra i due. Contemporaneamente continuò a celebrare sulla monetazione dell'anno la "Sarmatia devicta".324
La guerra civile che ne seguì portò alla sconfitta definitiva di Licinio ed alla consacrazione di Costantino quale unico Augusto. Egli, memore delle recenti guerre contro i Goti, decise di costruire alcuni ponti di pietra, al fine di incutere timore nelle popolazioni barbare a nord delle province danubiane: il primo tra Oescus ed il nuovo forte di Sucidava (posto sulla sponda nord del Danubio, quale testa di ponte), un secondo tra Transmarisca ed il forte di Daphne (anche quest'ultimo, testa di ponte a nord dell'Istro). Non possiamo, però, escludere che la costruzione di queste nuove fortificazioni siano da mettere in relazione con le successive campagne gotiche degli anni 326-329.
Terza fase (324-337): la difesa del limes gothicus e la "riconquista" della Dacia
In questa nuova fase Costantino I, divenuto monarca unico (Restitutor orbis) ed assoluto dell'Impero romano (Dominus et Deus), non solo riuscì a consolidare l'intero sistema difensivo lungo i tratti renano e danubiano, ma ottenne importanti successi militari e tornò a "controllare" buona parte di quei territori ex-romani, che erano stati abbandonati da Gallieno ed Aureliano: si trattava dell'Alamannia (Agri decumates), della Sarmatia (piana meridionale del Tibisco, ovvero il Banato) e della Gothia (Oltenia e Valacchia) come sembra dimostrare la monetazione del periodo ed il nuovo sistema difensivo del periodo (diga del Diavolo e Brazda lui Novac). Vi è da aggiungere che proprio in questo periodo, Costantino portò avanti una nuova serie di riforme, a completamento di quelle attuate quarant'anni prima da Diocleziano. Il percorso che egli compì, fu però graduale nel corso degli ultimi tredici anni di regno (dal 324 al 337, anno della sua morte).
Nel corso di questi due anni furono condotte nuove campagne militari contro la federazione degli Alamanni da parte del figlio di Costantino I, Crispo, tanto che la monetazione ne celebrò l'"Alamannia devicta". E sempre a partire da questi anni, Costantino continuò ad utilizzare quali sue residenze imperiali preferite, oltre a Serdica e Sirmium, anche Nicomedia.328-331/332
Ancora una volta Costantino I, insieme al figlio Costantino II fu costretto ad intervenire lungo l'alto Reno per a battere gli Alemanni che avevano tentato di invadere i territori della Gallia. La guerra sembra che durò diversi anni, visto che i figli dell'imperatore poterono fregiarsi del titolo di "Alamannicus maximus", solo nel 331/332.328
Nel corso di quest'anno sembra che vi furono nuovi scontri lungo il medio-basso corso del Danubio contro Germani, Sarmati e Goti, tanto che ancora una volta Costantino fu costretto a passare l'Istro, costruendovi un ponte in muratura (tra Oescus e Sucidava), per portare la guerra in territorio barbarico, tanto che la strada che portava fino a Romula fu nuovamente lastricata. Qui devastò i loro territori e li ridusse in schiavitù, come ci racconta Teofane Confessore.329
L'anno seguente, sempre lungo il fronte del basso Danubio, i Goti tornarono ad agitarsi, riuscendo ancora una volta a penetrare fino in Mesia inferiore ed in Tracia, dove portarono devastazione; ma anche questa volta Costantino riuscì a respingere le orde barbariche, per poi penetrare nei loro territori dopo aver costruito un nuovo ponte in pietra nella regione della Scizia, come ci ricorda la titolatura di questi anni e gli Annales Valesiani. Al termine di questa campagna, o di quella dell'anno precedente, sembra abbia ricevuto per la quarta volta, il titolo vittorioso di Germanicus maximus, e per la prima volta quello di Gothicus maximus.331/332
I Visigoti, che molestavano gli alleati Sarmati, invadendo prima i loro territori e poi le stesse province imperiali balcaniche, furono ancora una volta sconfitti nei pressi dell'odierna Varna (in Bulgaria), dallo stesso Costantino affiancato dal sedicenne cesare Costantino II, i quali riuscirono, grazie anche a fame e gelo, a provocarne la morte di 100.000 persone. I Goti furono così costretti a chiedere la pace all'imperatore romano, fornendo alcuni ostaggi a garanzia, tra cui Ariarico, il figlio del re, oltre a contingenti di ausiliari in cambio di sementi e frumento. Cosa assai più importante fu concluso un trattato con le stesse popolazioni (foedus), secondo il quale, i Goti (sembra i Visigoti) si impegnarono a difenderne i confini imperiali, ed a fornire 40.000 armati. Da allora rimasero in pace almeno fino a Giuliano, o addirittura al 375/376. Per questi successi ricevette il titolo vittorioso di "Gothicus maximus" (per la seconda volta), oltre a quello di "Debellatori gentium barbararum" (debellatore delle genti barbare), mentre la monetazione del 332 e 333 ne celebrò la GOTHIA e la Sarmatia quasi fossero diventate nuove province romane. E proprio in seguito a questi eventi l'imperatore Costantino I potrebbe aver dato inizio alla costruzione del nuovo tratto di Limes, il cosiddetto Brazda lui Novac du Nord, che correva parallelo ed a settentrione del basso corso del Danubio, da Drobeta alla pianura della Valacchia orientale fino al fiume Siret, inglobandone i nuovi territori "riconquistati". Non a caso lo stesso Aurelio Vittore racconta che fu costruito un ponte sul Danubio (riferendosi a quello del 328), oltre a numerosi forti e fortini in diverse località, a protezione dei confini imperiali.
Due anni più tardi, gli stessi Sarmati che avevano richiesto l'intervento "amico" del popolo romano, crearono nuovi problemi all'Impero romano, a causa di loro conflitti interni, tra la fazione dei Limigantes e degli Argaragantes. Si narra, infatti, che gli schiavi (Argaragantes) cacciarono ancora una volta i padroni (Limigantes) dal Banato, costringendo Costantino, non tanto ad intervenire militarmente, quanto a distribuire una massa enorme di "sfollati" (si parla di 300.000 persone) in Scizia, Italia, Macedonia, Tracia Moesia Prima e Pannonia secunda. Vi è chi al contrario ritiene possibile una nuova campagna militare romana nei territori della piana del Tisza, per mettere ordine tra le fazioni in guerra, al termine della quale Costantino ricevette per la terza volta il titolo vittorioso di "Sarmaticus maximus". Vi sarebbero, infine, indizi archeologici secondo i quali Costantino avrebbe occupato parte del Banato montano, lungo pertanto le "vecchie" strade romane che da Dierna e Lederata, conducevano a Tibiscum sessant'anni prima.335 circa
Giordane racconta un episodio databile a questo periodo, secondo il quale i Vandali di Visimar, che abitavano la regione compresa tra il fiume Marisus ed il Danubio (forse poco a nord-ovest del Banato), si scontrarono con i Goti di Geberico e furono sconfitti. I superstiti chiesero a Costantino di essere ammessi nei territori dell'Impero romano, ottenendone il permesso e stabilendosi nella Pannonia, dove rimasero tranquilli per almeno quarant'anni "obbedendo alle leggi dell'Impero come gli altri abitanti della regione".336
L'imperatore Costantino I ottenne nuovi successi oltre il Danubio in quei territori che una volta erano stati la provincia della Dacia romana (abbandonata sotto Aureliano), ottenendo il titolo onorifico di Dacicus maximus. E potrebbe non essere una casualità l'iscrizione rinvenuta nei pressi della ex-fortezza legionaria di Apulum che menziona una donna il cui nome sarebbe stato quello di Ulpia (riferendosi a Traiano) Constantina (riferendosi a Costantino). Il suo significato potrebbe dare maggior credito a quanto ricordava l'imperatore Flavio Claudio Giuliano, il quale sosteneva che Costantino aveva riconquistato tutti i territori che erano appartenuti a Traiano, compresa la Dacia.
Gli equilibri lungo il basso corso del Danubio, dopo le ripetute campagne di Costantino e dei suoi figli, rimasero pressoché invariati fino al 375 circa. In Oriente si assistette a tutta una serie di preparativi in vista dell'imminente campagna militare contro i Sasanidi, mai realizzata dal "grande" imperatore, a causa della sua scomparsa avvenuta nel maggio del 337. Fu invece il re persiano, Sapore II, a passare al contrattacco. Per un venticinquennio le armate romane, prima del figlio, Costanzo II, e poi del nipote, Flavio Claudio Giuliano, combatterono contro le armate sasanidi con alterna fortuna (tra il 337 ed il 363). I confini imperiali orientali e del basso Danubio, rimasero però, per almeno un trentennio, pressoché invariati. In Oriente i Romani continuarono a mantenere un controllo più o meno diretto sulle regioni della Colchide (o Lazica), dell'Armenia, dell'Iberia (compreso il passo di Darial, presidiato da un forte romano, almeno fino al 369) e del Ponto, mentre i Persiani sull'Albania caucasica e le strade che conducevano al Mar Caspio.
Aurelio Vittore, Epitome de Caesaribus e De Vita et Moribus Imperatorum Romanorum; Vedi qui testo latino e traduzione in inglese.
Orosio, Historiarum adversus paganos libri septem, libro 7 Vedi qui testo latino.
Radu Ardevan & Livio Zerbini, La Dacia romana, Soveria Mannelli 2007. ISBN 978-88-498-1827-7
 Timothy D. Barnes, Victories of Constantine, Zeitschrift fur Papyrologie und Epigraphik, 20, 1976.
(EN) Timothy Barnes, Constantine and Eusebius, Cambridge, MA Harvard University Press, 1981, ISBN 978-0-674-16531-1.
(EN) Timothy Barnes, The New Empire of Diocletian and Constantine, Cambridge, MA Harvard University Press, 1982, ISBN 0-7837-2221-4.
 Anselmo Baroni, Cronologia della storia romana dal 235 al 476, Milano, Storia Einaudi dei Greci e dei Romani, vol.19, 2009.
 Jean-Michel Carrié, Eserciti e strategie, Milano, in Storia dei Greci e dei Romani, vol.18, La Roma tardo-antica, per una preistoria dell'idea di Europa, 2008.
 Michel Grant, Gli imperatori romani, storia e segreti, Roma, 1984, ISBN 88-541-0202-4.
(EN) Arnold Hugh Martin Jones, The Later Roman Empire: 284-602, Baltimora, 1986, ISBN 0-8018-3285-3.
 Yann Le Bohec, Armi e guerrieri di Roma antica. Da Diocleziano alla caduta dell'impero, Roma, 2008, ISBN 978-88-430-4677-5.
 V.A. Maxfield, L'Europa continentale, Roma-Bari, in Il mondo di Roma imperiale a cura di J. Wacher, 1989.
(EN) Pavel Oliva, Pannonia and the onset of crisis in the roman empire, Praga, 1962.
 Roger Rémondon, La crisi dell'impero romano, da Marco Aurelio ad Anastasio, Milano, 1975.
(EN) Chris Scarre, Chronicle of the roman emperors, New York, 1999, ISBN 0-500-05077-5.
(EN) H. Schönberger, The Roman Frontier in Germany: an Archaeological Survey, in Journal of Roman studies, Londra, 1969.
(EN) Pat Southern, The Roman Empire: from Severus to Constantine, Londra & New York, 2001, ISBN 0-415-23944-3.
 C.R. Whittaker, Frontiers of the Roman empire. A social ad economic study, Baltimora & London, 1997.
 Stephen Williams, Diocleziano. Un autocrate riformatore, Genova, 1995, ISBN 88-7545-659-3.

Le campagne siriano-mesopotamiche di Sapore I si svilupparono nel corso di non meno di tre/quattro fasi nel corso delle guerre romano sasanidi (224-363). La guerra iniziò nel 242 con una prima offensiva persiana di Sapore I contro le armate romane dell'allora imperatore, Gordiano III (238-244), e il 244, che continuava nel tentativo di espansione sasanide del padre Ardashir I. L'obiettivo era l'occupazione delle province romane orientali. A questa prima fase ne seguirono altre negli anni 252-253, poi nel 256 (con la presa e distruzione di Dura Europos) ed infine nel 259-260 con la cattura dell'imperatore romano, Valeriano.
Tra il 224 e il 226/227 l'ultimo imperatore dei Parti, Artabano V, era stato rovesciato ed il rivoltoso, Ardashir I, aveva fondato la dinastia sasanide, destinata ad essere una temibile avversaria orientale dei Romani fino al VII secolo. In particolare, tra il 239 ed il 241, Sasanidi e Romani si scontrarono per la seconda volta.
Il casus belli fu la costante rivendicazione, da parte dei Sasanidi che si consideravano discendenti dei Persiani, del possesso di tutto l'Impero achemenide, ivi compresi i territori, ora romani, dell'Asia Minore e del Vicino Oriente, fino al mare Egeo, avendo però fallito nel corso delle precedenti due invasioni del 229-232, e del 239-241:
In effetti la prima controffensiva romana di Alessandro Severo del 232 ebbe come risultato finale quello di portare i due Imperi allo status quo ante dell'epoca di Settimio Severo. Romani e Sasanidi tornavano così ad attestarsi lungo gli "antichi confini" di qualche decennio precedente, e la pace tra le due potenze regnò per i sette/otto anni successivi.
Negli anni 239-241, però, il sovrano sasanide Ardashir I, insieme al figlio Sapore I, invase per la seconda volta la regione, assediando inutilmente Dura Europos, forse non ancora Antiochia in Siria (239), conquistando e distruggendo la città di Hatra, alleata dei Romani (nel 240), ed infine occupando alcune città della provincia romana di Mesopotamia, come Nisibis e Carre.
Non conosciamo con precisione quante e quali furono le armate messe in campo da parte dei Sasanidi. Cassio Dione Cocceiano ci aveva raccontato per la precedente campagna di Alessandro Severo e degli anni precedenti (dal 229 al 232), che si trattava di una grossa armata, pronta a terrorizzare non solo la provincia romana di Mesopotamia, ma anche quella di Siria, ad ovest dell'Eufrate. Ciò potrebbe essere stato vero anche per le campagne del decennio successivo.
Ciò che conosciamo di questo esercito è che non era permanente come quello romano, con soldati di professione pagati regolarmente per il loro mestiere. Vi era solo un'eventuale divisione del bottino finale. Ci troviamo piuttosto di fronte ad un sistema simile a quello feudale, dove per ogni campagna era necessario radunare un esercito di volta in volta, composto da nobili a capo dei loro "clan", sottoposti poi sotto il comando di un principe della casa reale. Non c'erano perciò ufficiali esperti d'armi che prestassero servizio in modo continuo e neppure un sistema di reclutamento stabile, poiché non vi erano unità militari permanenti, sebbene molti fossero i nobili a disposizione dell'esercito sasanide. Per questi motivi, spesso ingaggiavano armate mercenarie. Usavano soprattutto l'arco e il cavallo in guerra, diversamente dai Romani che prediligevano la fanteria, tanto che i Sasanidi si dice crescessero fin dall'infanzia, cavalcando e tirando con le frecce, vivendo costantemente per la guerra e la caccia.Vi è da aggiungere però che, a differenza dei Parti arsacidi, cercarono di mantenere sotto le armi per più anni i loro contingenti, nel corso di importanti campagne militari, accelerando il reclutamento delle loro armate, oltre a meglio assimilare le tecniche di assedio dei loro avversari romani, mai veramente apprese dai loro predecessori.
Sappiamo invece che per i Romani le forze messe in capo erano rappresentate da legioni e truppe ausiliarie disposte lungo il limes orientale. Qui sotto l'elenco delle legioni e delle loro rispettive fortezze al tempo di Gordiano III:
A queste legioni, già presenti sul fronte orientale, se ne aggiunsero altre provenienti dal Danubio e da altre regioni occidentali come:
la I Adiutrix, I Parthica, II Parthica? (o era già presente sul fronte orientale, ad Apamea), III Cyrenaica, III Gallica, III Parthica, IV Italica, IV Scythica, VI Ferrata, X Fretensis, XII Fulminata, XV Apollinaris e XVI Flavia Firma,;oltre ad alcune vexillationes provenienti da altri fronti come:
la I Italica, I Minervia, II Adiutrix, II Italica (?), III Italica, Legio IV Flavia Felix, Legio V Macedonica, VII Claudia Pia Fidelis, VIII Augusta, Legio X Gemina, XI Claudia Pia Fidelis, Legio XIIII Gemina e XXII Primigenia e XXX Ulpia Traiana Victrix.Il totale delle forze messe in campo dall'Impero romano lungo l'intero limes orientale potrebbe essere calcolato attorno ai 150/170.000 armati romani coinvolti o forse più, di cui la metà era costituita da legionari, la restante da ausiliari.
Ad una nuova invasione sasanide dei territori romani nel 239-241, seguirono i preparativi dell'allora imperatore romano, Gordiano III (nel 242) e le successive campagne militari del 243 e 244, utilizzando come "quartier generale" la città di Antiochia. Le armate romane riuscirono a recuperare Carre e Nisibis e a sconfiggere i Sasanidi nella battaglia di Resena. Successivamente però Gordiano, senza l'esperienza militare del suocero Timesiteo, morto all'improvviso sembra per malattia, una volta nominato nuovo prefetto del pretorio Filippo l'Arabo, nella successiva avanzata lungo l'Eufrate degli inizi del 244, sembra fosse sconfitto da Sapore I presso Mesiche (l'odierna Falluja o al-Anbar, a 40 km ad ovest di Baghdad, in Iraq)). Il sovrano sasanide per l'occasione cambiò il nome della città in Peroz-Shapur ("Sapore vittorioso") e celebrò la vittoria con un'iscrizione a Naqsh-e Rostam in cui affermava di aver ucciso Gordiano.Le fonti romane, invece, sembra non menzionino la battaglia e suggeriscono che Gordiano sia morto a Circesium, ad oltre 300 km a nord di Peroz-Shapur, sospettando che sia stato ucciso dal prefetto del pretorio (il quale secondo Zosimo aveva sobillato le truppe esauste ed affamate), Filippo, che gli succedette sul trono. La scritta del cenotafio di Circesium era secondo la Historia Augusta scritta in greco, latino, persiano, ebraico ed egiziano, in modo che tutti potessero leggere: 
La possibilità che Gordiano sia morto in conseguenza della battaglia di Mesiche è poco plausibile secondo gli storici moderni, poiché la campagna di Gordiano in Oriente fu presentata come vittoriosa dagli storici antichi. In effetti, i Sasanidi non conquistarono altre città, oltre ad Hatra, e Sapore non intraprese ulteriori iniziative militari per i successivi otto anni, fino al 252.
La morte improvvisa dell'Imperatore Gordiano, non sappiamo se in battaglia o per mano del suo successore, il prefetto del Pretorio Filippo l'Arabo, determinarono il ritiro delle armate romane ed il ritorno allo status quo ante almeno per otto anni fino al 250/252. Rimasero così sotto il controllo romano parte della Mesopotamia fino a Singara, al punto che Filippo si sentì autorizzato a fregiarsi del titolo di Persicus maximus. Le Res Gestae Divi Saporis, primo documento non "di parte" romana, raccontano:
Alcuni anni più tardi (attorno al 252, durante il regno di Treboniano Gallo), il re Cosroe II di Armenia fu ucciso su istigazione dei Sasanidi, poiché aveva tentato invano di invadere i territori persiani dell'Assiria (tra il 244 ed il 249), per vendicare lo scomparso re dei Parti, Artabano V (appartenente anch'egli alla dinastia arsacide). Si racconta che il re armeno chiese inizialmente aiuto militare a Filippo l'Arabo, il quale, impegnato a risolvere importanti questioni interne oltre a respingere nuove e pressanti invasioni barbariche lungo il limes danubiano, dispose un invio di truppe ausiliarie (o comunque alleate ai Romani, dell'intero limes orientale) allo stesso re armeno. Il regno armeno divenne, quindi, protettorato persiano, mentre il figlio Tiridate trovò rifugio presso i Romani.
Seconda offensiva sasanide di Sapore I (252/3-256) e controffensiva romana (257-259)
Verso la fine del 252, Sapore I riprese una violenta offensiva contro le province orientali dell'Impero romano. Le truppe persiane occuparono numerose città della provincia di Mesopotamia (compresa la stessa Nisibis), poi si spinsero in Cappadocia, Licaonia e Siria, dove batterono l'esercito romano accorrente a Barbalissos e si impossessarono della stessa Antiochia (caduta forse per il tradimento di un certo Mariade), dove ne distrussero numerosi edifici, razziarono un ingente bottino e trascinarono con sé numerosi prigionieri (253). Ecco come viene descritta nelle Res Gestae Divi Saporis:
Questa invasione nell'Oriente romano avveniva contemporaneamente ad un'altra grande incursione proveniente al di là del Danubio e del Ponto Eusino da parte dei Goti.
Accadde, anche, che una colonna militare sasanide non solo non riuscì nell'impresa di conquistare la città di Emesa, ma fu sconfitta dagli stessi abitanti della città assediata che presero l'iniziativa, compiendo una sortita contro l'armata nemica ed erano comandati dall'usurpatore romano Uranio Antonino. Alla fine di questa nuova incursione sasanide, l'imperatore Valeriano fu costretto ad intervenire, riuscendo a riconquistare la capitale della Siria, Antiochia, quello stesso anno (253) o l'anno successivo (254), facendone poi il suo "quartier generale" per la ricostruzione dell'intero fronte orientale.
Ancora nel 256 gli eserciti di Sapore I sottraevano importanti roccaforti al dominio romano in Siria, tra cui Dura Europos che questa volta, dopo una strenua resistenza, fu definitivamente distrutta insieme all'intera guarnigione romana.
Si racconta che, nel corso dell'assedio e successiva caduta di Dura Europos del 256, i Sasanidi furono abili a costruire un tunnel sotto le mura cittadine, che permise loro di introdursi di notte ed occupare la città. La guarnigione romana, formata da 2.000 armati, tra una vexillatio della legio IIII Scythica e la cohors XX Palmyrenorum sagittariorum equitata era riuscita a sacrificare la strada interna che costeggiava questo lato di mura oltre ai vicini edifici, con il riempimento di quest'area attraverso le macerie dei vicini edifici abbattuti, al fine di rafforzare la base delle mura contro i possibili attacchi persiani da sotto terra. I Romani procedettero, inoltre, con la costruzione di un cumulo di terra all'esterno delle mura, formando così uno spalto, sigillato con un mattoni di fango per evitarne l'erosione, lungo il lato occidentale che aveva il suo centro nella porta palmirena, ingresso principale alla città di Dura Europos. Ciò però non fu evidentemente sufficiente a salvarsi dall'attacco finale sasanide. Sebbene nessuna fonte racconti in modo dettagliato di questo terribile assedio, durato alcuni mesi, sono rimati a testimonianza i numerosi scavi archeologici effettuati in loco. Vi è da aggiungere che proprio in questa occasione, i ricercatori moderni hanno riscontrato di aver trovato le prove che i persiani utilizzarono "gas velenosi" a Dura Europos, contro i difensori romani durante l'assedio. Sono stati infatti messi in luce i resti di 20 soldati romani ai piedi delle mura della città, i quali, secondo un archeologo dell'Università di Leicester, sembra siano morti in seguito ad asfissia da gas velenosi, a causa dell'accensione di bitume e cristalli di zolfo, utilizzati probabilmente lungo il tunnel sotterraneo scavato dai Sasanidi. I soldati romani, che avevano così costruito un tunnel parallelo, si trovarono imprigionati quando le forze sasanidi rilasciarono il gas contro i Romani. Un solo soldato sasanide fu scoperto tra i corpi romani, tanto da farlo ritenere il responsabile dell'aver rilasciato i gas, prima che i fumi uccidessero anch'egli.
Quasi tutti i difensori romani della città di Dura Europos sopravvissuti furono condotti a Ctesifonte e venduti come schiavi. La città fu saccheggiata al punto che non fu mai ricostruita.
La successiva offensiva romana vide le armate di Valeriano recuperare parte dei territori perduti con buoni risultati contro le armate sasanidi, fino a tutto il 259, tanto che l'imperatore si sentì autorizzato a farsi conferire il titolo di Restitutor orientis (Restauratore d'Oriente), o quantomeno a veicolare il messaggio del piano di riconquista dell'Oriente nei coni di quel periodo. Sembra infatti che già nella primavera del 257 i Romani ebbero la meglio sui Persiani presso Circesium.
Ancora le Res Gestae Divi Saporis ci raccontano di una terza devastante invasione compiuta da Sapore I ai danni dell'Impero romano:
Valeriano, infatti, informato di una nuova invasione in Oriente, inviò a Bisanzio il console del 237, Lucio Mummio Felice Corneliano (a protezione del fronte nord del Pontus Euxinus contro nuove invasioni gotiche), e si recò in tutta fretta ad Antiochia, dove una volta riorganizzato l'esercito marciò fino in Cappadocia, dove però incontrò la peste che decimò il suo esercito. Ciò permise a Sapore I di saccheggiare nuovamente altri territori romani.
Il racconto della fine di Valeriano, giunto a difendere Edessa dall'assedio persiano, dove i Romani avevano avuto notevoli perdite anche a causa di una pestilenza dilagante, varia molto nelle versioni romane:
Eutropio, Festo e Aurelio Vittore raccontano che l'Imperatore romano fu catturato dalle armate sasanidi dopo essere stato sconfitto pesantemente in battaglia;
Zosimo sostiene che Valeriano, recatosi ad un incontro con il re persiano, fu fatto prigioniero a tradimento nell'aprile-maggio del 260:un'altra fonte suggerisce che Valeriano chiese "asilo politico" al re persiano Sapore I, per sottrarsi ad una possibile congiura, in quanto nelle file dell'esercito romano che stava assediando Edessa, serpeggiavano evidenti segni di ammutinamento.
gli scrittori cristiani Lattanzio e Orosio raccontano, invece, che Valeriano fu punito dal Dio dei Cristiani per le sue ultime persecuzioni e quindi costretto a trascorrere i suoi ultimi giorni in schiavitù. Fu prima utilizzato come sgabello vivente da Sapore, per salire a cavallo, poi ucciso, scuoiato, riempito di paglia e affisso in un tempio persiano come simbolo del trionfo sui Romani.
E sulla base di quest'ultima fonte alcuni autori moderni ipotizzano realisticamente che Valeriano sia stato condotto a costruire Bishapur assieme ai suoi soldati.La cattura di Valeriano da parte dei Persiani lasciò l'Oriente romano alla mercé di Sapore I, il quale condusse una nuova offensiva dal suo "quartier generale" di Nisibis (occupata nel 252 dalla armate sasanidi), riuscendo ad occupare i territori romani fino a Tarso (in Cilicia), Antiochia (in Siria) e Cesarea (in Cappadocia), compresa l'intera provincia romana di Mesopotamia.
Ancora le Res Gestae Divi Saporis raccontano che molte migliaia di prigionieri romani furono condotte all'interno dell'Impero sasanide e collocate in Persia, Partia, Susiana ed in Asorestan. Valeriano trascorse così i suoi ultimi giorni di vita in prigionia, sebbene molte furono le richieste da parte di re "clienti" vicini a Sapore I, affinché liberassero l'Imperatore, temendo una vendetta romana. E un'altra fonte persiana racconta che molti dei regni, prima "clienti" dei Romani, furono ora costretti a sottomettersi al "Re dei Re" persiano, come quello d'Armenia, d'Albania e d'Iberia nel Caucaso fino alle "porte degli Alani".
La controffensiva romana portò Macriano (procurator arcae et praepositus annonae in expeditione Persica) a radunare a Samosata quello che rimaneva dell'esercito romano in Oriente, mentre il prefetto del pretorio, Ballista, colse di sorpresa i Persiani presso Pompeiopolis, catturando l'harem e moltre ricchezze di Sapore I. Sulla strada del ritorno la sua flotta, diretta a Corico in Cilicia e Sebaste, incontrò 3.000 Persiani, che mise in fuga. Frattanto Settimio Odenato, re di Palmira, che aveva cercato di ingraziarsi in un primo momento le amicizie del sovrano persiano Sapore I, una volta che i suoi doni furono sdegnosamente rifiutati da quest'ultimo, decise di abbracciare la causa di Roma contro i Persiani. Come prima azione Odenato si diede all'inseguimento dei Persiani, di ritorno in patria dal loro saccheggio di Antiochia, e prima che potessero attraversare il fiume Eufrate inflisse loro una pesante sconfitta. Poco dopo, Sapore, sulla strada del ritorno in Osroene, comprò l'appoggio degli abitanti della città di Edessa, promettendo loro parte dell'oro sottratto alla provincia romana di Siria, affinché gli agevolassero la strada del ritorno.Il figlio e successore di Valeriano, Gallieno, trovandosi in quello stesso periodo a dover combattere lungo il fronte del basso Danubio contro i Goti, dovette rinunciare a compiere un'ulteriore spedizione per liberare il padre. Egli preferì, piuttosto, conferire a Odenato il titolo di imperator, dux e corrector totius Orientis (una formula amministrativa attribuente sostanzialmente il compito di reggere e difendere i confini orientali che si rifaceva ai precedenti di Augusto e di Marco Aurelio, i quali conferirono poteri analoghi rispettivamente a Marco Vipsanio Agrippa dal 19 al 14 a.C., e ad Avidio Cassio dal 170 al 175 d.C.), con lo scopo di allontanare dalle provincie orientali sia la minaccia sasanide sia quella dei Goti, che infestavano le coste dell'Asia Minore.Nel 262 Odenato, raccolto un ingente esercito, attraversò l'Eufrate e, dopo aver sconfitto in battaglia Sapore I, costringendolo alla fuga, entrò a Nisibi, riestendendo il controllo romano sull'intero territorio corrispondente alla provincia della Mesopotamia romana e su gran parte dell'oriente romano precedentemente conquistato dai Persiani (compresa probabilmente la stessa Armenia). È collocabile quasi certamente nell'anno successivo una nuova vittoria di Odenato su Sapore I, questa volta nei pressi della capitale dei Persiani, Ctesifonte, che gli consentì di impadronirsi delle concubine del re e di un grande bottino di guerra.

Il Campidoglio di Lansing, o Campidoglio dello Stato del Michigan, è l'edificio che ospita l'istituzione politica esecutiva e legislativa dell'omonimo stato statunitense. È situato nella città di Lansing, il maggiore centro abitato della Contea di Ingham. La struttura attuale, situata all'incrocio tra i viali Capitol e Michigan, è stata riconosciuta come National Historic Landmark. In ordine cronologico, è il terzo edificio ad essere stato costruito al fine di ospitare il campidoglio del Michigan, a causa del trasferimento della capitale da Detroit a Lansing e di un incendio che ha distrutto il secondo edificio in legno.Il primo campidoglio, situato a Detroit, prima capitale del Michigan, fu trasferito a Lansing nel 1847. Questo si rese necessario sia a causa dello sviluppo della parte occidentale dello Stato che alla maggiore distanza dal confine con la colonia canadese, mettendo così il campidoglio al sicuro dalle incursioni delle truppe britanniche provenienti dalla città di Windsor, in Ontario. L'edificio attuale, che sostituisce uno precedente costruito in legno, fu edificato nel gennaio del 1879 in stile neoclassico. Il campidoglio fu ristrutturato nel 1992 dopo un'opera di restauro durata tre anni.
Il 13 luglio 1787 il secondo congresso continentale promosse l'unione del territorio del nord-ovest, creando così una nazione indipendente, che includeva anche il territorio dell'attuale Stato del Michigan. Lo stesso congresso, nel 1805, ridisegnò i confini della nazione e la divise in alcuni piccoli territori, fra cui quello che attualmente è coperto dal Michigan. Nel Michigan iniziò un periodo segnato da frequenti congressi e richieste per ottenere l'ingresso negli Stati Uniti; i congressi si erano svolti nella prima metà del 1832, benché questa proposta fosse stata precedentemente rifiutata dal Governatore Jackson a causa di una controversia con l'Ohio. Egli riteneva infatti che il Michigan non avrebbe potuto entrare a far parte degli Stati Uniti fino a quando non fosse stata risolta la Guerra di Toledo (1835-1836). Questo conflitto, che aveva interessato un'area di 1.210 km² in cui è situata la città di Toledo, era dovuto alla disputa di una piccola area, nota come la Striscia di Toledo. Utilizzando questo conflitto come pretesto, l'Ohio voleva fare in modo che il Michigan non entrasse a far parte degli Stati Uniti. Ciò nonostante, nel 1835, incurante del dissenso espresso dal congresso, il Michigan formò un governo di stato, seppure i confini con l'Ohio, non erano ancora stati completamente definiti.
La disputa dei confini culminò quindi in un conflitto noto come la Guerra di Toledo, durante il quale gli Stati del Michigan e dell'Ohio entrarono in guerra. In seguito alla guerra, che fu vinta dall'Ohio, il Michigan divenne il ventiseiesimo Stato degli Stati Uniti d'America il 26 gennaio 1837, con Detroit come capitale. Il primo edificio utilizzato come campidoglio fu quindi costruito nel 1832 e aveva la funzione di villa di corte territoriale. Questa struttura in mattoni fu una delle prime del Michigan ad essere costruita in stile neogreco, con un portico ornato da colonne ioniche e una torre centrale alta 42 metri. Costruito con una spesa di 24.500 dollari, l'edificio fu sede del governo territoriale e della legislatura di stato finché, in breve tempo, fu costruito a Lansing un nuovo edificio allo stesso scopo che fu completato il 17 marzo 1847. L'edificio di Detroit divenne poi una scuola pubblica (la Union School, che, insieme a quella di Detroit, era l'unico liceo del Michigan) e quindi una biblioteca, fino all'incendio avvenuto nel 1893.
Originariamente nel 1847, Detroit dichiarò di volere rimanere capitale, ma in seguito alla costante crescita della popolazione nella parte occidentale dello Stato, vi fu la necessità di spostare la capitale verso occidente. In particolare modo tale decisione apparve necessaria dopo la guerra del 1812, quando a causa della vicinanza con il Canada, la città di Detroit apparve eccessivamente esposta agli attacchi delle forze armate britanniche. Nel corso della guerra del 1812 Detroit venne assediata più volte proprio a causa della sua vicinanza con la città di Windsor, in Ontario e nonostante le due città fossero divise dal fiume Detroit entrambe le rive del fiume furono occupate dalle truppe britanniche. I sostenitori dello spostamento della capitale ritenevano infatti che, spostando il campidoglio in una città altrettanto importante e situata più all'interno, lo Stato del Michigan avrebbe avuto meno problemi a svolgere le proprie funzioni legislative.In seguito furono proposte come capitali varie città, tra le quali Ann Arbor, Jackson e Grand Rapids. Ad un certo punto, gli ufficiali della città di Marshall, visti gli ultimi sviluppi, furono talmente sicuri che essa sarebbe divenuta la nuova capitale che si misero a costruire in anticipo una casa per ospitare il seguente governatore. Dopo un lungo dibattito, il senatore Joseph Kilbourne, proveniente dalla Contea di Ingham, propose come nuova capitale la città di Lansing, affermando che i dintorni cittadini inabitati di Lansing sarebbero stati ottimi per ospitare gli uffici del governo. I legislatori furono d'accordo sulla scelta di Lansing come sede degli uffici legislativi: si tratta di una località situata a nord di Ann Arbor, a ovest Detroit e a est Grand Rapids, in una posizione centrale. La città venne rinominata in Town of Michigan, anche se nel 1848 ritornò al suo nome originale di Lansing.I lavori per la costruzione del primo campidoglio a Lansing iniziarono nel 1847, circa sullo stesso terreno sul quale sarebbe successivamente sorto il secondo campidoglio della città. Esso era una sede temporanea del Governo situata tra i viali Washington e Capitol. Il campidoglio era una semplice struttura a due piani in legno, le cui pareti esterne erano imbiancate di bianco e verde ed era coperta da una cupola. Il costo totale per la costruzione dell'edificio fu di 22.952 dollari. L'edificio fu poi venduto quando venne costruito il nuovo campidoglio, questa volta permanente, nei pressi di quello precedente, nel 1879. Il campidoglio dismesso fu in seguito utilizzato come fabbrica fino a quando, come avvenne per il primo campidoglio di Detroit, fu distrutto da un incendio, nel 1882.
Negli anni 1870 il Governatore Henry Baldwin sentì il bisogno di avere una sede legislativa permanente. Il 31 marzo 1871 furono prese varie decisioni per l'erezione di un nuovo campidoglio con scopo di nuova sede legislativa permanente e ufficio temporaneo degli ufficiali. Il nuovo campidoglio costò 1.200.000 dollari, a causa di una tassa statale che fece aumentare i costi di costruzione di oltre 6 volte.Nel 1872 all'architetto Elijah Myers, proveniente da Springfield (Illinois), fu quindi commissionato il progetto del nuovo campidoglio. Myers per il suo progetto si ispirò al Campidoglio di Washington del quale riprese innumerevoli dettagli architettonici, quali la cupola e la disposizione in pianta dell'edificio. In seguito egli utilizzò lo stesso progetto per i campidogli del Colorado e del Texas e quello, successivamente sostituito, dell'Idaho. La pietra d'angolo fu scolpita ed esposta per la prima volta al pubblico nel 1873 alla presenza di 7.000 residenti di Lansing e di oltre 30.000 visitatori. La costruzione del nuovo campidoglio iniziò nel 1878 e l'edificio, con le sue 139 stanze, fu dedicato al Governatore Charles Croswell. L'inaugurazione avvenne infine il 1º gennaio 1879.Il campidoglio di Lansing ispirò una tendenza nazionale dopo la Guerra di secessione americana per i firewall come elementi decorativi sulle facciate degli edifici. Col passare del tempo, l'edificio, che inizialmente era stato imbiancato di un rosso con una punta di marrone, fu ridipinto con un bianco acceso. Il governo del Michigan finanziò un'intensiva ristrutturazione, la quale iniziò nel 1989 e terminò nel 1992. Dopo la ristrutturazione, il colore dei muri esterni restò invariato, mentre l'interno fu dipinto di bianco, salvando tuttavia gli affreschi del XIX secolo. Il 25 gennaio 1971 l'edificio fu incluso nella lista dei National Historic Landmark (NRHP, riferimento: numero 71000396) e divenendo a partire dal 5 ottobre 1992 un punto di riferimento storico nazionale.
Il Campidoglio di Lansing supera nel suo punto più alto i 267 piedi (ossia 81,3 metri) di altezza. L'edificio misura oltre 420 piedi (cioè circa 128 metri) di lunghezza ed è largo oltre 273 piedi (ossia 83,4 metri). La struttura occupa una superficie di 4 700 metri quadri e ha un perimetro di 1 520 piedi (circa 463 metri). L'edificio è strutturato su quattro livelli, con una entrata pubblica al piano terra. I piani superiori sono collegati al piano terra tramite le due scale che partono dai due corridoi al piano terra, quello settentrionale e quello meridionale.In passato l'edificio fu ampliato per ospitare gli uffici di molte agenzie del Michigan, anche se ormai solo gli uffici della Legislatura del Michigan e del Governo e del Tenente hanno ancora la loro sede nel campidoglio, mentre ad esempio i vecchi uffici della Corte Suprema del Michigan sono ora utilizzati dal senato locale. La biblioteca del Michigan e il centro storico di stato sono situati in un'altra ala della costruzione. Due uffici legislativi sono situati nell'altro lato del viale che ospita il campidoglio.
Il pianterreno ospita delle stanze storiche che sono state restaurate. Tra le stanze è compresa un'armeria situata nell'angolo sud-occidentale del corridoio. Il pavimento originale in legno fu sostituito da uno in marmo grigio. Le stanze, originariamente illuminate con impianti a gas naturale, durante la ristrutturazione, avvenuta all'inizio del XX secolo, furono dotate di impianti elettrici. Il pianterreno ospita anche alcuni uffici, tra i quali quello del segretariato, quello del senato, quello degli impiegati locali e quello delle informazioni alla visita del campidoglio.Dal primo al terzo piano il pavimento è ricoperto da mattonelle bianche e nere di marmo del Vermont. Le maniglie delle porte sono perlopiù fatte con ottone e leghe di bronzo. Le maniglie e i cardini espongono lo stemma del Michigan. Benché le porte siano state costruite in legno di noce, l'attuale legno è l'albero simbolo del Michigan, il pino bianco occidentale (Pinus monticola), che fu dipinto per dare l'impressione del noce.Dal primo piano invece si può accedere alla rotonda. Sotto la cupola che fu realizzata in ghisa, il soffitto è decorato con sei affreschi raffiguranti delle muse dipinti nel 1886. L'autore di questi affreschi è ignoto anche se c'è chi ritiene che possa essere stato Tommaso Juglaris, mentre secondo altri egli all'epoca risiedeva a Boston e non visitò mai il Michigan. Appeso al muro settentrionale del primo piano vi è un orologio, chiamato «l'orologio dalla corda lunga». Per diversi anni fu l'unico orologio situato nell'edificio, nonostante fosse stato esposto qui dopo la costruzione dell'edificio. L'orologio fu restaurato nel 1990.
Il secondo piano, che ospita gli uffici governativi, è caratterizzato dalla Galleria dei Presidenti, nella quale sono conservati i ritratti dei precedenti governatori del Michigan; essa si estende per la maggior parte del livello. Gli edifici governativi furono restaurati tra il 1989 e il 1992. L'ufficio principale è arredato con mobili fabbricati nel 1876 dalla compagnia Feige Brothers della città di Saginaw. Le camere una volta utilizzate dalla Corte Suprema del Michigan si trovano nella parte meridionale dell'edificio. Esse furono sgomberate nel 1970 per spostare questi uffici presso la Casa di Giustizia del Michigan.L'ingresso pubblico agli uffici legislativi si trova al terzo piano. L'edificio ospita infatti la legislatura di stato bicameralista, composta dalla camera dei rappresentanti e dal senato del Michigan. I corridoi pubblici sono situati su entrambi i lati del livello. Il senato, con trentotto membri, ha le sue camere nella parte meridionale dell'edificio, mentre la camera dei rappresentanti, con centodieci membri, lavora nell'ala settentrionale. Le sessioni della camera dei rappresentanti sono normalmente svolte tutti i martedì e tutti i mercoledì alle ore 13:00 e tutti i giovedì alle ore 10:30, mentre quelle del senato tutti i martedì, mercoledì e giovedì alle 10:00. I membri delle due istituzioni si riuniscono il lunedì e il venerdì. Le sessioni del senato e della camera dei rappresentanti vengono trasmesse tramite il programma Michigan Government Television, un servizio pubblico che va in onda sulle televisioni via cavo locali. Come il programma C-SPAN, Michigan Government Television ha trasmesso in diretta gli avvenimenti legislativi del Michigan a partire dal 15 luglio 1996.Benché stiano sullo stesso piano, gli uffici della camera dei rappresentanti e del senato sono decorate in maniera differente, con le pareti color terra cotta e foglia di tè (la prima) e di blu e oro (la seconda). Un cartiglio ovale nel tappeto dinanzi all'entrata dell'ufficio della camera dei rappresentanti racchiude al suo interno vari fiori. Al di fuori della camera vi è la cassa, dietro la quale è affrescato lo stemma del Michigan. La camera del senato è più piccola di quella della camera. Il presidente del senato è un tenente, che presidia le sessioni da un podio in legno di noce situato davanti alle camere del senato. Entrambe le camere utilizzano sistemi di votazione computerizzati, includendo anche schermi piazzati sui muri dai quali i visitatori possono assistere alle assemblee. Le camere del parlamento e del senato dispongono di ampie vetrate che fanno filtrare la luce solare all'interno delle camereo consentendo una migliore illuminazione dell'interno dell'edificio. Su entrambe le vetrate sono rappresentati gli stemmi dei 50 stati che compongono gli Stati Uniti d'America.
Il frontone del campidoglio, situato sull'entrata principale dell'edificio, porta la scritta The Rise and Progress of Michigan, letteralmente Lo sviluppo e il progresso del Michigan. Sempre sul frontone al suo centro è raffigurata una figura femminile dai tratti tipici di quelli dei nativi americani, che rappresenta il Michigan. Questa porge un libro e un globo agli inquilini del suo Stato, promettendo un gioioso futuro. La figura femminile è inoltre circondata dai simboli economici per eccellenza del Michigan, un aratro, un cornucopia e un alloro che rappresenta la rigogliosa agricoltura. I simboli rappresentano, sebbene non esplicitamente, la pesca, il lavoro nelle miniere e la lavorazione del legname.
La pietra d'angolo, situata nell'angolo nord-orientale dell'edificio, è una grande pietra nella quale sono state scolpite le date della fondazione e dell'inaugurazione del campidoglio. Da un lato la pietra riporta l'anno 1872, anno nel corso del quale furono iniziati i lavori di costruzione dell'edificio, sull'altro lato è riportata la data 1878, anno nel corso del quale l'edificio fu completato. La pietra fu mostrata al pubblico dettagliatamente durante una cerimonia politica il 15 novembre 1978, per la ricorrenza del centesimo anniversario della costruzione dell'edificio. Nel corso degli anni la pietra fu però più volte danneggiata dagli agenti atmosferici, motivo per il quale dovette essere ripetutamente restaurata. Durante una delle sue restaurazioni furono aggiunti trentotto nuovi dettagli che descriverebbero la storia, la demografia e la cultura del Michigan. Un'altra pietra di rilievo all'interno dell'edificio è la GAR Stone, un memoriale ai veterani della Guerra civile americana. Quest'ultima fu scolpita nel 1924.Il giardino del campidoglio ospita diversi alberi, tra questi un pino bianco orientale (Pinus strobus), l'albero che simboleggia il Michigan, che si trova davanti alla facciata principale dell'edificio e il cosiddetto Doctor Martin Luther King Junior Tree (o Albero di Martin Luther King), che fu piantato in memoria a Martin Luther King nel 1984. Il più vecchio albero del giardino è una Catalpa, che si trova qui dal 1873. Secondo le fonti dell'Associazione Forestale Americana questa catalpa sarebbe l'albero più vecchio del suo genere negli Stati Uniti d'America. Un altro albero presente nel giardino è un peccio blu (Picea pungens), anche detto l'Albero della Libertà, che fu piantato nel 1973 come memoriale dei prigionieri e dei guerrieri che hanno combattuto nella Guerra del Vietnam.
William Seale, Michigan's Capitol, Ann Arbor, 1995, University of Michigan Press, ISBN 0-472-06573-4.
 William Seale, Michigan's Capitol: Construction and Restoration, Ann Arbor, 1995, University of Michigan Press, ISBN 0-472-09573-0.
 Sito ufficiale del Campidoglio del Michigan, su michigan.gov. URL consultato il 7 maggio 2008.
Le 10 prove del decathlon si sono tenute nelle giornate del 19 ed il 20 agosto. Per poter partecipare bisognava aver fatto almeno 8000 punti (Standard A)  o 7730 (standard B). Sono partiti 38 atleti nelle 2 giornate di gara. 

La seconda gara della serie dei Campionati mondiali di triathlon del 2015 si è tenuta ad Auckland, Nuova Zelanda in data 28-29 marzo 2015.

I Campionati europei di pattinaggio di figura 2018 sono la 110a edizione della competizione di pattinaggio di figura, valida per la stagione 2017-2018. In programma le gare di singolo maschile e femminile, coppie e danza su ghiaccio. Sono ammessi i pattinatori nati entro il 1º luglio 2002, provenienti da una nazione europea membro della International Skating Union.
In base ai risultati del campionato europeo 2017, ogni nazione membro dell'ISU può schierare da 1 a 3 partecipanti.
 Wikimedia Commons contiene immagini o altri file su Campionati europei di pattinaggio di figura 2018

La 15 km partenza in linea maschile dei Campionati mondiali di biathlon 2012 si è svolta l'11 marzo 2012 alle 13:30 (UTC+1). Hanno partecipato 30 atleti: i medagliati delle altre gare individuali, 9 classificati dal 1º al 15º posto di Coppa del Mondo e i 14 altri atleti che hanno raccolto più punti nelle gare individuali precedenti.

Il 12º Campionato africano femminile di pallacanestro FIBA (noto anche come FIBA AfroBasket Women 1993) si è svolto in Senegal dal 18 al 28 dicembre 1993.
I Campionati africani femminili di pallacanestro sono una manifestazione biennale tra le squadre nazionali, organizzata dalla FIBA Africa. Vincitore della manifestazione fu la squadra del Senegal.

Il Campionato europeo di automobilismo 1932 è stata la II edizione del Campionato europeo di automobilismo, ad aggiudicarselo fu Tazio Nuvolari che vinse due delle tre gare in calendario.Le prove in calendario inizialmente previste furono 5, ma due di esse (Belgio e Spagna) non furono disputate, così rimasero 3 le corse valide per il Campionato: il Gran Premio d'Italia, il Gran Premio di Francia e il Gran Premio di Germania. La modifica più importante del regolamento fu quella del termine di durata delle singole gare, in cui venne abolito il minimo delle 10 ore a favore del minimo di 5 ore di gara, consentendo in tal modo la partecipazione anche ai singoli piloti.
(EN) La stagione 1932 su teamdan.com, su teamdan.com. URL consultato il 28 settembre 2011 (archiviato dall'url originale il 16 luglio 2011).
Il Campionato Interregionale 1982-1983 fu la 35ª edizione del campionato di categoria e il V livello del calcio italiano.
La Puteolana 1909 assorbe l'Internapoli, acquisendone i titolo sportivo ed iscirvendosi al campionato.
L'Entella si fonde con l'A.C.S.A. Bacezza e assume la denominazione di Associazione Calcio Entella Bacezza.

Il campionato juniores di canoa polo è riservato a squadre composte esclusivamente da giocatori che non hanno ancora compiuto 18 anni il 31 dicembre dell'anno precedente. La partecipazione è aperta a entrambi i sessi, ma la stragrande maggioranza degli atleti sono maschi. Attualmente si svolge in un solo fine settimana, in cui le squadre sono inizialmente divise in due gironi, le cui classifiche determinano i partecipanti a semifinali e finali. Il primo torneo è stato organizzato dalla FICK nel 2010 a San Miniato e le tre edizioni successive si sono tenute rispettivamente a Bacoli, ad Anzola dell'Emilia e a Cagliari. La squadra più titolata è il Canoa Club Napoli, con tre titoli vinti.

Il campionato mondiale di calcio 1930 è stata l'edizione inaugurale del campionato mondiale di calcio per squadre nazionali maggiori maschili.
Ebbe luogo in Uruguay dal 13 al 30 luglio 1930 in celebrazione della costituzione promulgata un secolo esatto prima.
È l'unico Mondiale che si gioca in una sola città: tutte le partite si disputarono a Montevideo, capitale del Paese. La maggior parte di esse si tennero allo Stadio del Centenario, costruito appositamente per l'evento. Tredici squadre nazionali — sette dal Sudamerica, due dal Nordamerica e quattro dall'Europa — presero parte al campionato. Le squadre furono suddivise in quattro gruppi, in ognuno dei quali la vincitrice si sarebbe qualificata direttamente alle semifinali. La finale, davanti ad un pubblico di 93000 spettatori fu vinta dall'Uruguay che batté 4-2 l'Argentina, che quindi nell'occasione detenne sia il titolo mondiale che quello olimpico, quest'ultimo conquistato nel 1928 ad Amsterdam. A titolo statistico, nessun incontro del torneo terminò in parità.
La manifestazione ebbe un grande successo finanziario e sportivo, ma lasciò lo strascico della rappresaglia.
Dalla fondazione della FIFA, nel 1904, nacque l'idea di realizzare un torneo mondiale per nazioni. Tuttavia, l'organismo appena fondato non poteva contare sulle risorse e sulle strutture necessarie per un simile evento: nel 1905 la Svizzera ha la possibilità di organizzare il Mondiale, ma s'iscrive una sola formazione. La FIFA chiese appoggio al CIO, che nel 1906 incluse il calcio tra le discipline presenti nei suoi eventi sportivi: l'organismo considera il torneo calcistico olimpico come un Mondiale.Nel 1928 il Congresso della FIFA, riunitosi ad Amsterdam sotto la presidenza di Jules Rimet, decide l'istituzione di un nuovo torneo che avrebbe coinvolto le nazionali di tutto il mondo. Per la sua organizzazione si candidano diversi paesi europei (Italia, Ungheria, Paesi Bassi, Spagna e Svezia), insieme ad Argentina e Uruguay. Il presidente della FIFA Jules Rimet sosteneva il paese sudamericano, che avrebbe festeggiato il centenario del Giuramento della Costituzione il 18 luglio 1930.L'Uruguay, che aveva vinto l'oro olimpico nei tornei del 1924 e del 1928, prevedeva come pezzo forte nella propria candidatura la costruzione di un nuovo stadio, il più grande del mondo, e inoltre le autorità uruguaiane promisero di rimborsare le spese a tutti i paesi partecipanti. Vedendo l'Uruguay favorito, i Paesi europei ritirarono le loro candidature. Al congresso della FIFA tenutosi a Barcellona nel 1929 la scelta, unanime, cadde proprio sull'Uruguay: molte formazioni europee minacciano di non partecipare alla rassegna, tra cui l'Italia, che rinuncia al torneo.
Tutte le partite si giocarono a Montevideo, in tre stadi: Centenario, Pocitos e Gran Parque Central.In realtà l'intenzione degli organizzatori era quella di fare disputare tutte le partite allo stadio del Centenario, costruito appositamente per l'evento e per la celebrazione del centenario dell'indipendenza uruguaiana. Progettato da Juan Scasso, fu lo stadio principale del torneo, ribattezzato da Jules Rimet il Tempio del calcio. Con una capacità di 90.000 spettatori, era il più grande stadio di calcio situato fuori della Gran Bretagna. Vi si disputarono 10 dei 18 incontri, incluse entrambe le semifinali e la finale.
Un non impeccabile piano costruttivo e i ritardi causati dalle insistenti piogge cadute a Montevideo fecero sì che lo stadio, a cinque giorni dall'inizio del Mondiale, non fosse ancora pronto. Gli organizzatori si trovarono spiazzati e furono obbligati a scegliere altri stadi per le prime partite: il Pocitos e il Gran Parque Central, usati rispettivamente dal Peñarol e dal Nacional. Il Centenario fu inaugurato al sesto giorno, il 18 luglio, per l'esordio dell'Uruguay e da quel momento fu utilizzato per tutte le restanti partite.
La prima Coppa del Mondo fu l'unica senza qualificazioni. Ogni paese affiliato fu invitato e la conferma della partecipazione scadeva il 28 febbraio 1930. L'iniziativa suscitò molto interesse nelle Americhe: vi parteciparono Argentina, Brasile, Bolivia, Cile, Messico, Paraguay, Perù e Stati Uniti per un totale di nove squadre (compreso l'Uruguay).
Già pochi giorni dopo il Congresso di Barcellona del 1929 sorsero i primi problemi: per motivi legati alla distanza e al costo del viaggio oltreoceano molte squadre europee declinarono l'invito, non volendosi sobbarcare la traversata atlantica. L'Austria, la Svizzera e la Cecoslovacchia, le quali si fregiavano di rappresentative molto competitive, negarono la loro adesione accampando il rifiuto da parte delle società a pagare gli stipendi ai giocatori selezionati.
L'Italia, fresca vincitrice della Coppa Internazionale, non partecipò e nacquero così forti polemiche con i dirigenti uruguaiani che terminarono solamente dopo la Seconda guerra mondiale. La federazione italiana non chiarì le ragioni della propria defezione e la stampa sudamericana scrisse in seguito che i motivi erano da ricercarsi nelle possibili ripercussioni e reazioni a quello che, a loro modo di vedere, era un tentativo di saccheggio architettato dalle società italiane ai danni del calcio sudamericano, avvalendosi della doppia nazionalità dei giocatori di origine italiana per sottrarre talenti naturalizzandoli come italiani e utilizzandoli poi anche in nazionale.Scozia e Inghilterra rifiutarono addirittura per questione di principio: dato che il calcio era nato dalle loro parti, non vedevano di buon occhio una manifestazione del genere, tanto che, ritenendosi già Campioni del Mondo "a prescindere", rifiutarono gli inviti anche ai mondiali del 1934 e del 1938. Così, prima del termine stabilito per febbraio 1930 nessuna squadra europea aveva accettato l'invito.
Nel tentativo di ottenere qualche partecipazione da parte delle squadre europee, la Federazione calcistica dell'Uruguay spedì una lettera di invito alla Football Association inglese, sebbene le Home Nations non fossero membri della FIFA all'epoca. Questa fu respinta dal comitato della FA il 18 novembre 1929. Le argomentazioni delle assenze includevano anche la crisi economica avvenuta l'ultimo anno. Due mesi prima dell'inizio del torneo ancora nessuna squadra europea aveva ufficialmente confermato la propria presenza.
Grazie all'intervento conclusivo di Jules Rimet quattro squadre europee fecero il viaggio via nave: Belgio, Francia, Romania e Jugoslavia. I rumeni, allenati dal capitano Rudolf Wetzer e da Octav Luchide, sotto la direzione del selezionatore Constantin Rădulescu, presero parte alla competizione in seguito all'interessamento di Magda Lupescu, amante e futura moglie del nuovo Re Carlo II. Fu proprio Carlo II ad occuparsi della selezione della squadra e a negoziare con i datori di lavoro per assicurare ai giocatori che avrebbero mantenuto il loro impiego una volta di ritorno dal Mondiale. I francesi accolsero l'invito finale di Jules Rimet — il quale si impegnò personalmente riguardo ai permessi da concedere per i calciatori che dovevano assentarsi per 60 giorni — ma né l'attaccante Manuel Anatol (uno dei calciatori più rappresentativi) né l'allenatore Gaston Barreau partirono per la spedizione. I belgi parteciparono solo dopo le pressioni del vicepresidente della FIFA Rudolf Seedrayers.Il Conte Verde, piroscafo italiano, salpò da Genova per le Americhe e trasportò le comitive rumena, francese e belga insieme ad altri normali passeggeri. I rumeni salirono proprio a Genova, i francesi da Villefranche-sur-Mer il 21 giugno 1930 e i belgi si imbarcarono a Barcellona. Il Conte Verde trasportò anche Rimet, la Coppa del Mondo (custodita nella cassaforte di bordo) e tre arbitri europei: i belgi Jean Langenus e Henri Christophe, insieme al francese John Balway. I brasiliani salirono quando la nave arrivò a Rio de Janeiro il 29 giugno, per poi arrivare in Uruguay il 4 luglio. Gli jugoslavi viaggiarono nella nave a vapore Florida da Marsiglia.Sempre sul Conte Verde, i calciatori si allenavano sui ponti di bordo spedendo i palloni in mare e recando fastidio ai passeggeri.
Le tredici squadre furono divise in quattro gruppi, uno di quattro squadre e gli altri con solamente tre. Ogni gruppo si svolgeva come girone all'italiana, con l'assegnazione di due punti per la vittoria e uno per il pareggio. Se due squadre avessero terminato il girone al primo posto con gli stessi punti si sarebbe disputato uno spareggio, ma ciò non fu necessario. Le quattro vincitrici passavano alle semifinali. Per gli incontri ad eliminazione diretta erano previsti i tempi supplementari, ma anche in questo caso non ce ne fu bisogno.
Uruguay, Argentina, Brasile e Stati Uniti vennero considerate teste di serie. Il sorteggio si tenne a Montevideo solamente quando tutte le nazionali arrivarono.
Le prime due partite - iniziate in contemporanea il 13 luglio alle ore 15:00 - della storia dei mondiali furono Francia-Messico (4-1) e Stati Uniti-Belgio (3-0). Lucien Laurent, per la Francia, fu l'autore della prima rete in assoluto nella storia dei mondiali di calcio.
Il Gruppo 1 era l'unico composto da quattro squadre: Argentina, Cile, Francia e Messico. Due giorni dopo la vittoria iniziale contro il Messico, i francesi si trovarono di fronte la favorita del girone: l'Argentina. Gli infortuni bloccarono i francesi: il portiere Thépot fu costretto ad abbandonare il campo dopo 20 minuti e Laurent, dopo un intervento di Luis Monti, zoppicò per tutto il resto della partita. Tuttavia, gli europei capitolarono solamente all'81º minuto, quando lo stesso Monti segnò su calcio di punizione dai 25 metri. La partita fu caratterizzata da un episodio controverso: l'arbitro Almeida Rêgo erroneamente fischiò la fine con sei minuti di anticipo, proprio mentre l'attaccante francese Langliller aveva una chiara occasione da rete. Solamente l'invasione di campo e le proteste del pubblico e dei dirigenti francesi convinsero il direttore di gara a far giocare i sei minuti rimanenti.Sebbene la Francia avesse giocato per la seconda volta in 48 ore, il Cile non era ancora sceso in campo. I sudamericani affrontarono il Messico il giorno seguente, vincendo agevolmente per 3-0.Nella seconda partita dell'Argentina, contro il Messico, fu fischiato il primo calcio di rigore del torneo. In quell'incontro, diretto dal boliviano Ulises Saucedo (che nel torneo aveva il ruolo tanto di arbitro, quanto di commissario tecnico della Bolivia) vennero concessi ben cinque calci di rigore, tre dei quali controversi, e solo uno di essi fu trasformato. Guillermo Stábile realizzò una tripletta al suo debutto e l'Argentina vinse 6-3 nonostante l'assenza del capitano Manuel Ferreira, ritornato a Buenos Aires per sostenere un esame di giurisprudenza. Si fece notare anche Zumelzú con una doppietta.
La qualificazione fu decisa nell'ultima partita del girone, giocata tra argentini e cileni il 22 luglio. Stábile riconfermò le sue doti da goleador, siglando in apertura due reti. Al 15' minuto il Cile accorciò le distanze con Subiabre che eluse l'intervento di Monti e sfruttò un errore del portiere Bossio. La partita, molto fisica, fu segnata da una rissa scatenata da un fallo di Monti su Arturo Torres. Sul campo e sugli spalti si accese una bagarre generale — con pugni, sputi e calci fra i giocatori e disordini sulle tribune — sedata con molta fatica dalla polizia a cavallo. Nel finale di gara Evaristo batté per la terza volta Cortés, considerato il miglior portiere del torneo. L'Argentina vinse 3-1 e ottenne un posto alle semifinali.
Il secondo gruppo era formato da Brasile, Bolivia e Jugoslavia. La testa di serie Brasile convocò una squadra formata interamente da calciatori del Campionato Carioca, ad eccezione di Araken del Santos militante nel Campionato Paulista. La Seleção, la cui vittoria nel girone era considerata scontata, perse inaspettatamente la partita inaugurale per 2-1 contro la Jugoslavia, che risultò in seguito vincitrice del girone.La selezione slava contava diversi calciatori emigrati e richiamò dalla Francia Beck, Stefanović e Sekulić. L'ala destra Tirnanić, che ricoprì poi per lungo tempo il ruolo di selezionatore della nazionale, e Marjanović erano tra i più dotati e il portiere Jakšić si segnalò fra i migliori del torneo.
Successivamente la Bolivia, che non aveva ancora mai vinto una gara internazionale, scese in campo sempre contro gli europei. I sudamericani indossarono per l'occasione delle magliette particolari — ognuna delle quali decorata con una lettera — che, con la squadra allineata, mostravano "Viva Uruguay" in segno di tributo verso i padroni di casa. Il gesto non fu di buon auspicio, ed entrambe le partite dei boliviani si conclusero con due pesanti sconfitte. Contro la Jugoslavia riuscirono a mantenere la partita in parità per un'ora, ma al fischio finale il tabellino segnava 4-0. Diversi gol dei boliviani furono annullati. La partita venne giocata alla temperatura di -10°.Contro il Brasile, nell'ultima gara, ininfluente dato che entrambe le squadre erano eliminate, il punteggio era 1-0 per il Brasile all'intervallo. Durante i primi 45 minuti ci fu confusione tra i giocatori in campo, che portavano magliette dello stesso colore. Ulises Saucedo fece rientrare dagli spogliatoi i suoi con un'altra divisa; nel secondo tempo i brasiliani segnarono altre tre reti, due delle quali ad opera dell'atleta polisportivo Preguinho.
I padroni di casa dell'Uruguay, considerati gli assoluti favoriti per la conquista del titolo davanti ad Argentina e Brasile, formavano con Perù e Romania il Gruppo 3. Nella partita iniziale Romania-Perù ci fu la prima espulsione, quella del peruviano Plácido Galindo al 70º minuto. I rumeni, in dieci dal primo tempo per la rottura di una gamba del difensore Steiner, sfruttarono la ritrovata parità numerica, segnando due gol negli ultimi minuti, e vinsero per 3-1. Questa partita è anche ricordata per essere stata quella con il minor pubblico di tutta la storia dei mondiali. Gli spettatori — ufficialmente 2.549 unità — furono, in realtà, circa 300.Prima del debutto, gli uruguaiani si sottoposero a quattro settimane di rigido allenamento e furono costretti a condurre una vita spartana. Il portiere Mazali (già due volte campione olimpico), sorpreso dal selezionatore Suppici al rientro notturno da una visita alla moglie, fu escluso dalla rosa per non aver rispettato il coprifuoco. Il suo posto fu preso da Ballesteros.A causa dei ritardi durante la preparazione dello Stadio del Centenario, il debutto dell'Uruguay fu posticipato a cinque giorni dopo l'inizio dei mondiali. L'inaugurazione dell'impianto, esattamente 100 anni dopo la nascita della Costituzione uruguaiana, fu preceduta da una cerimonia celebrativa per il centenario della Repubblica. I padroni di casa vinsero di misura contro il Perù. L'1-0 venne giudicata una prestazione scadente dalla stampa di casa, mentre in Perù i giornalisti lodarono i loro calciatori.L'Uruguay sconfisse poi facilmente la Romania, con il risultato di 4-0 completamente maturato nel primo tempo, ed approdò alle semifinali.
Gli Stati Uniti, che annoveravano tra le loro file diversi calciatori britannici emigrati, dominarono il quarto gruppo con due chiare vittorie su Belgio e Paraguay. I calciatori americani, molti dei quali esordienti, erano soprannominati lanciatori del peso per la loro stazza fisica imponente. Nella prima partita sconfissero, con l'inatteso risultato di 3-0, i belgi. Il quotidiano uruguaiano Imparcial scrisse: "la larga vittoria degli americani ha veramente sorpreso gli esperti". I belgi - che dovettero rinunciare a Raymond Braine, uno dei migliori, per le diatribe sorte con le società professionistiche in patria - invece, si lamentarono delle condizioni del campo di gioco e delle decisioni arbitrali, reclamando un fuorigioco sul secondo gol.Il secondo incontro del girone Stati Uniti-Paraguay (3-0), giocato in condizioni di vento proibitive, registrò la prima tripletta del torneo, realizzata da Bert Patenaude.Con gli Stati Uniti già qualificati, la partita finale era inutile. I paraguaiani vinsero per 1-0 contro i belgi.
Le quattro vincitrici dei gironi (Argentina, Jugoslavia, Uruguay e Stati Uniti) passarono alle semifinali, le quali terminarono con lo stesso punteggio.
La prima fu giocata il 26 luglio fra Argentina e Stati Uniti allo Stadio del Centenario, il cui campo era allagato dalla pioggia. Fu una partita violenta. Gli americani persero il centrocampista Raphael Tracy, che si ruppe una gamba dopo 10 minuti di gioco. Il primo tempo si chiuse con l'Argentina avanti 1-0 grazie a un gol di Monti realizzato al 20º. Nella seconda frazione di gioco gli americani furono sconfitti dai veloci attaccanti dell'albiceleste (biancoceleste, i colori nazionali argentini, in spagnolo). Il match si concluse con il risultato di 6-1.
L'altra semifinale tra Uruguay e Jugoslavia si svolse il giorno seguente. Gli slavi passarono in vantaggio dopo pochi minuti con la marcatura di Vujadinović. In 15 minuti l'Uruguay ribaltò il risultato, portandolo sul 2-1. Verso la metà del primo tempo la Jugoslavia si vide annullare un gol per un dubbio fuorigioco. Con altre quattro reti, i padroni di casa fissarono il punteggio sul 6-1. Il protagonista fu Pedro Cea che si distinse per una tripletta.Queste due semifinali, insieme a Germania-Austria 6-1, rimasero quelle col maggior numero di goal di scarto in questa competizione fino ai Mondiali del 2014, dove la Germania sconfisse per 7-1 il Brasile.
La tradizionale finale per il 3º e 4º posto fu istituita solamente al campionato mondiale del 1934. Così la Coppa del Mondo del 1930 è l'unica senza questo incontro, sempre disputato tra le semifinali e la finale. Alla fine del campionato, sia il capitano degli Stati Uniti (Tom Florie) che quello della Jugoslavia (Milutin Ivković) ricevettero medaglie di bronzo. Apparentemente, è possibile quindi che entrambe le nazionali si fossero classificate terze.
Tale fatto, tuttavia, fu successivamente messo in discussione. Alcune fonti, in modo particolare il bollettino FIFA del 1984, fecero intendere l'esistenza di un incontro valevole come finale per il 3º e 4º posto, vinto per 3-1 dalla Jugoslavia. Secondo altri pareri, invece, l'incontro era in programma, ma non venne disputato. Stando a quanto scritto dal giornalista uruguaiano Hyder Jawad nel suo libro Four Weeks In Montevideo: The Story of World Cup 1930, pubblicato nel 2009, la Jugoslavia si rifiutò di giocare perché non digerì l'arbitraggio della semifinale — considerato non imparziale — contro i padroni di casa. Nel 1986, comunque, una commissione tecnica della FIFA elencò i ranking di tutte le squadre che avevano partecipato alle precedenti edizioni del mondiale: in essa gli Stati Uniti sono indicati retroattivamente al terzo posto e la Jugoslavia al quarto, in virtù della migliore differenza reti degli americani nelle gare disputate. Questa graduatoria è stata poi confermata dalla stessa FIFA nell'albo d'oro della competizione presente sul suo sito ufficiale.La decisione della Federazione è stata contestata negli ambienti serbi, "eredi" della tradizione calcistica jugoslava. Nel 2010 il figlio di Kosta Hadži, capo delegazione ai mondiali del 1930 e vicepresidente della Federazione calcistica della Jugoslavia all'epoca, dichiarò infatti che la sola Jugoslavia fu premiata con una medaglia di bronzo, conservata ancora oggi dalla famiglia Hadži. Sempre secondo Hadži, la Jugoslavia venne considerata la vera terza classificata perché perse la semifinale contro i futuri campioni dell'Uruguay. Tale versione dei fatti, però, non è riconosciuta dalla FIFA.
Le vittorie di Uruguay ed Argentina nelle semifinali portarono le due formazioni in finale. Solo due anni prima le stesse squadre, in occasione della ripetizione della finale delle Olimpiadi del 1928, furono protagoniste di quella che all'epoca fu definita "la più bella partita di calcio di tutti i tempi", vinta dalla Celeste per 2-1. La finale del mondiale si giocò il 30 luglio allo Stadio del Centenario, sotto una nevicata (evento rarissimo a Montevideo).Il porto di La Plata era in fermento, fugando così ogni dubbio su quanto il pubblico fosse coinvolto dal torneo. Le dieci navi destinate a trasportare i tifosi argentini da Buenos Aires a Montevideo e tutte le altre imbarcazioni messe a disposizione per la trasferta si rivelarono insufficienti. Si stima che tra i 10.000 e i 15.000 argentini si misero in viaggio, ma il porto di Montevideo era talmente occupato dagli arrivi che molti sbarcarono solamente dopo il calcio d'inizio, dovendo ancora raggiungere lo stadio. Allo stadio i tifosi furono perquisiti per accertare l'eventuale presenza di armi. Fu trovato di tutto, da petardi, a coltelli e revolver. I cancelli vennero aperti alle 8, sei ore prima dell'inizio, e a mezzogiorno gli spalti erano pieni. Diverse fonti ritengono che il numero di spettatori sia di 93.000 presenti, ma il numero esatto non può essere stabilito con certezza: occupano più della capienza, sono in più di 80.000, probabilmente 90.000 circa.
I giorni antecedenti la partita furono molto tesi. Diversi calciatori uruguaiani ricevettero minacce di morte da parte di alcuni tifosi argentini. Nelle ore precedenti alla finale diversi squilibrati si recarono con alcuni camion nei pressi del ritiro degli argentini, disturbandoli con canti e minacce. Monti fu intimidito, ma scese in campo ugualmente. La stessa sorte capitò al direttore di gara, il belga John Langenus, il quale impose alla FIFA poche ore prima dell'incontro la stipulazione di un'assicurazione sulla vita a favore della propria famiglia. Pretese inoltre che gli venissero messi a disposizione l'assistenza di un centinaio di poliziotti e una nave al porto pronta a partire entro un'ora dal fischio finale nel caso in cui avesse avuto bisogno di scappare. Langenus, allorché si presentò all'ingresso dello stadio, fu fermato: ben 13 sconosciuti, prima di lui, si erano scherzosamente spacciati per l'arbitro della partita.L'Uruguay fece un cambio di formazione rispetto alla semifinale, perché Anselmo fu costretto a saltare la partita per un attacco di panico. Secondo altre fonti Anselmo - tra i migliori dell'Uruguay, chiese di non scendere in campo senza precisare il motivo, che sarebbe stato in realtà la paura delle aggressive marcature di Monti. Il compito di sostituire Anselmo fu affidato a Castro, centravanti privo della mano destra persa in un incidente sul lavoro all'età di 13 anni, carente sul piano tecnico ma dotato di una carica agonistica fuori dal comune. L'Argentina non poteva disporre degli infortunati Zumelzú e Varallo, ma il secondo venne schierato ugualmente dal primo minuto.
Le cronache dell'epoca raccontano di una gara che non deluse affatto le attese, disputata a viso aperto da entrambe le contendenti, scese in campo adottando la stessa disposizione tattica: cinque attaccanti ciascuno.Pablo Dorado per l'Uruguay segnò il primo gol con un rasoterra incrociato dalla destra. La risposta dell'Argentina non si fece attendere e otto minuti dopo erano di nuovo in parità: Carlos Peucelle ricevette la palla da Ferreira, superò il suo marcatore e pareggiò con un tiro potente sul quale non poté nulla il portiere uruguaiano Ballesteros. Poi Stábile, capocannoniere del Mondiale, siglò la sua ottava ed ultima rete, portando in vantaggio gli ospiti con il punteggio provvisorio di 2-1. Il capitano uruguaiano Nasazzi protestò, inutilmente, sostenendo che Stábile fosse in fuorigioco. Nel secondo tempo l'Uruguay prese coraggio e migliorò il proprio gioco. Monti fallì l'occasione del 3-1 per l'Argentina e nell'azione di contropiede, organizzata da numerosi calciatori, l'Uruguay ristabilì nuovamente la situazione di parità con un gol di Pedro Cea. Dieci minuti dopo un gol di Santos Iriarte portò in vantaggio l'Uruguay e in chiusura fu la volta di Castro, che siglò la rete del definitivo 4-2. Langenus fischiò la fine al 90º minuto e l'Uruguay aggiunse il titolo di campione del mondo al titolo di campione olimpico.
Jules Rimet presentò la Coppa del Mondo — che successivamente prese il suo nome — al presidente della Federazione calcistica dell'Uruguay Raúl Jude. Il giorno seguente fu proclamata festa nazionale in Uruguay. A Buenos Aires il consolato uruguaiano fu preso a sassate.Secondo l'analisi della critica e degli stessi giocatori argentini, l'albiceleste - che sul piano tecnico era superiore - perse la finale a causa dell'assenza di organizzazione del gioco difensivo. Tutti pensavano esclusivamente ad attaccare. L'Uruguay, invece, scelse di operare principalmente di rimessa, sfruttando gli spazi lasciati dagli avversari, e questa fu la chiave tattica del successo.Una volta terminato il Mondiale Francia, Jugoslavia e Stati Uniti disputarono delle amichevoli in Sud America. Il Brasile giocò con la Francia il 1º agosto, con la Jugoslavia il 10 e con gli Stati Uniti il 17. L'Argentina, invece, ospitò la Jugoslavia il 3 agosto.
 Ricardo VallarinoGli arbitri diressero le gare in giacca e cravatta, con i calzoni alla zuava.A Ulises Saucedo venne affidata la conduzione di una gara e svolse per tre volte il ruolo di guardalinee (due partite del primo turno nel Gruppo 1 e la finale), nonostante fosse a Montevideo principalmente nelle vesti di allenatore della Bolivia. Non fu l'unico ad avere questo doppio ruolo: anche Constantin Rădulescu, allenatore della Romania, fece in due occasioni l'assistente arbitrale nel Gruppo 1.
L'ultimo superstite della squadra uruguaiana campione del mondo è stato Emilio Recoba, deceduto il 12 novembre 1992 all'età di 88 anni. Altri giocatori che presero parte alla competizione vissero fino al 30 agosto 2010, giorno in cui morì, all'età di 100 anni, Francisco Varallo, ultimo superstite tra tutti i calciatori.
(EN) David Goldblatt, The Ball is Round: A Global History of Football, Londra, Penguin, 2007.
(EN) Chris Hunt, World Cup Stories: The History of the FIFA World Cup, Interact, 2006.
(EN) Cris Freddi, Complete Book of the World Cup 2006, Londra, HarperCollins, 2006.
(EN) Clemente Angelo Lisi, A history of the World Cup: 1930-2006, Lanham (Maryland), Scarecrow Press, 2007.
(EN) Hyder Jawad, Four Weeks In Montevideo: The Story of World Cup 1930, Seventeen Media & Publishing, 2009.
Federico Ferri, Federico Buffa, Storie Mondiali: Il grande Uruguay (1930), Sky Sport, 2014.
 Wikimedia Commons contiene immagini o altri file su Campionato mondiale di calcio 1930

Il campionato mondiale di Formula 1 2007 organizzato dalla FIA è stata, nella storia della categoria, la 58ª stagione ad assegnare il Campionato Piloti, vinto da Kimi Räikkönen, e la 50ª ad assegnare il Campionato Costruttori, vinto dalla Scuderia Ferrari.
È iniziata il 18 marzo per terminare il 21 ottobre, dopo 17 gare, una in meno rispetto alla stagione precedente. Il 2007 ha segnato la fine del vecchio Patto della Concordia e l'inizio della fornitura unica della Bridgestone fino al 2010, a seguito degli eventi occorsi nel 2005, su tutti quello di Indianapolis. È stata soprattutto segnata dalla controversa vicenda riguardante la Ferrari e la McLaren, cui hanno fatto seguito le numerose polemiche nate da alcune situazioni ambigue durante i Gran Premi.
A livello agonistico il campionato ha visto il ritiro, dopo 16 anni, di Michael Schumacher, sostituito alla Ferrari da Kimi Räikkönen, mentre il campione del mondo in carica, Fernando Alonso, è stato ingaggiato dalla McLaren. L'uscita di scena di Jacques Villeneuve e Juan Pablo Montoya è stata bilanciata dai ritorni di Alexander Wurz e Anthony Davidson, mentre hanno esordito nella massima categoria automobilistica il britannico Lewis Hamilton, trionfatore della seconda edizione del campionato GP2, il finlandese Heikki Kovalainen e il tedesco Adrian Sutil. La presenza italiana è stata confermata da Giancarlo Fisichella, Jarno Trulli e Vitantonio Liuzzi.
Il calendario del campionato si ridusse di una gara, passando dalle 18 prove del 2006 alle 17 del 2007. Per la prima volta dal 1975, tutte le gare si disputarono in nazioni diverse. Il 29 agosto 2006 la FIA aveva pubblicato un calendario provvisorio dove il Gran Premio di San Marino e il Gran Premio d'Europa erano stati esclusi, mentre il Gran Premio del Belgio era stato riammesso.Il 14 marzo 2006 venne annunciato ufficialmente lo spostamento del Gran Premio del Giappone dal Circuito di Suzuka al ricostruito Circuito del Fuji, rispettivamente di proprietà della Honda e della Toyota; un circuito dove la Formula 1 non gareggiava dalla stagione 1977.Il governo italiano, visto l'obbligo di ristrutturazione dell'Autodromo Enzo e Dino Ferrari, aveva inizialmente siglato un contratto per la disputa del Gran Premio di San Marino, tanto che il 7 settembre 2006 la gara era stata provvisoriamente inclusa per il 29 aprile come diciottesima prova mondiale. Tuttavia i termini del contratto dipendevano in larga misura dall'abilità dei tecnici nel completare entro marzo 2007 le modifiche richieste, ma i lavori non terminarono abbastanza velocemente. Così, con la pubblicazione del calendario ufficiale, avvenuta il 18 ottobre 2006, la FIA annunciò ufficialmente che il Gran Premio di San Marino per il 2007 non si sarebbe disputato.
Le nuove monoposto sono state presentate dalla scuderie secondo l'ordine seguente:
I test pre-stagionali iniziarono nel novembre 2006 sul Circuito di Catalogna, con dieci squadre su undici che parteciparono alle prove. Le assenze più rimarchevoli vennero da Fernando Alonso e Kimi Räikkönen, che erano ancora sotto contratto rispettivamente con Renault e McLaren. Anche Jenson Button non vi partecipò per i postumi di una frattura al collo dopo un incidente sul kart in preparazione ai test di novembre. Lewis Hamilton fece la sua prima apparizione su una McLaren.
Il cambio del regolamento e il passaggio al fornitore unico di gomme furono, per alcuni osservatori, le ragioni per cui la Ferrari si presentò più in fretta ai primi test ottenendo tempi lusinghieri, anche se la casa nipponica sostenne che lo pneumatico del 2007 si presentava con una costruzione completamente nuova minimizzando qualsiasi beneficio per le scuderie che nel 2006 erano gommate Bridgestone (Ferrari, Toyota, Williams, Midland/Spyker e Super Aguri).Nei primi tre giorni di test i tempi più veloci furono di Massa e Badoer, ma l'interesse era sul fatto che il due volte campione del mondo Mika Häkkinen prendesse parte ai test con una McLaren, anche se fece registrare parziali elevati. I tempi sul giro vennero poi migliorati da Ralf Schumacher e Jarno Trulli nel quarto giorno.Le sessioni di test ripresero il 6 dicembre sul Circuito di Jerez de la Frontera, alle quali presero parte quasi tutte le scuderie. Inizialmente, le due Ferrari di Massa e Badoer ottennero i parziali più veloci, con la McLaren di Lewis Hamilton a segnare il terzo tempo. L'inglese migliorò la sua posizione il giorno seguente, facendo segnare il tempo più veloce con un secondo di margine sulla Renault di Giancarlo Fisichella.Le due scuderie giapponesi Honda e Toyota fecero segnare i tempi migliori nei due giorni successivi. Heikki Kovalainen e Pedro de la Rosa furono i più veloci nel quarto e quinto giorno dei test. Soltanto nell'ultimo giorno Fernando Alonso fece il suo debutto ufficiale con la McLaren, dopo un accordo raggiunto con il manager Flavio Briatore; con questo però, lo spagnolo non rescisse il suo contratto con la Renault (che lo vincolava fino 31 dicembre).Nel gennaio del 2007 si ritornò ancora sul Circuito di Catalogna per una nuova sessione di test, e nella metà di febbraio si passò sul Circuito del Bahrein.
A livello politico e organizzativo, questa stagione segnò la conclusione del Patto della Concordia – siglato originariamente nel 1997 e giunto al terzo rinnovo – fra gli attuali costruttori di Formula 1 e Bernie Ecclestone. In particolare, Mercedes-Benz, BMW, Renault e Honda – da maggio 2005 riuniti collettivamente sotto l'egida del GPMA, Grand Prix Manufacturers Association – si trovarono spesso in disaccordo con la FIA e lo stesso Ecclestone, per motivi finanziari e tecnici. Nel febbraio del 2005 avevano minacciato di boicottare la Formula 1 dalla stagione 2008 in avanti proclamando un nuovo campionato mondiale, il GPWC o Grand Prix World Championship, prima di ritornare sui loro passi e firmare un "Memorandum of Understanding" durante il Gran Premio di Spagna 2006.L'8 gennaio 2007 la FIA annunciò la creazione di un comitato per garantire gli interessi dei costruttori denominato "Formula One Manufacturers' Advisory Commission" (FOMAC), con presidente Burkhard Göschel e composto da BMW, DaimlerChrysler (Mercedes), Ferrari, Honda, Renault e Toyota. La vecchia GPMA si dissolse con l'abbandono della Renault, avvenuto nel febbraio del 2007.
Poco prima dell'inizio del campionato, il 29 gennaio 2007, scoppiarono alcune polemiche riguardanti la Toro Rosso, in quanto Frank Williams minacciava azioni legali qualora la scuderia con sede a Faenza si fosse presentata alla prima gara mondiale con un clone della Red Bull RB3, monoposto realizzata da Adrian Newey. Secondo Williams, tale decisione avrebbe violato il Patto della Concordia, il quale vietava ad una squadra la vendita di telai ad altri team concorrenti. La Spyker preannunciò immediato ricorso, esteso alla vigilia di inizio stagione anche alla Super Aguri in quanto tale vettura risultava essere molto somigliante a quella della Honda nella passata stagione. Il reclamo presentato fu, però, respinto dalla FIA. La Red Bull Racing valutò seriamente se intentare un'azione legale alla scuderia olandese ma, alla fine, la vicenda si concluse con un nulla di fatto, perché era inutile, secondo Red Bull, creare scompensi giudiziari tre giorni prima del Gran Premio inaugurale.
Il 9 settembre 2006 la MF1 Racing venne venduta ufficialmente a un consorzio arabo-olandese capeggiato dal magnate di internet e costruttore di vetture sportive Michiel Mol, con il telaio fornito dalla Spyker Cars. Il team venne ribattezzato ufficialmente Spyker. La scuderia Midland terminò comunque la stagione in accordo alle regole del Patto della Concordia, con il nome provvisorio di Spyker MF1 Team. Il 24 ottobre, la casa olandese annunciò il cambio di nome da Spyker MF1 Team a Spyker F1 dalla stagione 2007 in avanti, soggetta come tutti i team agli accordi sottoscritti nel Patto. Il 30 settembre 2006 ci fu l'annuncio ufficiale che il fornitore di motori della neonata scuderia sarebbe stata la Ferrari, e nel marzo dell'anno successivo si ebbe l'ingresso del nuovo sponsor, la compagnia aerea degli Emirati Arabi Uniti Etihad Airways.Altri cambiamenti nella fornitura dei motori toccarono il team Williams, che passò dai Cosworth ai Toyota con un contratto di tre anni, e la Scuderia Toro Rosso, che usufruì, invece, dei motori Ferrari. I nuovi propulsori causarono, comunque, alcune difficoltà di adattamento alla vettura del team di Faenza, facendo slittare la presentazione della STR2 di alcuni giorni.
Per quanto riguarda i cambiamenti interni ai team, alla Ferrari, Jean Todt diventò amministratore delegato e fu sostituito da Luca Baldisseri, mentre il direttore tecnico Ross Brawn si prese un anno di pausa dopo 10 stagioni nel team italiano. In seguito rese ufficiale il suo definitivo addio alla scuderia, nonostante avesse espresso il desiderio di lavorare ancora nella squadra per il futuro. Al contempo la casa di Maranello cambiò anche il proprio sponsor, passando da Vodafone, divenuta sponsor primario della McLaren-Mercedes, ad Alice, siglando quindi un contratto con Telecom Italia.
Riguardo agli altri sponsor, la Mild Seven non rinnovò il suo contratto con la Renault alla conclusione del 2006, a causa delle leggi europee vigenti in materia di tabacco Il 16 ottobre, la scuderia francese confermò il nuovo accordo di sponsorizzazione con la compagnia bancaria olandese ING, che divenne il suo sponsor principale. Pochi giorni dopo, anche la Williams F1 annunciò il suo nuovo sponsor primario: la AT&T.Intanto la Lucky Strike, di proprietà della British American Tobacco, e le sue 555 filiali cessarono ogni sponsorizzazione con la squadra Honda che lasciò anche altri sponsor primari. Con l'annuncio, avvenuto il 26 febbraio a Londra, che la Honda avrebbe corso la stagione con la nuova carrozzeria chiamata "Earth Livery" sulla nuova vettura era la prima volta dalla stagione 1968 che una squadra scegliesse la libertà dagli sponsor per un'intera annata. In precedenza, il 25 gennaio, la Honda aveva presentato una vettura con livrea interna provvisoria in Spagna, al circuito di Catalogna. Questa scelta era in parte dovuta all'insuccesso avuto dalla Honda nell'ingaggiare uno sponsor fisso.
Dopo cinque anni passati in Renault, Fernando Alonso, campione del mondo nel 2005 e nel 2006, passò alla McLaren, affiancato dal campione di GP2 Lewis Hamilton, mentre Pedro de la Rosa tornò nel ruolo di terzo pilota insieme a Gary Paffett, collaudatore di riserva, che nel 2007 corse nel DTM con la Mercedes della scuderia Persson.
Perso l'asturiano, la Renault promosse Giancarlo Fisichella a prima guida e al suo fianco chiamò il finlandese Heikki Kovalainen, vicecampione di GP2. Come collaudatori vennero presi i brasiliani Nelson Piquet jr., figlio di Nelson, che ben aveva figurato nella stagione 2006 della GP2, e Ricardo Zonta, che parallelamente prese parte al campionato brasiliano delle Stock Cars.
Lo spostamento di Alonso alla McLaren fu reso possibile anche dal passaggio di Kimi Räikkönen alla Ferrari, dopo il ritiro del sette volte campione del mondo Michael Schumacher. La scuderia italiana confermò anche Felipe Massa come pilota titolare, mentre nel ruolo di collaudatori vennero confermati Luca Badoer e Marc Gené. Anche la Honda mantenne Jenson Button e Rubens Barrichello come prime guide e ingaggiò l'austriaco Christian Klien e i britannici James Rossiter (per le prime tre gare) e Mike Conway nel ruolo di collaudatori, con quest'ultimo che gareggiò contemporaneamente nella GP2 per la Super Nova Racing.
Anche la BMW Sauber confermò il tedesco Nick Heidfeld e il polacco Robert Kubica come prime guide. Nel ruolo di collaudatori rimasero i tedeschi Sebastian Vettel e Timo Glock, con quest'ultimo che continuò a gareggiare nella GP2 con il team iSport International, e il cinese Ho-Pin Tung.
La Toyota optò anch'essa per il mantenimento di Ralf Schumacher e Jarno Trulli come prime guide, ma decise di assumere come collaudatori il francese Franck Montagny, proveniente dalla Super Aguri, e due piloti giapponesi, Kohei Hirate e Kamui Kobayashi.
Alcuni movimenti nel mercato piloti si ebbero in Williams, che rimpiazzò l'australiano Mark Webber con l'austriaco Alexander Wurz, già collaudatore e riserva nel 2007. Wurz non gareggiava in Formula 1 dalla stagione 2000, salvo un gran premio corso nel 2005 in sostituzione di Montoya. Per il resto la scuderia confermò Nico Rosberg e il terzo pilota indiano Narain Karthikeyan, ingaggiando come secondo collaudatore il giapponese Kazuki Nakajima.
Mark Webber, sostituito nella scuderia inglese, passò alla Red Bull, incontrando come prima guida David Coulthard, nella scuderia dal 2005, e sostituendo Christian Klien. Il collaudatore olandese Robert Doornbos, dapprima confermato per i test di febbraio 2007 sul Circuito di Manama nel Bahrein, annunciò il passaggio alla serie americana Champ Car nel Minardi Team USA. Venne ingaggiato come collaudatore il tedesco Michael Ammermüller, che svolse anche il ruolo di pilota titolare in GP2 per il team ART Grand Prix.
La Super Aguri confermò Takuma Satō e ingaggiò Anthony Davidson rimpiazzando di Sakon Yamamoto che, retrocesso al ruolo di collaudatore, prese parte al campionato GP2 per il team Ocean Racing Technology. Altri acquisti si registrarono nella scuderia olandese Spyker, motorizzata Ferrari, che oltre a confermare il connazionale Christijan Albers, assunse il tedesco Adrian Sutil come secondo pilota al posto del portoghese Tiago Monteiro, passato al campionato World Touring Car Championship (WTCC). Come collaudatori vennero ingaggiati il malese Fairuz Fauzy, che partecipava anche alla World Series by Renault per il team Cram Competition, lo spagnolo Adrián Vallés, il tedesco Markus Winkelhock e l'olandese Giedo van der Garde che in un primo momento era stato messo sotto contratto come collaudatore dalla Super Aguri, ma l'accordo venne annullato a causa di un contenzioso sulla firma del contratto da parte della squadra nipponica. Infine la scuderia satellite della Red Bull, la Toro Rosso, confermò poco prima dell'inizio della stagione l'italiano Vitantonio Liuzzi e lo statunitense Scott Speed come prime guide, mentre lo svizzero Neel Jani svolse il ruolo di collaudatore.
Le seguenti scuderie e piloti hanno preso parte al campionato; i numeri ufficiali dei piloti sono stati assegnati dalla lista di iscrizione FIA del 4 dicembre 2006. Tutti i dettagli sulle squadre sono ripresi dal sito ufficiale della Formula 1 ad eccezione di quelli segnati in nota. Tutti i motori di Formula 1 erano conformi alle specifiche introdotte nel 2006: V8 di 2.4 litri.
In corsivo sono indicati i collaudatori che hanno partecipato alla prima sessione di prove del venerdì nei Gran Premi.
Per ciò che concerne i circuiti i cambiamenti più notevoli avvennero in quello di Fuji, rinnovato nelle tribune e nella zona della pitlane. La pista venne dotata del rettilineo più lungo del mondiale, con 1.5 km di percorrenza, e di dodici curve, piuttosto impegnative rispetto alla versione conosciuta nella metà degli anni '70. Nel corso del weekend di Monza la Fia annunciò che dal 2009 le piste di Suzuka e del Fuji avrebbero ospitato alternativamente il Gran Premio del Giappone.Nel Circuito di Catalogna, sede del Gran Premio di Spagna, fu inserita una nuova chicane nel rettilineo antistante l'Europcar e la New Holland. Queste modifiche vennero fatte per rallentare le vetture prima del rettilineo principale, nella speranza di fornire più occasioni di sorpasso.Altre modifiche interessarono il Circuito di Spa-Francorchamps, sede del Gran Premio del Belgio, che subì cambiamenti sostanziali nella chicane del Bus Stop e con la nuova zona dei box e del parco chiuso, totalmente riprogettata.
Per ciò che riguarda i Gran Premi, a stagione già iniziata, il 14 aprile 2007, venne annunciata l'assenza in calendario del Gran Premio di Germania, dopo più di mezzo secolo di svolgimento ininterrotto dal 1955, anno della tragedia della 24 Ore di Le Mans, con l'eccezione del 1960, quando si corse una prova di Formula 2 sulla pista "Sudschleife" del Nürburgring, a causa di un mancato accordo tra le proprietà dei due circuiti tedeschi sui diritti del nome della corsa. In questo caso, il Nürburgring controllava i diritti del nome "Gran Premio d'Europa" e Hockenheim controllava i diritti del nome "Gran Premio di Germania". L'evento che si disputò al Nürburgring come decima prova del campionato mondiale ebbe la dizione di "Grosser Preis von Europa" confermata anche dal sito ufficiale del circuito del Nürburgring.
Per la prima volta, la Formula One Management diffuse prove e gare in widescreen anamorfico e ad alta definizione per i televisori 16:9. Ma solo l'emittente televisiva britannica ITV, le tedesche RTL e Premiere, la TF1 francese e le spagnole Telecinco e TV3 vennero considerate idonee a trasmettere tale servizio in questa stagione. Anche la Rai, il 13 marzo, annunciò che avrebbe trasmesso, come negli anni passati, sia le qualifiche del sabato che la gara.
Intanto, l'interesse di Sky Italia (già detentrice dei diritti per l'A1 Grand Prix) sulla massima categoria, divenuto sempre più pressante dopo l'annuncio del ritorno delle riprese in alta definizione su schermo anamorfico, si concretizzò il 21 maggio 2007 quando l'emittente di Rupert Murdoch annunciò l'acquisizione dei diritti televisivi dal Gran Premio di Monaco e per le stagioni 2008 e 2009.
La novità più importante del 2007 era rappresentata dal congelamento dei motori nei progetti e nelle caratteristiche, avvenuto al termine del 2006. Originariamente il modello sarebbe dovuto rimanere quello del propulsore presentato da ciascuna squadra al Gran Premio del Giappone 2006; su di esso vennero quindi autorizzate solo modifiche di rifinitura allo scopo di portare il regime massimo di rotazione del V8 a 19.000 giri (la Cosworth sosteneva di poter raggiungere con i suoi propulsori un regime di 20.000 giri). Ciò significava che se qualcuno avesse commesso qualche errore nel progetto, avrebbe dovuto portarselo dietro per due anni.Dopo la firma del Memorandum of Understanding e il tacito rinnovo del Patto della Concordia, che stabiliva i criteri della gestione finanziaria fino a tutto il 2012, nacque un nuovo organismo decisionale, la Formula One Commission che in stretta sinergia con la FIA, il World Motor Sporting Council e l'Assemblea Generale come primo atto ufficiale aveva espresso l'intenzione di allungare almeno di altri due anni tale blocco degli sviluppi al progetto sui motori, e quindi nelle previsioni fino al 2010 quando venne preventivato un ritorno ai motori sovralimentati, eventualmente a ciclo Diesel.
Nella versione definitiva le norme erano state rese piuttosto elastiche. Al 15 dicembre 2006 le squadre avevano presentato alla FIA una lista di componenti da sostituire rispetto alla versione omologata alla fine dell'anno, in maniera da garantire l'affidabilità. Dopodiché la realizzazione materiale del motore poteva avvenire soltanto entro marzo del 2007, due mesi dopo la presentazione ufficiale delle nuove vetture. Da quel momento furono consentite, previa approvazione della FIA, altre modifiche per cause di forza maggiore, quali il fallimento di un fornitore o l'uscita di produzione di un componente, oppure per diminuire i costi di produzione. Per il 2007 rimase confermata la regola del motore che deve durare due gare, con l'unica differenza che nelle tre sessioni libere del venerdì e del sabato mattina venne consentito il cambio dei propulsori.Con questa decisione la FIA cercò di compensare l'introduzione automatica di un tetto (circa 30.000 km) ai test privati, svolti sotto la supervisione diretta della Federazione e in periodi prestabiliti, nonché la sparizione della presenza di un terzo pilota collaudatore nelle prove libere del venerdì, rimanendo naturalmente a disposizione soltanto per le sessioni di test. Perciò, quei team piazzati dalla quinta all'undicesima posizione non furono più tenuti a schierare le terze guide, così come facevano già le prime quattro classificate.
La seconda novità importante del 2007 riguardò la fornitura unica degli pneumatici ad opera della Bridgestone, che rifornirà le scuderie di Formula 1 in esclusiva fino al 2010. Rispetto al 2006 gli pneumatici mantennero le consuete quattro scanalature, ma divennero più dure e scivolose. Ciascun pilota poteva scegliere durante la gara due tipi di pneumatici da asciutto, ma veniva obbligato a utilizzare almeno in una sezione della gara (ad esempio tra il primo e il secondo pit stop, e così via) anche un set del tipo di pneumatici scartato in precedenza.
Per visualizzare le differenze tra i due diversi set degli pneumatici, nella prima gara stagionale si utilizzò il sistema di un pallino rosso posto sulla fiancata della gomma, però tale sistema risultava pressoché invisibile a spettatori e commissari con la vettura in movimento: a partire dalla seconda gara, il Gran Premio della Malesia, si utilizzò il sistema della striscia bianca che percorreva una scanalatura dello pneumatico.
In ogni caso le gomme vennero fornite in ragione della revisione del Regolamento Sportivo, che assegnò un totale di 14 set di pneumatici tra asciutto, intermedio e bagnato; potevano essere utilizzati quattro set soltanto al venerdì, e 10 set per il resto del weekend.
Una terza novità per il 2007 arrivò nelle procedure di gara: infatti, oltre alle consuete segnalazioni con le bandiere da parte dei commissari di pista, le vetture furono dotate di segnali interni nella cabina di guida, di colore rosso, blu e giallo. Lo scopo era quello di fornire maggiori e tempestive informazioni a quei piloti che non avevano avuto il tempo – o non avevano voluto vedere – i segnali delle condizioni sulla pista. Le luci dovevano essere a Led ciascuna con un diametro minimo di 5mm e posizionate nella visuale ottimale per il pilota.Per dare alle squadre di soccorso una indicazione immediata della severità dell'incidente ogni vettura venne munita di una luce di emergenza direttamente connessa con un registratore di dati della FIA. La luce doveva accendersi verso l'alto e mettersi nella parte superiore della cella di sopravvivenza a non più di 150mm tra la linea centrale della vettura e la parte anteriore di apertura della cabina di guida e vicino all'interruttore neutro che era azionato praticamente dal commissario della pista.Il rollbar dei piloti con numero di gara inferiore di una stessa squadra venne colorato di arancione/rosso, anziché di nero, mentre il rollbar delle vetture dei piloti con numero di gara maggiore divenne di colore giallo; tutto questo per agevolare sia commissari che spettatori che poterono distinguere i diversi piloti di uno stesso team con maggiore facilità.
Le due sessioni di prove libere del venerdì furono aumentate nella durata, e passarono da 60 minuti a 90 minuti. Ogni scuderia poteva schierare due vetture, che venivano utilizzate dai due piloti titolari o, in sostituzione, del terzo pilota che, a differenza del 2006, era autorizzato a partecipare liberamente soltanto alla prima sessione di prove libere del venerdì. Se avesse preso parte a qualsiasi sessione dopo a partire dalla seconda del venerdì avrebbe dovuto partecipare anche a qualifiche ufficiali e gara.La pit lane venne chiusa durante il periodo di uscita della Safety car e ciò impedì ai piloti di entrare pressoché tutti insieme ai box per rifornire e cambiare gli pneumatici immediatamente prima dell'entrata in pista della vettura di sicurezza. In più, tutte le vetture doppiate che si trovavano dietro al pilota in testa alla gara, subito dopo l'uscita in pista della vettura di sicurezza furono autorizzate, in accordo con i commissari di gara, a sorpassarla con velocità ridotta per riposizionarsi alla fine dello schieramento, naturalmente mantenendo le posizioni originarie tra di loro, in funzione di evitare qualsiasi confusione o malinteso.
Lo scandalo dei progetti rubati alla Ferrari e ceduti alla McLaren vide protagonisti il tecnico della Ferrari Nigel Stepney e il capo progettista della McLaren Mike Coughlan. La FIA convocò un consiglio speciale il 26 luglio per indagare sulle responsabilità del sodalizio britannico e decidere sulle eventuali penalizzazioni da attuare. Inizialmente venne pronunciata una sentenza, ai sensi della quale la McLaren Mercedes venne assolta poiché non esistevano prove del fatto che la McLaren avesse concretamente usufruito delle indicazioni contenute nelle oltre 780 pagine sottratte alla Ferrari, applicandole nel progetto inerente alla monoposto partecipante al campionato mondiale di Formula 1 precisando tuttavia che qualora la Ferrari fosse riuscita a dimostrare gli effettivi danni ricevuti, la McLaren sarebbe stata conseguentemente sanzionata. Con la sentenza del consiglio della FIA del 13 settembre del 2007, fu acclarata la responsabilità della McLaren e deliberata per essa l'azzeramento dei punti della classifica costruttori con la conseguente assegnazione del Titolo costruttori 2007 alla Scuderia Ferrari.
La stagione prese il via, come di consueto, il 18 marzo in Australia; per la prima volta dal Gran Premio di Spagna 1986 nessuna monoposto partecipante era dotata dei motori preparati dalla Cosworth, inoltre il fine settimana australiano si rivelò il primo ad essere ripreso dalla Formula One Management in widescreen anamorfico e in alta definizione per i televisori 16:9. Le qualifiche videro un acceso confronto tra Kimi Räikkönen e Fernando Alonso, vinto dal finlandese della Ferrari che conquistò la pole position.
Räikkönen confermò anche in gara quanto di buono mostrato nel corso delle prove, dominandola dal primo all'ultimo giro, mentre Alonso subì la pressione dell'esordiente compagno di squadra Lewis Hamilton, il quale superò il pilota spagnolo alla prima curva e lo riuscì a precedere per alcuni giri, ma grazie ad un'azzeccata strategia di gara Alonso sorpassò nuovamente Hamilton; al traguardo giunsero rispettivamente al secondo e al terzo posto. A punti andarono inoltre Nick Heidfeld, Giancarlo Fisichella, Felipe Massa, autore di una grande rimonta dopo essere partito dalla 22ª posizione per la rottura del cambio, Nico Rosberg e Ralf Schumacher.
Il polacco Robert Kubica, dopo aver condotto buona parte della gara davanti al compagno di squadra Heidfeld, venne costretto al ritiro per la rottura del cambio. Si ritirarono anche i due debuttanti Heikki Kovalainen e Adrian Sutil, Christijan Albers, Scott Speed, David Coulthard e Alexander Wurz, questi ultimi protagonisti di un pericoloso incidente a nove giri dalla conclusione.
Un altro fatto rimarchevole riguardò la Super Aguri che, nonostante le polemiche della vigilia provocate dalla casa madre Honda e dalla Spyker, che sostenevano la notevole somiglianza della vettura del 2007 con quella Honda del 2006, disputò, per i mezzi a disposizione, discrete qualifiche e una gara di medio livello con Satō e Davidson che conclusero rispettivamente al 12º e 16º posto.
Il secondo appuntamento mondiale, da disputarsi in Malesia, vide nuovamente protagoniste la Ferrari e la McLaren. Nelle qualifiche infatti i piloti della Ferrari e della McLaren monopolizzarono le prime due file della griglia di partenza: le vetture della casa di Maranello si piazzarono in prima e terza posizione, rispettivamente con Felipe Massa e Kimi Räikkönen, mentre Alonso ed Hamilton ottennero nell'ordine la seconda e la quarta miglior prestazione.
La gara, caratterizzata dalla solitaria fuga di Alonso, vide il pilota spagnolo accumulare nell'arco di pochi giri un ampio margine che né il compagno di squadra né Massa furono in grado di colmare; quest'ultimo, dopo aver tentato di più volte di superare Hamilton, si rese protagonista di un'uscita di pista rientrando in quinta posizione e lasciando strada a Räikkönen.
La gara si concluse quindi con la vittoria di Alonso, seguito da Hamilton e dal finlandese della Ferrari. A punti giunsero Heidfeld, Massa, Fisichella, Trulli e Kovalainen. Durante la gara si ritirarono quattro piloti: Nico Rosberg, Adrian Sutil, David Coulthard e Christijan Albers.
Hamilton si confermò come la sorpresa della stagione, avendo conquistato due podi in due gare; da rimarcare l'inizio stentato della Renault, non competitiva come l'anno precedente, che fece da contraltare, dopo la difficile stagione precedente, all'ottimo rendimento della BMW Sauber, apparente terza forza del campionato.
Il terzo appuntamento stagionale confermò le buone caratteristiche della Ferrari, che si dimostrò molto competitiva già dalle qualifiche: Felipe Massa infatti ottenne la pole position con un ampio margine nei confronti di Hamilton e del compagno di squadra.
Al via il brasiliano prese il comando, imponendo da subito un ritmo sostenuto che gli permise di vincere la gara: Massa ottenne inoltre il giro più veloce in gara, completando così il cosiddetto hat trick (ovvero pole position, vittoria e giro più veloce). In seconda posizione giunse Lewis Hamilton, che grazie a questo risultato divenne il miglior debuttante di sempre nella storia della categoria: nessuno mai aveva infatti terminato sul podio le prime tre gare della carriera. Sul gradino più basso del podio salì Kimi Räikkönen, anch'egli sempre a podio nelle prime tre gare della stagione.
A punti giunsero infine Heidfeld, per la terza volta consecutiva quarto classificato al traguardo, Alonso, Kubica, che ottenne i primi punti stagionali, e gli italiani Trulli e Fisichella. Tra i ritirati, sei in totale, figurò nuovamente David Coulthard, al terzo ritiro consecutivo.
Dopo tre gare, in testa alla classifica si trovavano tre piloti, Fernando Alonso, Kimi Räikkönen e Lewis Hamilton, tutti a quota 22 punti: era dalla stagione inaugurale, quando Nino Farina, Juan Manuel Fangio e Johnnie Parsons guidavano a 9 punti la classifica, che non si verificava una situazione del genere. Nella classifica costruttori, invece, la McLaren sopravanzò la Ferrari di cinque lunghezze, portandosi a 44.
Il campionato avrebbe poi dovuto recarsi ad Imola, dove si sarebbe dovuto svolgere il Gran Premio di San Marino, ma il mancato raggiungimento di un accordo con gli organizzatori fermò per un mese il campionato; in questo periodo si svolse una sessione di test ufficiali in Spagna, preludio della cosiddetta stagione europea così definita perché tutti i Gran Premi si svolgono in Europa e perché questi costituiscono la maggior parte della stagione stessa.
Il brasiliano Massa ottenne la terza pole position consecutiva precedendo l'idolo di casa Alonso, il compagno di squadra Räikkönen e l'altra McLaren di Hamilton.
Al via Alonso, nel tentativo di completare la manovra di sorpasso nei confronti di Massa, uscì di pista alla prima curva e cedette il passo al compagno di squadra Hamilton che, issatosi in seconda posizione, riuscì a mantenere, fatta eccezione per gli ultimi giri, un distacco minimo da Massa. Lo spagnolo rientrò alle spalle di Räikkönen, il quale venne comunque costretto al ritiro al giro 9 a causa di un problema elettronico.
La gara si concluse quindi con la vittoria di Massa, seguito da Hamilton ed Alonso. A punti giunsero Kubica, Coulthard, Rosberg, Kovalainen e Takuma Sato, che ottenne il primo punto della storia alla scuderia Super Aguri.
Al termine della gara spagnola, costellata da otto ritiri, Hamilton guadagnò la testa della classifica piloti con 30 punti, cosa che mai nessun esordiente alla prima stagione era riuscito da fare.Al termine di questo Gran Premio, la Super Aguri annunciò di aver assunto come collaudatore James Rossiter.
Fernando Alonso conquistò la pole position davanti a Lewis Hamilton e Felipe Massa approfittando dell'errore commesso da Kimi Räikkönen in Q1, vittima della rottura di una sospensione e pertanto impossibilitato a partecipare alla Q2; il finlandese si trovò così costretto a scattare dalla 16ª posizione in griglia, un fattore altamente penalizzante in un circuito cittadino come quello monegasco.
La gara, avara di sorpassi a causa della conformazione della pista, vide i piloti della McLaren ottenere un'autorevole doppietta, a coronamento di un Gran Premio che li ha visti in grado di doppiare tutti i piloti giunti al traguardo fatta eccezione per Massa, terzo classificato al traguardo. Al termine della stessa circolò una voce secondo la quale un presunto ordine di squadra imposto da Ron Dennis avrebbe congelato le posizioni delle due McLaren, violando un articolo del regolamento sugli ordini di scuderia, vietati dopo il contestatissimo Gran Premio d'Austria del 2002 nel corso del quale Rubens Barrichello ricevette l'ordine di cedere la posizione a Michael Schumacher per fargli vincere la gara. La FIA aprì un'inchiesta e Bernie Ecclestone minacciò addirittura l'esclusione della McLaren dal campionato, ma il 30 maggio la vicenda si concluse con un nulla di fatto, in quanto l'azione della McLaren venne ritenuta regolare.La vittoria di Alonso venne così confermata: alle sue spalle si classificarono nell'ordine Hamilton, Massa, Fisichella, Kubica, Heidfeld, Wurz e Räikkönen. La lotta per il titolo vedeva Alonso ed Hamilton appaiati in testa a 38 punti, inseguiti da Massa a 33; più staccato Räikkönen, attestatosi a quota 23 punti.
Dopo cinque gare in cui l'ordine d'arrivo della gara era stato spesso uguale all'ordine di partenza, la gara in Canada vide molti sorpassi e duelli, causati anche della inadeguatezza delle vie di fuga del circuito che obbligarono la safety Car a effettuare ben quattro uscite.
Lewis Hamilton ottenne la sua prima affermazione in carriera, a coronamento di un fine settimana che l'aveva visto ottenere la prima pole position in carriera: grazie alla vittoria, il pilota britannico incrementò il suo vantaggio in classifica nei confronti dei suoi inseguitori. Sul podio, insieme a Hamilton, salirono anche Nick Heidfeld ed Alexander Wurz, autore di una gara concreta e regolare: per la prima volta in stagione la Ferrari non riuscì a portare un pilota sul podio.
A punti giunsero Heikki Kovalainen, capace di conquistare la quarta posizione malgrado un incidente occorsogli nel corso delle prove libere e il cambio del motore nelle qualifiche che lo fece retrocedere di dieci posizioni in griglia di partenza, Räikkönen e Satō, autore di una grande gara e capace, nel finale, di superare sia Ralf Schumacher sia Fernando Alonso, in grande difficoltà.
La gara venne inoltre segnata dalle squalifiche di Giancarlo Fisichella e Felipe Massa, usciti dalla pitlane quando il semaforo era ancora rosso e in regime di safety Car, e dal terribile incidente occorso a Robert Kubica.: il pilota polacco non riportò serie conseguenze, anche se in un primo momento gli vennero diagnosticate la frattura della gamba e diverse contusioni; dopo una serie di controlli più approfonditi, venne appurato che Kubica avesse riportato un leggero trauma cranico e la distorsione di una caviglia. Anche Jarno Trulli, a causa di un problema alle sospensioni, fu protagonista di un incidente mentre Jenson Button si ritirò dopo pochi metri per il mancato inserimento durante la partenza della prima marcia.
I risultati maturati al termine del Gran Premio canadese cambiarono radicalmente la situazione in classifica: Hamilton salì a quota 48 punti ritrovandosi da solo in testa e staccando il compagno di squadra Alonso di ben 8 lunghezze. Ancora più lontani i piloti della Ferrari, che subivano già un passivo in doppia cifra.
La settimana successiva ebbe luogo il Gran Premio degli Stati Uniti d'America, nello storico circuito di Indianapolis: sebbene Hamilton non vi avesse mai corso, l'inglese ottenne per la seconda volta consecutiva la pole position e la conseguente vittoria.
Diversamente da quanto accaduto in Canada, però, dovette contenere gli attacchi del compagno di squadra Alonso, che per tutta la durata del Gran Premio lo incalzò e tentò per due volte, ma senza risultato, il sorpasso. Alle spalle dei piloti della McLaren giunsero le Ferrari, con Massa che precedette Räikkönen. A punti anche Kovalainen, Trulli, Mark Webber e l'esordiente Sebastian Vettel, in sostituzione dell'infortunato Kubica. Con questo risultato Vettel diventò il più giovane pilota ad ottenere punti nella storia della Formula 1. Al termine di questo Gran Premio la McLaren guidava entrambe le classifiche, con Hamilton davanti a Massa di ben 19 punti.
Dopo due settimane di pausa si disputò il Gran Premio di Francia. Proprio in occasione della prova transalpina la Ferrari introdusse delle innovazioni tecniche, di carattere aerodinamico in particolare, atte a ridurre il gap con la McLaren: le più vistoste erano l'installazione di due pinne ai lati dell'abitacolo e l'allargamento della parte interna dell'air scoop allo scopo di aumentare la potenza del motore. Altra importante novità era rappresentata dai cerchioni posteriori, totalmente nuovi e che sembravano fornire dei vantaggi prestazionali di alcuni decimi sul giro nei confronti dei rivali.
Grazie anche a queste novità la Ferrari riuscì ad ottenere la pole position per mano di Felipe Massa, che precedette Lewis Hamilton e Kimi Räikkönen. Al via il finlandese della Ferrari passò l'inglese della McLaren e si portò in seconda posizione, superando poi anche Massa al termine della seconda serie di rifornimenti. Hamilton limitò i danni concludendo al terzo posto, mentre il suo compagno di squadra Alonso, a causa di un problema occorsogli nel corso delle qualifiche e di una strategia non adatta alla sua posizione in griglia di partenza, chiuse solamente al settimo posto. A punti giunsero inoltre Kubica, Heidfeld, Fisichella, e Button, che riuscì a conquistare il primo punto stagionale alla guida della poco competitiva Honda. Da segnalare, inoltre, che per la prima volta nella stagione vinse un pilota partito dalla seconda fila.
La classifica piloti non venne però rivoluzionata, con Hamilton sempre in testa con 14 punti di vantaggio su Alonso e 17 su Massa; Räikkönen accorciò portandosi a 22 punti di distacco.
Anche in Gran Bretagna la Ferrari si confermò la monoposto più veloce, ma non riuscì ad ottenere la pole position, conquistata invece da Lewis Hamilton, beniamino dei tifosi di casa, abile nello sfruttare la maggior leggerezza della sua McLaren, dovuta al minor carico di carburante imbarcato.
La procedura di partenza dovette essere ripetuta in quanto Massa rimase fermo sulla sua piazzola e si trovò costretto a partire dall'ultimo posto. Al secondo via Hamilton scattò in testa, seguito da Räikkönen e Alonso. Intanto, nelle retrovie, Massa iniziò una lunga rimonta che lo portò fino al quinto posto. Dopo la prima serie di rifornimenti Alonso si portò al comando, seguito da Räikkönen e dal compagno di squadra Hamilton, più distanziato e sceso in terza posizione. Il finlandese spinse a fondo tra la prima e la seconda serie di rifornimenti, al termine della quale si ritrovò al comando. Nonostante la pressione di Alonso, Räikkönen andò a vincere la gara seguito dalla due McLaren.
In quarta posizione si classificò Kubica, alla guida di una sempre più competitiva BMW e che riuscì ad arginare, negli ultimi giri, gli attacchi del rimontante Massa. Chiusero la zona punti Heidfeld e le Renault di Fisichella e Kovalainen.
Ancora una volta non ci furono variazioni in classifica: Hamilton perse altri due punti nei confronti di Alonso, ora a 12 punti e quattro nei confronti di Räikkönen, che però aveva ben 18 punti di distacco, con Massa in ritardo di 21 lunghezze.
Le settimane che divisero il Gran Premio di Gran Bretagna e il Gran Premio d'Europa furono contraddistinte dallo scandalo dei progetti rubati alla Ferrari e ceduti alla McLaren.
Nel corso delle qualifiche Lewis Hamilton, leader del campionato, a causa della rottura di una sospensione, si rese protagonista di un terribile incidente alla Michael-Schumacher-Sdal quale uscì fortunatamente incolume. La pole position venne conquistata da Räikkönen, che precedette Alonso e Massa.
La gara, caratterizzata già nel corso del primo giro da un violento acquazzone che costrinse tutti i piloti a sostituire gli pneumatici, permise al debuttante della Spyker Markus Winkelhock di beneficiare di questa situazione dato che, essendo partito con pneumatici da bagnato, si ritrovò in testa. Pochi giri dopo venne esposta la bandiera rossa, in quanto la pista venne dichiarata impraticabile. Prima della sospensione, però, sette vetture, una dietro l'altra, rimasero vittime dell'aquaplaning ed uscirono di pista alla Castrol-Kurve finendo tutte nello stesso punto: tra le monoposto coinvolte vi era pure quella del leader del campionato Hamilton, il quale, grazie all'aiuto di una gru, riuscì comunque a ripartire, anche se con un giro di ritardo.
Dopo mezz'ora avvenne la ripartenza dietro la safety car: Alonso provò subito a superare Massa, ma dovette desistere poiché la sua traiettoria era intralciata da Winckelhock, il cui comando terminò qui. La scarsa competitività della sua vettura non gli permise di tenere il passo e venne superato da molti piloti, finendo nelle retrovie. Il finlandese Räikkönen si ritirò a causa di guasto mentre occupava la terza posizione.
A dieci giri dal termine, poi, ricominciò a piovere. Negli ultimi giri si ravvivò il duello tra Alonso e Massa; il brasiliano venne toccato dallo spagnolo, che infine riuscì a sorpassarlo tagliando per primo il traguardo. Dopo la gara, gli stessi Alonso e Massa furono protagonisti di un diverbio piuttosto acceso sull'accaduto in pista. Da segnalare anche la gara di Mark Webber, che terminò al terzo posto nonostante la pressione di Wurz negli ultimi giri, e la rimonta di Hamilton sino al nono posto con continui sorpassi. In quinta posizione arrivò David Coulthard, a seguire Kubica, Heidfeld e Kovalainen.
Hamilton mantenne la testa della classifica, ma il suo vantaggio nei confronti di Alonso si ridusse a due punti, mentre Massa recuperò otto punti e si portò a -13. Restò invece invariato il distacco di Räikkönen.
Le polemiche la fecero da padrone anche in Ungheria, questa volta in seguito alle decisioni prese dalla FIA che influirono sul risultato finale della gara: durante le qualifiche, infatti, Hamilton non lasciò passare, come precedentemente stabilito, il compagno di squadra Alonso e lo spagnolo si vendicò bloccandolo ai box non lasciandogli effettuare il suo ultimo giro, anche se alla fine la pole position rimase sua. La scuderia tentò di minimizzare l'accaduto, ma a mezzanotte la FIA stabilì che Alonso dovesse essere retrocesso in sesta posizione sulla griglia, mentre alla scuderia di Woking non vennero assegnati i punti validi per la classifica costruttori. Da segnalare anche l'eliminazione di Massa in Q2 a causa di un errore della scuderia e il quarto posto ottenuto da Nico Rosberg.
Hamilton vinse la gara precedendo Räikkönen, che mantenne per tutta la durata della corsa un distacco minimo dall'inglese senza però riuscire a sopravanzarlo. Alonso rimontò sino al quarto posto, fermato da Heidfeld, mentre Massa, partito in 14ª posizione, terminò solamente in 13ª posizione. I punti restanti vennero conquistati da Kubica, Ralf Schumacher, Rosberg e Kovalainen. In classifica piloti tornò ad aumentare il margine di Hamilton nei confronti di tutti i piloti. Alonso si ritrovò così a 8 punti di distacco, Räikkönen a 22 e Massa a 23.
Al termine della pausa estiva il campionato fece tappa in Turchia. Durante le qualifiche Felipe Massa conquistò la pole position precedendo Hamilton, Räikkönen ed Alonso.
Al via le Ferrari passarono a condurre la gara mentre Alonso venne sopravanzato dalle due BMW, che superò nuovamente grazie ai pit stop dopo essere stato 23 giri dietro Heidfeld. La gara proseguì regolare con il tempo record di Räikkönen, che riuscì a marcare un giro più rapido della pole position di Massa, sino al giro 42, quando lo pneumatico posteriore sinistro di Hamilton, a causa di una foratura, si srotolò alla curva prima dell'entrata ai box. Il pilota di origine caraibica riuscì comunque a sostituire lo pneumatico e terminò il Gran Premio in quinta posizione.
Massa vinse davanti a Räikkönen, Alonso, Heidfeld, Hamilton, Kovalainen, Rosberg e Kubica. Vi era quindi grande equilibrio tra i piloti Ferrari e McLaren, capaci di ottenere fin qui 3 vittorie a testa. Nonostante ciò i distacchi nel mondiale si mantenevano ancora ben definiti, con Hamilton che aveva 6 punti di vantaggio su Alonso, 17 su Massa e 18 su Räikkönen.
Il successivo appuntamento mondiale, in programma a Monza, in Italia, vide le McLaren, veloci fin dal venerdì, occupare la prima fila dello schieramento, seguite poi da Massa, Heidfeld e Räikkönen, autore di uno brutto incidente durante le prove libere.
Al termine delle qualifiche, però, Ron Dennis e altri tecnici della McLaren ricevettero un avviso di garanzia dalla Procura della Repubblica di Modena per i fatti legati alla spy story con l'accusa di spionaggio industriale e rivelazione di segreti industriali.In gara, al via, Alonso indovinò una buona partenza, mentre Hamilton venne passato da Massa, mentre Räikkönen passò Heidfeld. Hamilton recuperò poi la posizione tagliando la prima chicane a ruote bloccate, anche se per regolamento il britannico avrebbe dovuto restituire la posizione a Massa. Al terzo giro l'alettone anteriore della Red Bull di David Coulthard si sfaldò in Curva Grande sotto la pressione esercitata dall'aria; il pilota perse il controllo e finì contro le file di gomme sfasciando pure un cartello pubblicitario. Lo scozzese uscì comunque illeso dall'incidente.
Entrò quindi la safety car, che cancellò il vantaggio che avevano ottenuto in quattro giri le McLaren sulle Ferrari. Alla ripartenza Alonso si dovette difendere ancora una volta dal suo compagno di squadra Hamilton, che insidiò la prima posizione per un intero giro. Al nono passaggio, poi, Massa, che occupava la terza posizione, si ritirò per un guasto al motore. Successivamente Räikkönen, che aveva deciso di fare una sola sosta, riuscì a passare Hamilton issandosi al secondo posto. Quattro giri dopo, però, l'inglese sfruttò l'accelerazione del rettilineo di partenza, si accodò al finlandese e, nonostante sembrasse ancora troppo distante per tentare un sorpasso, riuscì a sopravanzare Räikkönen, entrando a ruote bloccate alla chicane.
Alonso vinse il Gran Premio d'Italia seguito dal compagno di squadra: si trattò della prima vittoria del pilota spagnolo sul circuito italiano, mentre la McLaren ottenne nuovamente una doppietta che le mancava dal Gran Premio degli Stati Uniti d'America. Sul gradino più basso del podio salì Räikkönen.
Conclusa la gara, l'attenzione si spostò, il giovedì seguente, nei tribunali, in quanto avrebbe avuto luogo l'ultima udienza relativa alla vicenda dello spionaggio industriale. La Mclaren venne ritenuta colpevole e multata di 100 milioni di dollari; inoltre alla casa anglo-tedesca furono azzerati i punti nel campionato costruttori, ma preservarono quelli ottenuti nel campionato piloti.Con questo Gran Premio Alonso recuperò altri due punti portandosi a -4, mentre Räikkönen aveva un distacco di 18 punti. Massa era ancor più lontano, infatti il suo svantaggio ammontava a 23 lunghezze.
La lotta per il titolo si intensificò in Belgio: la Ferrari, già dalle prove libere del venerdì, si dimostrò nettamente più veloce della McLaren tanto che nelle qualifiche del sabato Räikkönen dominò già dalla Q1, ottenendo alla fine la pole position seguito dal compagno di squadra Massa. Alle spalle dei piloti della scuderia di Maranello, in seconda fila, si classificarono le McLaren di Alonso ed Hamilton.
Al via Räikkönen riuscì a fare la prima curva senza problemi, mentre Hamilton attaccò con veemenza il suo compagno di squadra, facendo anche una piccola escursione fuori pista. Räikkönen, velocissimo ad ogni giro, non venne insidiato nemmeno da Massa che, seppur facendo qualche tentativo, non riuscì a tenere l'andatura del finlandese. I piloti della Ferrari occuparono, quindi, le prime due posizioni, seguiti da Alonso, che si avvicinò ulteriormente in classifica a Lewis Hamilton, soltanto quarto al traguardo. Dietro di loro giunsero Heidfeld, Rosberg, Webber e Trulli.
Disputò un buon Gran Premio anche Adrian Sutil, che, con una Spyker finalmente più competitiva, raggiunse la 14ª posizione al traguardo, dopo aver tenuto per oltre 20 giri una posizione a punti durante la gara, rendendosi anche protagonista di un sorpasso a danno di Heikki Kovalainen.
Con questo risultato Alonso ridusse a 2 punti il suo svantaggio nei confronti del compagno di squadra, mentre Räikkönen era staccato di 13 lunghezze. Più lontano Massa a -20.
Dopo due settimane di sosta era previsto in calendario il Gran Premio del Giappone: il fine settimana si caratterizzò per le difficili condizioni climatiche, in particolar modo per la pioggia battente. La pole position venne conquistata da Lewis Hamilton, che strappò per pochissimi centesimi la prima posizione al compagno di squadra Alonso.
Per garantire ai piloti una maggiore sicurezza la FIA decise di neutralizzare la partenza facendo scattare le vetture dietro la safety car, imponendo a tutte le scuderie di montare gli pneumatici da bagnato estremo: la Ferrari, però, contrariamente a quanto disposto dalla FIA, montò gli pneumatici intermedi violando così una direttiva di poco precedente all'inizio del Gran Premio. La casa di Maranello ricevette solo durante la gara questa comunicazione e dovette correre ai ripari, effettuando una sosta per il cambio degli pneumatici e il rabbocco del carburante.
La safety car rientrò ai box dopo circa 19 giri, dando inizio alla gara vera e propria: le Ferrari, che si trovavano in fondo al gruppo rispettivamente in quindicesima e diciassettesima posizione, incominciarono a recuperare alcune posizioni fino a quando Massa venne coinvolto in un incidente con Wurz. Il pilota della Williams si ritirò mentre il brasiliano riuscì a proseguire. La pioggia incessante aumentò d'intensità rendendo le condizioni di guida davvero proibitive. Grazie alle soste ai box le Ferrari guadagnarono quattro posizioni al contrario delle McLaren di Alonso, che si ritrovà in quarta posizione, e Hamilton, che perse la prima posizione. Beneficiarono quindi della situazione la Toro Rosso di Vettel, che risalì fino alla seconda posizione e che si ritrovò poi a guidare la gara, e Mark Webber, stazionante in terza posizione.
Proprio in questi frangenti la pioggia battente causò l'inizio di una serie di testacoda in pista: il primo a farne le spese fu Sutil, seguito poi da Alonso alla prima curva, e da Hamilton infine, tornato al comando grazie alle soste ai box, che ebbe un leggero contatto senza conseguenze con Kubica. Simile incidente subì Alonso un giro dopo, toccandosi con Vettel: testacoda e qualche danno vicino alla posteriore destra.
Le Ferrari, intanto, erano tornate in zona punti grazie alle altrui soste ai box e grazie a due sorpassi di Räikkönen, che si posizionò sesto, mentre Massa, si trovava ottavo dietro Alonso. Intanto lo spagnolo, dopo il terzo testacoda, perse il controllo della vettura e sbatté violentemente contro il muro, distruggendo la parte posteriore della sua monoposto e fermandosi proprio in mezzo alla traiettoria percorsa dai piloti. Alonso uscì comunque illeso.
Entrò quindi nuovamente in pista la safety car e proprio in regime della vettura di sicurezza sul circuito si consumò l'ennesimo giallo della stagione riguardante Hamilton: Webber e Vettel, rispettivamente secondo e terzo, si tamponarono per motivi che le telecamere del circuito non riuscirono a chiarire con precisione. Solo al termine della gara, grazie ad un video amatoriale caricato su YouTube da uno spettatore che godeva di un'ottima vista sull'accaduto, si riuscì a chiarire la causa dell'incidente: Hamilton, forzando ad accelerare e rallentare in regime di safety car, aveva provocato il tamponamento fra la Red Bull dell'australiano e la Toro Rosso del tedesco.
Alla ripartenza, sempre con pista bagnata, Hamilton guidò la gara seguito dalla Renault di Heikki Kovalainen e dall Red Bull superstite di Coulthard. Dietro di loro seguirono Massa e Räikkönen: proprio i piloti della Ferrari, nel finale di gara, riuscirono a guadagnare posizioni con il sorpasso di Räikkönen ai danni di Coulthard, mentre Massa dovette tornare ai box per la terza volta a rifornire. Nel frattempo il finlandese avviò un'aspra e difficile lotta con il connazionale Kovalainen per la seconda piazza del podio, ma non riuscì all'ultimo giro a restargli davanti pur avendolo superato. Massa, scivolato settimo, allo stesso tempo ingaggiò una lotta con la BMW di Robert Kubica per la sesta posizione spuntandola dopo una serie di sorpassi e controsorpassi con contatti ed uscite.
Hamilton poté così ipotecare seriamente il mondiale avendo ben 10 punti di vantaggio sul compagno di squadra e 17 sul finlandese della Ferrari.In settimana, poi, venne affrontata la questione del contatto fra Webber e Vettel durante la Safety Car, risolta poi col richiamo a giudizio della FIA del britannico e con la sua assoluzione.
Sette giorni dopo seguì il Gran Premio di Cina. Hamilton conquistò la pole position, precedendo Kimi Räikkönen e Felipe Massa; solo quarto Fernando Alonso, seguito da David Coulthard.
Per la gara era nuovamente prevista pioggia ed infatti tutti partirono con gli pneumatici intermedi, ad eccezione delle Spyker costrette poi a fermarsi. Al via Hamilton scattò in testa, seguito dalle Ferrari e da Alonso. Siccome la pioggia non era costante tutte le scuderie decisero di non effettuare il cambio pneumatici, lasciando che le intermedie si consumassero.
A metà gara le cose iniziarono a cambiare: Hamilton, fin da quel momento leader, cominciò a risentire pesantemente dell'usura dei suoi pneumatici e venne raggiunto da Räikkönen. Dopo aver resistito per alcuni giri ai tentativi di sorpasso del finlandese fu costretto a cedere la prima posizione. Dietro anche Massa tentò d'insidiare Alonso, che era appena uscito dai box, ma dopo qualche curva lo spagnolo acquisì un buon vantaggio. Poco dopo la ruota posteriore destra dell'inglese, a causa dell'eccessivo degrado, iniziò a sfaldarsi facendo sbandare la vettura. Hamilton fu così costretto a rientrare ai box, ma proprio imboccando la corsia d'entrata commise un errore finendo sulla ghiaia; stavolta non c'era nessuna gru in grado di rimetterlo in corsa come al Nürburgring e i commissari, inoltre, non riuscirono a liberare la vettura insabbiata. L'inglese fu costretto così al ritiro.
Le attenzioni si spostarono poi sul duello tra Nick Heidfeld su BMW e la Toro Rosso di Liuzzi, sesto. Il compagno tedesco dell'italiano, Sebastian Vettel, sull'altra ToroRosso, giunse inaspettatamente quarto. Alla BMW ennesima delusione per il polacco Kubica che dovette ritirarsi per un problema al motore mentre era in testa.
Jenson Button, con la sua Honda, ottenne la quinta posizione dopo un intero campionato molto deludente. La gara terminò con la vittoria di Kimi Räikkönen con un vantaggio di otto secondi su Alonso, terzo Massa.
Il finlandese si portò così a cinque vittorie contro le quattro dei due piloti McLaren e si rimise in gioco per il mondiale, portandosi a -7 da Hamilton quando mancava una sola gara, così come Alonso, portatosi ad appena quattro punti di distanza dall'inglese.
La lotta per il campionato si sarebbe quindi decisa all'ultima gara, in programma a San Paolo. Era dal 1986 che tre piloti si contendevano il campionato all'ultimo Gran Premio: Hamilton, con 4 e 7 punti di vantaggio su Alonso e Räikkönen, poteva laurearsi campione con una gara regolare.
Alla partenza le Ferrari presero subito il largo, con Räikkönen che passò Hamilton e si portò alle spalle del compagno di squadra. Lo stesso Hamilton, nel corso del primo giro, nel tentativo di chiudere Alonso, sbagliò una curva e perse delle posizioni. Tornato in pista al decimo posto, il britannico cominciò a guadagnare posizioni, ma, dopo qualche giro, soffrì un problema al cambio, che lo fece arretrare in fondo al gruppo, concludendo al settimo posto. Intanto, durante il secondo pit-stop, Räikkönen riuscì a sorpassare Massa e a conquistò la vittoria davanti al compagno di scuderia e ad Alonso terzo. In questo modo, Räikkönen poté vincere il campionato con 110 punti contro i 109 punti di Hamilton ed Alonso.
Dopo la gara, l'ordine di arrivo finale venne ufficializzato con diverse ore di ritardo a causa di irregolarità rilevate nella temperatura della benzina delle vetture BMW e Williams (la benzina non può avere una temperatura inferiore di più di 10 gradi rispetto alla temperatura atmosferica "ufficiale", in quanto il carburante più freddo ha un rendimento migliore). Se i piloti di tali vetture fossero stati penalizzati dai giudici, Hamilton avrebbe vinto il campionato "a tavolino". La McLaren decise di presentare ricorso contro la decisione dei giudici, contando sul precedente che lo stesso team inglese, nel 1997 era stato escluso dal Gran Premio del Belgio per un fatto analogo (benzina regolamentare ma differente dal campione depositato alla FIA).
Il 16 e il 17 novembre 2007 il ricorso McLaren venne discusso dal Consiglio Mondiale: dopo due giorni consecutivi di dibattimento fu dichiarato non valido confermando il titolo piloti a Räikkönen e chiudendo definitivamente la stagione. Seguiranno polemiche, poiché in molti ritennero che il presidente della FIA, Max Mosley, avesse deliberatamente scelto di non applicare il regolamento (che avrebbe imposto la squalifica di BMW e Williams) per non consegnare il titolo piloti alla McLaren, pesantemente penalizzata e multata; in realtà, le due macchine non vennero squalificate per via di un errore di comunicazione sulle temperature tra la direzione gara e i box dei team coinvolti.Il campionato costruttori si chiuse con la vittoria della Ferrari con 204 punti, davanti alla BMW con 101. La McLaren, virtualmente seconda con 203 punti (se non ci fosse stata la penalità al Gran Premio d'Ungheria sarebbero stati 218), rimase invece a zero a causa della squalifica per spionaggio ai danni della Ferrari. La scuderia di Maranello avrebbe comunque conquistato il titolo costruttori anche senza la squalifica del team di Woking, con 204 punti contro gli ipotetici 203 dei rivali.
(*) Indica quei piloti che non terminano la gara ma sono ugualmente classificati avendo coperto, come previsto dal regolamento, almeno il 90% della distanza di gara.
(‡) La McLaren, con la sentenza del consiglio della FIA del 13 settembre, è stata penalizzata con l'azzeramento del suo punteggio per l'anno 2007.
(‡) La McLaren, con la sentenza del consiglio della FIA del 13 settembre è stata penalizzata con l'azzeramento del suo punteggio per l'anno 2007 (i punti totali sarebbero stati 203, tenendo conto della penalità ricevuta in seguito alle vicende del Gran Premio d'Ungheria, nel quale la McLaren conquistò 15 punti. La McLaren senza considerare anche la penalità nel Gran Premio d'Ungheria conquistò in totale 218 punti contro i 204 della Ferrari).
(EN) B. Ecclestone, The Official Formula 1 Season Review 2007, Haynes Publishing, ISBN 1-84425-453-4.
 G. Stirano; M. Lazzari, Formula 1 2007-La Cronaca e le Foto più belle del campionato, Editore Vallardi, 2007. EAN 9788895684017
 M. Evangelisti; F. Solms; F. Volpe, Tutta la Formula 1 2007, Valle Rosen, 2006, ISBN 88-902080-1-5.
Wikimedia Commons contiene immagini o altri file su Campionato mondiale di Formula 1 2007

Il III campionato mondiale pre-juniores di pallavolo femminile si è svolto dal 2 al 9 settembre 1993 a Bratislava, in Cecoslovacchia. Alla competizione hanno partecipato 12 squadre nazionali pre-juniores e la vittoria finale è andata per la prima volta alla Russia.

Questa pagina raccoglie un elenco di tutte le campionesse italiane dell'atletica leggera nei 5000 metri piani, specialità che entrò nel programma dei campionati nel 1995. In precedenza si correva sulla distanza dei 3000 metri.
 Storia dei Campionati di Atletica Leggera, ASAI - Archivio Storico Atletica Italiana Bruno Bonomelli.
 Campionati "Assoluti" - Donne. Tutti i campioni italiani - 1923-2013 (PDF), su sportolimpico.it. URL consultato il 14 dicembre 2013 (archiviato dall'url originale l'11 dicembre 2013).
Questa pagina raccoglie un elenco di tutte le campionesse italiane dell'atletica leggera nella staffetta 4×400 metri, inserita nel programma dei campionati italiani assoluti di atletica leggera maschili dal 1910 a oggi.

Il Palazzo della Cancelleria federale (in tedesco: Bundeskanzleramtsgebäude) è la sede ufficiale del Cancelliere federale della Germania. Si trova nella capitale, Berlino, e l'attuale inquilina è Angela Merkel.
Nella riconsiderazione degli spazi complessivi della nuova Berlino, dopo la decretazione del trasferimento della capitale da Bonn, la residenza ufficiale del cancelliere tedesco con il suo governo e della Cancelleria federale entrava a far parte di un ampio progetto architettonico conosciuto come Spreebogenpark (ovvero: parco delle arcate sulla Spree, dove Spree è il nome del fiume che attraversa Berlino), che si inseriva inoltre progetto architettonica del "Band des Bundes" (Fascia di edifici nel quartiere del governo).
La Bundeskanzleramtsgebäude fu progettata da due architetti tedeschi, Axel Schultes e Charlotte Frank dal 1992 al 1998, negli anni in cui Helmut Kohl rivestiva la carica di Cancelliere. Il primo cancelliere a prendere la nuova sede in consegna, che risultò essere una delle costruzioni più imponenti nel Regierungsviertel (Quartiere del Governo), fu Gerhard Schröder nel 2001.
La Bundeskanzleramtsgebäude, realizzata in cemento armato e vetro, è costituita da un edificio centrale a nove piani e da ali più basse, estese in lungo. La caratteristica dell'edificio principale è il semicerchio alto 18 metri nella parte superiore della facciata.
L'edificio, otto volte più grande della Casa Bianca di Washington, ma molto più piccolo del Palazzo del Quirinale (110.500 m²) di Roma, ha una superficie di 12.000 metri quadrati ed è provvisto di un impianto fotovoltaico con 1.300 metri quadri di moduli fotovoltaici.
Le facciate in vetro del Bundeskanzleramt, che secondo gli architetti devono trasmettere un senso di trasparenza, sono sostenute da dodici colonne alte 12 metri dalla forma morbida, nell'intento di unire idealmente e spazialmente l'interno e l'esterno dell'edificio.All'interno del Kanzleramt, nelle ali laterali si trovano gli uffici dei collaboratori del cancelliere, mentre l'edificio principale funge da rappresentanza. Il salone di ingresso possiede le dimensioni ragguardevoli. È presente anche l'appartamento riservato al cancelliere, di circa 200 metri quadrati (ma l'attuale inquilino, Angela Merkel, preferisce abitare nel suo appartamento privato). Il primo ad abitarvi fu il cancelliere G. Schröder (pagando un affitto di 800€).Nel cortile d'onore dove vengono accolti gli ospiti di Stato, si trova la monumentale scultura in ferro "Berlin", realizzata dall'artista spagnolo Eduardo Chillida.
I berlinesi chiamano l'edificio "cesso dell'elefante" oppure "la lavatrice federale"("Bundeswaschmaschine").
Ogni anno, a settembre, ha luogo il "Tag der offenen Tür" (Giornata delle porte aperte), in cui è possibile visitare il centro del potere.

Caniapiscau è una municipalità regionale di contea del Canada, localizzata nella provincia del Québec, nella regione di Côte-Nord.

Canopo (AFI: /kaˈnɔpo/; α Car / α Carinae / Alfa Carinae) è la seconda stella più brillante del cielo notturno, con una magnitudine apparente di −0,74; giace nella parte nordoccidentale della costellazione della Carena – di cui è la stella più luminosa –, a sud della Poppa e del Cane Maggiore.
La sua luminosità apparente è pari, ad occhio nudo, a circa la metà di quella di Sirio, mentre appare molto più brillante della terza, il sistema di α Centauri; nonostante ciò, è meno nota popolarmente di altre stelle anche meno brillanti, come Arturo, Vega e Rigel. La causa di ciò è che può essere osservata solo da latitudini più meridionali del 37º parallelo N; inoltre, appare in un'area di cielo relativamente isolata e lontana da grandi o caratteristiche formazioni stellari, come la Croce del Sud.Canopo è propriamente una supergigante gialla, un rarissimo tipo di stella supergigante di classe spettrale F (data la sua temperatura superficiale pari a 7500 K, che invero le conferisce un colore bianco-giallastro), che si ritiene essere uno stato transitorio tra la fase di supergigante rossa e quella di supergigante blu. La sua magnitudine assoluta è pari a −5,53, che, associata alla sua distanza dalla Terra, pari a circa 310 anni luce, ne fa una stella molto luminosa, circa 15.000 volte il nostro Sole. Nonostante la grande luminosità, si ritiene che la stella non possieda una massa molto elevata: il valore su cui la comunità scientifica è maggiormente orientata è pari a circa 8-9 masse solari, il che la pone al limite tra le stelle di massa intermedia e le stelle massicce. Le dimensioni della stella sono vaste (il raggio sarebbe pari a circa 71,5 volte quello della nostra stella), ma comunque inferiori a quelle delle più imponenti supergiganti rosse, come Betelgeuse o Antares.
Canopo è una stella nota fin dall'antichità: era conosciuta dagli Egizi, i quali la potevano osservare senza difficoltà, così come dai Greci, che la consideravano il remo più meridionale della grande costellazione della Nave Argo.
Canopo si trova nell'emisfero australe, ad una declinazione di −52° 42' (all'epoca J2000.0); è visibile sull'orizzonte meridionale nei mesi invernali anche dalle isole siciliane di Linosa e Lampedusa, o dalla costa africana del Mediterraneo, oltre che dagli stati meridionali degli Stati Uniti. Da località come Melbourne, in Australia, o Wellington, in Nuova Zelanda, si presenta invece circumpolare, e domina i cieli notturni dell'estate australe. Si presenta ad occhio nudo come una stella di un colore bianco-giallastro, in una posizione relativamente isolata rispetto ad altre stelle appariscenti.
Con una magnitudine apparente pari a −0,74, Canopo è la seconda stella del cielo in ordine di luminosità, dopo Sirio; la sua brillantezza può rivaleggiare con quella di alcuni pianeti, come Mercurio e Marte, mentre appare decisamente meno luminosa di Giove e Venere. La sua grande lontananza dall'eclittica fa però in modo che gli oggetti brillanti del sistema solare si trovino sempre lontani, sulla volta celeste, dalla stella.
Dall'emisfero australe, Canopo è una delle prime stelle a rendersi visibile subito dopo il tramonto del Sole e una delle ultime a sparire nel chiarore dell'alba; in particolari e rare situazioni potrebbe anche essere scorta con il Sole rasente l'orizzonte, a patto di trovarsi in alta quota e con condizioni eccezionali di visibilità, come spesso accade in Antartide.Sulla volta celeste, Sirio e Canopo distano fra loro circa 36°, quasi esclusivamente in declinazione, così di fatto Canopo si trova 36° a sud di Sirio e le due stelle culminano a pochi minuti di differenza l'una dall'altra; alla latitudine di 35°S, molto prossima a quella di grandi città come Buenos Aires e Sydney, quando le due stelle sono al culmine si trovano entrambe a 18° dallo zenit, una verso nord e l'altra verso sud.
Canopo è la stella luminosa più vicina al polo sud dell'eclittica (ad appena 13°52'); ciò comporta che, nel corso dell'avanzamento della precessione degli equinozi, questa stella non raggiunga mai declinazioni inferiori ai −52°. In quest'epoca si trova nel punto più settentrionale visibile, ed è in lenta "discesa" verso sud, assieme a Sirio e α Centauri; nell'epoca precessionale opposta, avvenuta circa 12.000 anni fa, Canopo possedeva una declinazione molto più australe di quella attuale, e poteva, con una buona approssimazione, essere utilizzata come Stella Polare Australe, indicatrice del polo sud celeste. Per la precisione si trovò a 9°35' dal polo sud. L'epoca precessionale opposta alla nostra riavverrà fra altri 13.000 anni circa.
Durante l'età classica, circa 2000-3000 anni fa, la declinazione di questa stella era molto simile a quella attuale: non era osservabile né da Roma né da Atene, ma diventava visibile dalle coste africane, da Creta e da Cipro; era pertanto sconosciuta ai popoli del nord Europa, ma non a quelli mediterranei.
Grazie proprio alla sua posizione, lontana dall'eclittica (il piano orbitale del sistema solare) a differenza di Sirio, e alla sua luminosità, Canopo è spesso usata dalle sonde spaziali per orientarsi nello spazio, usando una speciale camera conosciuta come Canopus Star Tracker.
Secondo alcuni studi, Canopo farebbe parte della cosiddetta Associazione Scorpius-Centaurus, una brillante associazione stellare che raggruppa stelle che presentano valori di moto proprio simili che indicano una comune origine in una nube molecolare gigante; i membri più brillanti di quest'associazione sono in prevalenza di colore blu e la loro età è relativamente piccola, stimabile attorno ai 5-15 milioni di anni. In linea di massima si può affermare che quasi tutte le stelle azzurre brillanti visibili fra le costellazioni dello Scorpione, del Lupo, del Centauro, della Croce del Sud e della Carena (compreso l'ammasso delle Pleiadi del Sud) facciano parte di quest'associazione.Canopo si trova nel Braccio di Orione, lo stesso braccio di spirale minore posto tra il Braccio di Perseo e il Braccio del Sagittario, al cui interno è situato anche il nostro sistema solare; i due bracci sono separati da circa 6500 anni luce di distanza. Secondo la misura della parallasse operata dal satellite Hipparcos, che ha restituito un valore di 10,43 ± 0,53 millisecondi d'arco, Canopo si trova ad una distanza di 310 anni luce (96 parsec) dalla Terra. Prima di Hipparcos le stime variavano notevolmente, arrivando persino a fino a 1200 anni luce di distanza; se quest'ultimo valore fosse stato corretto, Canopo sarebbe stata una delle stelle più brillanti della Via Lattea. Le difficoltà nella misura della distanza di Canopo derivavano dalla sua natura inusuale; quella delle supergiganti gialle è infatti una classe stellare molto rara e per certi versi ancora misteriosa.L'area di cielo in cui si trova Canopo è visibilmente priva di altre stelle appariscenti: poco a nord-ovest si trova infatti τ Puppis, che è solo di terza magnitudine; circa 17 gradi più a sud si trova invece la Grande Nube di Magellano, la quale è però una galassia satellite della nostra. La scia luminosa della Via Lattea corre invece una ventina di gradi a nord-ovest; questo tratto appare molto ricco di stelle grazie alla presenza di una vastissima fascia di stelle giovani e luminose lunga ben 3000 anni luce e nota come Cintura di Gould, in questo tratto particolarmente ricca.
Canopo è una stella evoluta molto brillante: si tratta infatti non solo della seconda stella più brillante del cielo vista dal nostro sistema solare, ma anche della stella supergigante di classe F più luminosa nel nostro settore galattico, nonché la stella supergigante più luminosa se osservata ai raggi X. Stelle come questa sono relativamente rare e per questo poco conosciute; secondo i modelli evolutivi tradizionalmente accettati, esiste una discrepanza fra la diffusione reale di questo tipo di stelle e quella prevista. Alcuni scienziati, studiando nel dettaglio alcune stelle come Canopo, giunsero alla conclusione che l'abbondanza di queste stelle sarebbe meglio spiegabile con modelli evoluzionistici che considerino pure gli effetti della rotazione.
Il diametro di Canopo misurerebbe 0,6 UA (il diametro angolare misurato è di 0,0066 secondi d'arco), pari a 65 volte quello del Sole. Se si immagina di porre Canopo al centro del sistema solare, occuperebbe 3/4 dell'orbita di Mercurio. Un pianeta con condizioni climatiche simili alla Terra, ossia posto nella zona abitabile, potrebbe stare ad una distanza tre volte superiore a quella di Plutone.La sua distanza di 310 anni luce dalla Terra, associata alla vasta superficie radiante ed alla grande luminosità apparente ne fanno una stella 15.000 volte più luminosa del Sole (alcune stime parlano di 200.000 volte), la più brillante nel raggio di circa 700 anni luce. È molto più luminosa dell'unica stella che sembra più luminosa vista dalla Terra: Sirio è appena 22 volte più luminosa del Sole, e sembra più brillante solo perché enormemente più vicina (8 anni luce contro i 310 di Canopo). In effetti, per una grande percentuale delle stelle relativamente vicine a noi, Canopo è "la stella più brillante del cielo".
La classificazione di Canopo secondo il SIMBAD è F0II, ossia una stella gigante brillante; tuttavia secondo altri autori la classificazione più corretta sarebbe F0Ia, che più si adatterebbe ad una stella con una luminosità pari a 13.000 - 15.000 L☉. Le supergiganti di tipo F sono in effetti rare e abbastanza poco conosciute; gli astronomi le considerano uno stato transitorio verso o dallo stadio di supergigante rossa, nel primo caso lasciandosi alle spalle la sequenza principale, nel secondo caso evolvendo verso lo stadio di supergigante blu; per questa ragione l'età di Canopo è ancora oggetto di dibattito.
Nel corso degli anni ottanta è stata analizzata in dettaglio la metallicità di questa stella. Secondo questi studi, l'azoto sarebbe presente in quantità 5 volte superiore rispetto al Sole; tuttavia, questo valore non è dato per certo, poiché si basa su solo tre deboli linee di emissione e potrebbe dunque venire confutato nel corso di ulteriori studi, specialmente condotti nel vicino infrarosso. Il sodio sarebbe presente in percentuale leggermente superiore rispetto al Sole, una caratteristica in genere comune nelle stelle giovani. Tramite l'analisi dei parametri delle interazioni di Van der Waals 6C ottenute dalle righe spettrali si è determinato che la presenza di alluminio è tre volte inferiore alla percentuale riscontrata nello spettro della nostra stella; anche in questo caso, potrebbero esserci delle imprecisioni di calcolo. Più in generale, si può affermare che, con l'eccezione di alcuni elementi presenti in quantità maggiore o leggerissimamente minore, la composizione di Canopo non è molto differente da quella del nostro Sole, specialmente se si considerano gli elementi più pesanti.
La fotosfera di Canopo è stata studiata da un gran numero di interferometri a Terra. Sulla superficie della stella sono presenti diverse celle convettive. Alcuni scienziati utilizzarono il modello del trasferimento radiativo per mostrare che la convezione fotosferica sulle supergiganti rosse può essere individuata dai moderni interferometri nel vicino infrarosso; sebbene Canopo sia una supergigante gialla e non una supergigante rossa, la presenza sulla sua superficie di strutture fotosferiche e di un campo magnetico variabile suggerisce che il modello sia valido anche per questo tipo di astri. La temperatura superficiale sarebbe compresa fra due valori estremi pari a 7350 ± 30 K e a 7550 K.L'atmosfera di Canopo è stata studiata tramite un gran numero di strumenti astronomici, fra i quali il Telescopio Spaziale Hubble, il Chandra X-ray Observatory e il FUSE; durante queste osservazioni sono state scoperte una serie di proprietà inaspettate.La caratteristica più insolita è la presenza di un vento stellare particolarmente forte, la cui velocità si aggira sui 4000 km/s, un valore eccezionale per un vento stellare relativamente basso, mentre la temperatura è di circa 5000 kelvin; lo studio del vento stellare sulle supergiganti gialle è particolarmente interessante, poiché per questo tipo di stelle la sua struttura e il meccanismo di guida è sconosciuto.Il telescopio Chandra ha rilevato la presenza di una corona con dei picchi di temperature che arrivano fino a 20 milioni di K; Nonostante ciò, l'estensione dell'atmosfera di Canopo è relativamente piccola rispetto ad altre stelle, se rapportata al raggio della stella. La presenza di Fe I sulla superficie di Canopo è notevolmente inferiore a quella del Sole.Tramite l'effetto Zeeman, nel 1986 si è indagato sulla natura del campo magnetico di Canopo; si è così trovato che la stella possiede un campo molto debole e leggermente variabile da 2,5 a 5σ. Tramite l'analisi del periodogramma si è poi ottenuto il periodo del ciclo di variazione, che risulta essere di circa 6,90 giorni; la variazione è armonica. Questo breve periodo tenderebbe a escludere l'interpretazione secondo la quale la variabilità del campo magnetico sarebbe legata ad una rotazione obliqua; il periodo di pulsazione radiale fondamentale di Canopo può essere stimato come pari ad alcuni giorni, ma senza aver stabilito la natura armonica della variazione ogni speculazione è prematura. Uno studio successivo mette però in dubbio la variabilità del campo magnetico; secondo questa ricerca, la causa della variabilità riscontrata nelle analisi non sarebbe dovuta al campo magnetico proprio della stella, ma all'instabilità degli stessi strumenti utilizzati per determinarla.
Canopo si trova in uno stadio avanzato della sua evoluzione: ha infatti già concluso la fase stabile della sequenza principale ed attualmente si trova nella fase di supergigante gialla, ma è previsto che Canopo possa evolvere entro tempi astronomicamente brevi verso la fase di supergigante blu o supergigante rossa. Gli astronomi ritengono che la stella, per via della sua massa, durante la sua fase di sequenza principale sia stata una stella di classe B, dal tipico colore bianco-azzurro. Conclusa questa fase di stabilità, la stella avrebbe subito una serie di collassi che ne avrebbero innescato le successive reazioni nucleari, provocandone alla fine l'espansione allo stato attuale di stella supergigante.Secondo i modelli fisico-matematici dell'evoluzione stellare, nel nucleo di Canopo sarebbe attualmente in corso di svolgimento il processo di fusione dell'elio in carbonio e ossigeno tramite il processo tre alfa. Alcuni scienziati, studiando le stelle che sono state e che saranno le più luminose viste dalla Terra, hanno suggerito che Canopo potrebbe esplodere come supernova di tipo II prima ancora di ritornare, con l'allontanamento di Sirio da noi, ad essere la stella più luminosa del cielo notturno, in un tempo compreso fra 480.000 e 990.000 anni. D'altra parte, in studi più recenti si è ipotizzato che Canopo abbia una massa di poco inferiore a quella minima prevista per diventare una supernova; la sua luminosità suggerisce che la sua massa originaria sia di circa otto o nove volte quella del Sole, pertanto potrebbe accadere ciò che è successo alla compagna di Sirio, Sirio B, ossia che al termine della sua esistenza possa perdere gli strati esterni in una spettacolare nebulosa planetaria, mentre il suo nucleo collassa, degenerando, in una nana bianca con una densità particolarmente elevata. Gran parte delle nane bianche sono composte da carbonio e ossigeno, ma in questo caso la sua massa sarebbe sufficiente per trasformarla in una rara nana bianca O-Ne-Mg.
Canopo divenne per la prima volta la stella più brillante nel cielo terrestre circa 3,7 milioni di anni fa e vi rimase fino a 1,37 milioni di anni fa; il momento di massima vicinanza al Sole avvenne 3,11 milioni di anni fa, quando le due stelle si trovarono a circa 177 anni luce di distanza e Canopo raggiunse una magnitudine apparente pari a −1,86. In seguito, per alcune centinaia di migliaia di anni fu superata in luminosità da altre due stelle, fra le quali Algol, che transitarono a pochissimi anni luce da noi, diventando dei veri "fari" nel cielo stellato.Canopo ritornò ad essere la stella più brillante del cielo circa 950.000 anni fa, quando si trovava a 252 anni luce di distanza e possedeva una magnitudine apparente di −1,09. Circa 420.000 anni fa, la sua luminosità fu nuovamente superata da altre due stelle che transitarono vicine a noi: la prima fu Aldebaran e la seconda Capella, entrambe visibili in particolare nel cielo boreale, quando transitarono nella direzione oggi occupata dalle attuali costellazioni di Cassiopea, Andromeda e Perseo. Quando queste stelle si allontanarono da noi, Canopo tornò ad essere la più luminosa: 160.000 anni fa, già si trovava a 302 anni luce e la sua magnitudine era molto simile a quella odierna, ma nonostante ciò restò la stella più brillante del cielo fino all'avvicinarsi, 90.000 anni fa, della stella Sirio, che divenne da allora la stella più luminosa del cielo.Entro 210.000 anni, la luminosità di Sirio, ormai in diminuzione, verrà superata da quella di Vega, in avvicinamento a noi; probabilmente, quando anche Vega si sarà riallontanata, la stella più luminosa del cielo tornerà ad essere Canopo, che a quel punto, fra 480.000 anni, avrà una magnitudine di −0,40. Affinché, al ritmo attuale, la sua luminosità scenda alla magnitudine 0, occorreranno quasi un milione di anni, mentre per diventare di magnitudine 1 ce ne vorranno ben 5 milioni.
A causa della sua grande luminosità, Canopo, nonostante sia una stella difficile da osservare da latitudini come quelle del bacino del Mediterraneo, ha avuto grande influenza nella cultura e nella mitologia di diversi popoli antichi; dalla Cina centro-meridionale e dall'India la stella appare invece perfettamente osservabile.
Il nome "Canopo" viene fatto comunemente derivare da due origini diverse, entrambe menzionate nel noto testo di mitologia stellare, Star Names: Their Lore and Meaning di Richard Hinckley Allen; quale delle due sia corretta è materia di speculazione.
La prima teoria deriva dalla leggenda della Guerra di Troia: poiché la costellazione Carena faceva parte della gigantesca costellazione della Nave Argo, che rappresentava la nave usata da Giasone e gli Argonauti, alla stella più brillante di questa costellazione fu dato il nome del pilota di una nave menzionata in un'altra leggenda greca; Canopus era infatti il pilota della nave di Menelao, che fece rotta verso Troia nel suo tentativo di riconquistare Elena di Troia dopo che era stata presa da Paride. Come la nave giunse in Egitto, Canopo fu morso da un serpente e morì; fu così che in suo onore sarebbe stata intitolata sia la città portuale che sorge nell'area dello sbarco, Canopo appunto, sia la stella più brillante che appare poco sopra l'orizzonte meridionale in questo sito geografico.L'altra etimologia del nome è quella che viene dal Copto Kahi Nub (Terra d'oro), che si riferisce al modo in cui questa stella appare vicino all'orizzonte in Egitto, arrossata dall'estinzione atmosferica. In Egitto c'è anche l'antico porto, oggi in rovina, chiamato, come visto in precedenza, con lo stesso nome della stella, vicino alla foce del Nilo; la Battaglia del Nilo si svolse nelle vicinanze di questo sito.Una terza possibilità è data dalle lingue semitiche, come ad esempio dall'arabo Janub (جنوب) che significa Sud. Il muro sudorientale della Kaʿba islamica punta verso Canopo ed è chiamato appunto Janub.Presso i Greci la stella era nota come Kanobos o Kanopus; il nome fu in seguito trascritto come Canobus, fino all'attuale nome, derivato dal latino Canopus. L'astronomo greco Arato, nel 270 a.C., come pure Eudosso e Ipparco, la chiamano Pedalion, ossia il timone, mentre l'oratore romano Cicerone la chiama con la variante latina del termine timone, Gubernaculum. In inglese, vista la tradizione di mantenere la variante latina dei nomi delle stelle, il nome in uso è Canopus.
Per molti secoli, i popoli arabi provarono grande rispetto e fascino nei confronti della stella Canopo. Uno dei nomi che questi popoli assegnavano alla stella era Suhail; Suhail è anche il nome assegnato a diverse altre stelle del sud, si pensi ad esempio alla stella λ Velorum, nota come Al Suhail. Questa parola ha il significato di "piano", "piatto", probabilmente in riferimento al fatto che si osserva sempre più alta sull'orizzonte scendendo verso sud, ossia verso le pianure del sud Arabia e specialmente dell'Africa sahariana; è interessante notare infatti come Sahl sarebbe la parola all'origine del termine Sahel, che indica la fascia a sud del deserto del Sahara.Contrapposto a Suhail vi è il termine Wezen, ossia "pesante"; Canopo riporta anche il nome Wezen, probabilmente in riferimento al fatto che una stella così luminosa, se resta vicina all'orizzonte, può essere solo a causa della sua "pesantezza", che non la fa elevare nel cielo, restando sempre molto bassa e quasi rasente il suolo. Anche altre stelle riportano come nome proprio Wezen, come ad esempio δ Canis Majoris.Una leggenda araba racconta la storia di un giovane chiamato Suhail, che potrebbe essere Canopo, che sposò la nubile Al Jauzah, rappresentata dalla costellazione di Orione; egli in seguito la uccise e fu costretto a scappare, inseguito da Sirio. Un'altra versione della storia afferma che Al Jauzah ripudiò Suhail, spingendolo con violenza verso sud a calci. Entrambe le versioni probabilmente sono nate per spiegare la grande separazione di Canopo, visibile molto a sud, rispetto ad altre stelle molto luminose ma più alte nel cielo, come Sirio, la costellazione di Orione, Procione e le altre brillanti costellazioni invernali.Anche presso i beduini del Negev e del Sinai la stella era nota come Suhayl; assieme alla Stella Polare, era l'astro principale utilizzato per orientarsi durante la notte. Poiché, a differenza della Polare, che è sempre visibile, appare e sparisce sotto l'orizzonte, Canopo venne associata alla imprevedibilità e alla instabilità della natura.
In Cina Canopo è nota come 老人星 (Lǎorénxīng, la stella dell'Anziano) oppure سهيل (Suhayl) in una variante araba; presso il popolo cinese fu oggetto di culto fino al 100 a.C. Presso gli aborigeni australiani invece, la stella era chiamata Waa, il corvo.Secondo l'astronomia Hindu, Canopo è invece chiamata Agasti o Agastya; Agastya è il più grande dei rishi di Saptarshi, ossia dei sette saggi che percepiscono dall'essere supremo Brahman gli inni dei Veda, mentre si trovano in meditazione profonda. Figlio di Varuṇa, la divinità dell'acqua, Agastya è spesso citato dalla letteratura in sanscrito. L'associazione fra questa stella con una figura legata all'acqua è probabilmente dovuta al fatto che la presenza di Canopo in cielo indica l'acquietarsi della stagione monsonica, mentre il suo tramontare nelle ore serali preannuncia l'arrivo della stagione delle piogge.Nella mitologia guanci dell'isola di Tenerife (Spagna), la stella Canopo era legata alla dea Chaxiraxi.
Nel Ciclo di Dune di Frank Herbert intorno a Canopo, precisamente nella terza posizione orbitale, ruota il pianeta desertico Arrakis, conosciuto col nome di Dune dai nativi Fremen. Il pianeta ha un ruolo notevole nei romanzi in quanto è l'unico luogo conosciuto nell'Universo dal quale può essere estratta la spezia melange, capace, attraverso una speciale lavorazione, di permettere ai Navigatori della potente Gilda Spaziale di individuare la rotta corretta attraverso lo spazio-tempo senza l'uso di computer e permettere in questo modo la navigazione e il commercio interstellare monopolizzato dalla Gilda e dal CHOAM, l'ente per lo sviluppo economico dell'Impero.
La sonda Mariner IV lanciata dalla NASA nel 1964 usò la stella Canopo come punto di riferimento nel suo viaggio verso Marte; due sensori puntavano uno il Sole e l'altro la stella Canopo, per mantenere la sonda orientata verso la giusta rotta.
(EN) Martin Schwarzschild, Structure and Evolution of the Stars, Princeton University Press, 1958, ISBN 0-691-08044-5.
(EN) Robert G. Aitken, The Binary Stars, New York, Dover Publications Inc., 1964.
 A. De Blasi, Le stelle: nascita, evoluzione e morte, Bologna, CLUEB, 2002, ISBN 88-491-1832-5.
 M. Hack, Dove nascono le stelle. Dalla vita ai quark: un viaggio a ritroso alle origini dell'Universo, Milano, Sperling & Kupfer, 2004, ISBN 88-8274-912-6.
 C. Abbondi, Universo in evoluzione dalla nascita alla morte delle stelle, Sandit, 2007, ISBN 88-89150-32-7.
 Fred Schaaf, The Brightest Stars: Discovering the Universe through the Sky's Most Brilliant Stars, John Wiley & Sons, Incorporated, 2008,  pagine 288, ISBN 978-0-471-70410-2.
(EN) Hearnshaw, J. B.; Desikachary, K., The spectrum of Canopus, in Monthly Notices of the Royal Astronomical Society, vol. 198, gennaio 1982,  pp. 311-320.
(EN) Desikachary K, Hearnshaw JB, The spectrum of Canopus. II - Analysis and composition (PDF), in Royal Astronomical Society, Monthly Notices, vol. 201, 1982,  pp. 707–21.
(EN) Reynolds, S. E.; Hearnshaw, J. B.; Cottrell, P. L., The spectrum of Canopus. III - Abundances of r- and s-process elements, in Monthly Notices of the Royal Astronomical Society, vol. 235, dicembre 1988,  pp. 1423-1438, ISSN 0035-8711.
(EN) Domiciano de Souza, A.; Bendjoya, P.; Vakili, F.; Millour, F.; Petrov, R. G., Diameter and photospheric structures of Canopus from ;AMBER/VLTI interferometry, in Astronomy and Astrophysics, vol. 489, nº 2, ottobre 2008,  pp. L5-L8, DOI:10.1051/0004-6361:200810450.
(EN) Brown, A.; Harper, G. M.; Ayres, T. R.; Brown, J. M., The Outer Atmosphere of Canopus: Detection of a Fast Stellar Wind from an F Supergiant, in Bulletin of the American Astronomical Society, vol. 35, maggio 2003,  p. 745.
(EN) Gadun, A. S., Iron abundance and microturbulence in Arcturus, Canopus, alpha CEN A, and Sun from FeI and FeII lines, in Astronomische Nachrichten, vol. 315, nº 6,  pp. 413-418.
(EN) Weiss, W. W., The magnetic field of Canopus, in Astronomy and Astrophysics, vol. 160, nº 2, maggio 1986,  pp. 243-250.
(EN) Stift, M. J., The significance of stellar magnetic field measurements obtained with the photographic technique - The spurious magnetic field of the supergiant Canopus, in Monthly Notices of the Royal Astronomical Society, vol. 228, settembre 1987,  pp. 109-118, ISSN 0035-8711.
Tirion, Rappaport, Lovi, Uranometria 2000.0 - Volume II: The Southern Hemisphere to +6°, Richmond, Virginia, USA, Willmann-Bell, inc., 1987, ISBN 0-943396-15-8.
 Tirion, Sinnott, Sky Atlas 2000.0, 2ª ed., Cambridge, USA, Cambridge University Press, 1998, ISBN 0-933346-90-5.
 Tirion, The Cambridge Star Atlas 2000.0, 3ª ed., Cambridge, USA, Cambridge University Press, 2001, ISBN 0-521-80084-6.
 Jim Kaler, Canopus, Stars. URL consultato il 6 giugno 2007 (archiviato dall'url originale il 19 maggio 2007).
 David Darling, Canopus (Alpha Carinae), The Encyclopedia of Astrobiology, Astronomy and Space Flight. URL consultato il 6 giugno 2007.

Il cantante è un soggetto che, mediante l'utilizzo della propria voce, produce una successione di suoni ordinati per ritmo e altezza.Il cantante solista è colui che canta la melodia principale di un brano musicale.
Il corista canta in un coro, o accompagna il solista con seconde voci o voci complementari. In questo ultimo caso il termine entrato nell'uso comune negli ambienti musicali diversi dalla musica classica è vocalist.
Il solista è un cantante che esegue delle parti che vengono cantate, con accompagnamento musicale o con il solo canto della voce, che è solo in scena o comunque che canta una linea melodica non in coro con altri cantanti.
Nell'industria musicale, si chiama solista un artista che pubblica dischi sotto il proprio nome, o servendosi di uno pseudonimo, comunque senza l'apporto di un gruppo musicale fisso, ma servendosi di musicisti potenzialmente diversi a ogni sessione (turnisti).
 Cantante, su thes.bncf.firenze.sbn.it, Biblioteca Nazionale Centrale di Firenze.
Con il termine cantautore (da cantante + autore) si indica colui che interpreta canzoni da lui stesso composte.
In Italia il moltiplicarsi degli esponenti di questa categoria di artisti - cresciuta specialmente nella seconda metà del Novecento - ha portato al formarsi di diverse scuole cantautorali (anche se la loro definizione specifica è piuttosto vaga, e riferita sostanzialmente alla città di nascita o di adozione degli artisti piuttosto che alle loro caratteristiche poetiche): le più note sono comunque quella genovese, quella romana, la napoletana, la bolognese e la milanese, sebbene il fenomeno si sia poi diffuso su scala nazionale.
La parola cantautore fu creata nell'ambito della casa discografica RCA da Ennio Melis e Vincenzo Micocci nel 1959 per il lancio di Gianni Meccia. Ovviamente, già vi erano stati dei personaggi che scrivevano e cantavano le proprie canzoni, come Fred Buscaglione, Renato Carosone, Domenico Modugno, Odoardo Spadaro, Ettore Petrolini, Rodolfo De Angelis e - andando ancora più indietro nel tempo - Armando Gill (1877-1945), uno dei primi a firmare sia i testi che le musiche delle sue canzoni (come spiegava nella celebre presentazione che faceva precedere ai suoi spettacoli: Versi di Armando, musica di Gill, cantati da Armando Gill) e il napoletano Berardo Cantalamessa, il primo ad incidere una sua canzone su disco 78 giri, la celeberrima 'a risata, nel 1895.Modugno è il primo che scrive canzoni partendo dalla cronaca: nel 1955 scrive Vecchio frac dopo aver letto su un giornale la notizia del suicidio del principe Raimondo Lanza di Trabia (marito dell'attrice Olga Villi) che, all'età di 39 anni, nel novembre del 1954 si era gettato dalla finestra del suo palazzo in via Sistina a Roma, ed anche Lu pisce spada nasce da una storia vera, letta in un giornale.
Non bisogna infine dimenticare l'esperienza torinese di Cantacronache, con esponenti quali Fausto Amodei, Sergio Liberovici, Michele Straniero e Margot che da un lato recuperano tutta la tradizione della musica popolare italiana, dall'altro producono nuove canzoni, spesso in collaborazione con intellettuali come Italo Calvino ed Umberto Eco, inserendo nei testi delle canzoni nuove tematiche come le morti sul lavoro (La zolfara, del 1959) l'opposizione alla guerra (Dove vola l'avvoltoio, 1961) le lotte operaie (Per i morti di Reggio Emilia, 1960).
Il gruppo di Cantacronache viene considerato tra i precursori diretti della prima generazione di cantautori italiani di un certo spessore; così si è espresso in proposito Umberto Eco:
Tra i principali cantautori italiani degli anni sessanta (spesso influenzati dalla canzone d'autore francese) troviamo Umberto Bindi (solo autore delle musiche, mentre per i testi si appoggiava ad altri, primo fra tutti Giorgio Calabrese), Luigi Tenco, Gino Paoli, Sergio Endrigo, Bruno Lauzi, Giorgio Gaber, Enzo Jannacci (il primo che nelle sue canzoni fa diventare protagonisti gli ultimi, dai barboni ai malati di mente, dalle prostitute ai poveri), Piero Ciampi (in realtà solo paroliere, mentre per le musiche si affidava a vari compositori come Gian Piero Reverberi o Gianni Marchetti), Fabrizio De André (anche se, in realtà, quasi tutto il suo repertorio è stato scritto insieme ad altri artisti), Nino Tristano, Silverio Pisu, Memo Remigi, Vittorio Paltrinieri, Duilio Del Prete, i quali hanno saputo riprendere le suggestioni della canzone francese e trasformarle secondo la sensibilità italiana.
Questa prima generazione è influenzata principalmente dalla canzone francese e dalla canzone popolare italiana; a metà del decennio ad essi si affiancano altri cantautori come Lucio Dalla, Gian Pieretti, Luciano Beretta, Claudio Cavallaro, Alberto Testa, Fred Bongusto, Mino Reitano, Francesco Guccini, Mauro Lusini, Roby Crispiano, Jonathan del duo Jonathan & Michelle, Emilio Insolvibile e Tony Cucchiara, che sono invece influenzati dal beat (con il passare del tempo ed il proseguimento della carriera alcuni di loro come Guccini e Dalla svilupperanno delle caratteristiche musicali e tematiche proprie, mentre Cucchiara si dedicherà al teatro canzone).
Infine appartengono alla categoria anche alcuni come Gipo Farassino o Nanni Svampa che si sono dedicati per lo più alla canzone dialettale: Svampa forma poi nel 1964 un gruppo, I Gufi, con cui spesso incide canzoni di propria composizione in italiano, ed anche Farassino, alla fine degli anni '60, abbandona spesso il dialetto per scrivere canzoni come l'antimilitarista Ballata per un eroe («Andrò a ingrossare la nutrita schiera/di quelli che aggrappati a una bandiera/son morti bestemmiando di paura/ad occhi chiusi in una notte scura»), Remo la barca, La mia città, Il bar del mio rione, Avere un amico.
Altri, come Paolo Pietrangeli, Gualtiero Bertelli ed Ivan Della Mea, sono stati più legati ad una canzone strettamente politica.
Alla fine del decennio emerge un altro cantautore, Ugolino, che si distacca dal genere per avvicinarsi ad un tipo di canzone d'autore, basata su tematiche sociali che vengono espresse in maniera ironica e satirica.
Per quel che riguarda le donne, una delle prime cantautrici è Paola Orlandi, che già nel 1959 scrive il testo e la musica di una canzone che incide, Voglio l'amore; nello stesso periodo iniziano la carriera la sorella Nora Orlandi, Marisa Terzi e Maria Monti (all'epoca fidanzata di Gaber), mentre Margot scrive e canta le sue prime canzoni all'interno dell'esperienza dei Cantacronache di cui fa parte e Giovanna Marini debutta a metà degli anni '60.
Nella seconda metà del decennio emerge Nives (al secolo Nives Gazziero), cantautrice a metà tra il folk e il beat, scoperta da Nanni Ricordi, che oltre a brani propri traduce alcune canzoni americane, come Where Have All the Flowers Gone? di Pete Seeger (che diventa Dove sono finiti i fiori?).
Proprio in questo decennio iniziano le collaborazioni tra canzone d'autore e poesia: l'antesignano, in questo senso, è ancora una volta Domenico Modugno che mette in musica due poesie di Salvatore Quasimodo con l'autorizzazione dell'autore, Ora che sale il giorno e Le morte chitarre; così racconta l'esperienza il cantautore pugliese: Un altro intellettuale che ha frequenti collaborazioni con la canzone d'autore è Pier Paolo Pasolini, che nel 1963 autorizza Sergio Endrigo ad utilizzare alcuni versi tratti dalla raccolta La meglio gioventù; la canzone che nasce è Il soldato di Napoleone, contenuta nel primo 33 giri del cantautore istriano.
Sempre Pasolini collabora anche con Domenico Modugno, scrivendo il testo di Che cosa sono le nuvole:Endrigo invece collabora con Giuseppe Ungaretti ed il poeta brasiliano Vinícius de Moraes incidendo nel 1969 l'album La vita, amico, è l'arte dell'incontro, ed in seguito mette in musica alcune poesie per bambini scritte da Gianni Rodari in Ci vuole un fiore, album del 1974.
Negli anni settanta, in concomitanza coi movimenti politici e culturali del periodo, si diffonde ancora di più l'utilizzo della canzone da parte di alcuni cantautori per uno scopo politico e sociale; musicalmente le influenze si spostano dalla musica francese a quella d'oltremanica ed oltreoceano ed i principali modelli sono Bob Dylan, Paul Simon e Leonard Cohen, anche se non manca chi, come Claudio Rocchi, Walter Valdi o Alberto Anelli, si rifà a nomi meno conosciuti in Italia come Nick Drake o Roy Harper.
Tra i più importanti esponenti di questo periodo, oltre ai già citati Guccini, De André e Dalla, Nino Tristano (con l'album "Suonate Suonatori" (Fonit-Cetra) che Renzo Arbore nella sua Enciclopedia della Canzone definisce "il primo esempio di contaminazione tra musica popolare italiana e musica rock") ci sono Francesco De Gregori, Antonello Venditti, Edoardo De Angelis, Giorgio Lo Cascio, Ernesto Bassignano, Renzo Zenobi, Rino Gaetano, Corrado Sannucci, Mario Bonura, Stefano Rosso legati all'esperienza del Folkstudio, locale romano che promuove la canzone d'autore; poi Roberto Vecchioni, Renato Pareti, Claudio Lolli, Mario Panseri, Oscar Prudente, Luigi Grechi, Pierangelo Bertoli, Giorgio Laneve, Edoardo Bennato, Tito Schipa Jr., Franco Califano, Corrado Castellari, Claudio Fucci, Gianni Bella, Franco Battiato, Franco Simone (definito "il poeta con la chitarra"), Ivano Fossati (che inizia con il gruppo progressive dei Delirium), Eugenio Finardi, Alberto Camerini, Gianfranco Manfredi (questi ultimi tre vicini all'esperienza del Movimento Studentesco milanese), Ricky Gianco (già attivo nel decennio precedente, negli anni '70 si avvicina alla canzone politica), Enzo Maolucci e Carlo Credi, musicalmente più vicini al rock.
In questo periodo troviamo anche cantautori che non vollero fare della lotta politica e sociale la tematica delle loro canzoni, ma al contrario si dedicarono a temi come l’amore e il sentimento, tra i quali Claudio Baglioni (che fino al 1975 scrive insieme ad Antonio Coggio le musiche, mentre da solo i testi), Riccardo Cocciante (i cui testi sono scritti da Paolo Amerigo Cassella e Marco Luberti, poi dal solo Luberti ed infine da Mogol) e Renato Zero (che compone con vari collaboratori, da Franca Evangelisti a Piero Pintucci, da Roberto Conrado a Dario Baldan Bembo, e in un caso, per Il carrozzone, è solo interprete).
Identico è il caso di Lucio Battisti, che in realtà aveva iniziato l'attività nel decennio precedente: Battisti è autore solo delle musiche delle canzoni da lui cantate, le quali - dopo essere state composte - vengono completate dai testi scritti da Mogol.
Anomalo il caso di Paolo Conte, la cui produzione coincide a livello temporale con quella degli artisti citati, ma i cui riferimenti musicali sono il jazz e le grandi orchestre swing degli anni trenta e quaranta. I suoi testi spesso descrivono situazioni dell'epoca (Topolino amaranto, Bartali, Diavolo rosso) oppure ricreano un'atmosfera poetica più generale (I giardini pensili hanno fatto il loro tempo, Per quel che vale, Chi siamo noi?). Oltre a cantare i suoi testi, Conte prende generalmente parte all'esecuzione come pianista.
Nella seconda metà del decennio raggiungono il successo cantautori come Pino Daniele, Alan Sorrenti, Angelo Branduardi, Ivan Graziani, Ron, Leano Morelli, Massimo Bubola e Goran Kuzminac che, seppure in maniera diversa, danno molto risalto all'aspetto musicale delle loro composizioni.
Le cantautrici, al contrario dei colleghi uomini, non riscontrano un grande successo in questo periodo: nomi come quelli di Antonella Bottazzi, Maria Teresa Grossman, Roberta D'Angelo, Jamima, Chiara Grillo, Teresa Gatta, Nicoletta Bauce, Dania Colombo, Graziella Caly, Elena Rinaldi restano conosciuti solo da una ristretta cerchia di appassionati.
Negli anni ottanta si affermano interpreti che, seguendo le tendenze dell'epoca, adattano la canzone d'autore a stili quali punk, ska, rap e Rock.
Il filone Rock trova in Vasco Rossi l'interprete di punta; al punk si rifà (almeno inizialmente) Enrico Ruggeri; allo Ska Alberto Camerini e Donatella Rettore mentre Jovanotti porta al successo uno stile rap inizialmente destinato a fasce giovanili, per poi ricercare nuovi messaggi destinati ad un'audience più impegnata riguardo alle tematiche sociali. Da citare anche noti cantautori come Luca Carboni, Biagio Antonacci e Raf, quest'ultimo vicino alle sonorità dance.
Altri cantautori emersi in questo periodo, come Mango, Franco Fasano, Fabio Concato, Stefano Borgia, Giuni Russo, Amedeo Minghi, Gianni Togni, Mario Castelnuovo, Gerardo Carmine Gargiulo e Marco Ferradini si ricollegano musicalmente alla melodia italiana.
In modo più o meno marcato altri cantautori come Luca Barbarossa o Mimmo Locasciulli si ispirano a songwriters quali James Taylor o Tom Waits; non mancano però altri nomi che, nel solco della tradizione della canzone d'autore del decennio precedente, portano delle novità specifiche nella composizione dei testi e delle musiche, come Gian Piero Alloisio o Flavio Giurato.
Di grande successo anche il genere umoristico il cui principale esponente è Stefano Belisari con il suo gruppo Elio e le Storie Tese.
In questo periodo cominciano a suscitare un certo interesse anche alcune cantautrici fra le quali Nada, quest'ultima un tempo solo interprete, Giuni Russo, Gianna Nannini, legata alla musica rock, Grazia Di Michele, influenzata da suggestioni etniche e richiami alle folk singer americane, e Teresa De Sio, la prima ad unire la melodia partenopea al folk e alla World music.
Negli anni novanta si affermano autori che coniugano un gusto "postmoderno" ad una qualità dei testi vicina a quella dei loro predecessori. Sono cambiati i tempi, prima le persone avevano una maggiore predisposizione all'ascolto di una canzone, alle parole, all'impegno politico e sociale. Bastava presentarsi con una chitarra sul palco e creare una complicità e una corrispondenza di intenti che andava oltre la canzone. La confusione dei tempi che si trovano a vivere porta molti di essi a ripiegare sul versante intimista. Tra i più rappresentativi del periodo ci sono Luciano Ligabue, Neffa, Max Pezzali, Gatto Panceri, Stefano Zarfati, Paolo Vallesi, Samuele Bersani, Eros Ramazzotti, Max Gazzè, Niccolò Fabi, Daniele Silvestri, Frankie hi-nrg mc, Massimo Di Cataldo, Laura Pausini, Michele Zarrillo, Francesco Renga, Gianluca Grignani, Zucchero Fornaciari, Piero Pelù, Enrico Capuano, Paola Turci, Mario Venuti, Nek, Carmen Consoli, Alex Britti, Irene Grandi, Marco Masini, Giorgia, Cesare Cremonini, Marina Rei e Mao.
Con il nuovo millennio emergono i nomi di Bugo, Pacifico, Carlo Fava, Gianmaria Testa, Morgan, Caparezza, Sergio Cammariere, Tony Maiello, Simonetta Spiri, Amara, Erica Mou, Raphael Gualazzi, Simone Cristicchi, Ermal Meta, Fabrizio Moro, Max Manfredi, Luca Bassanese, Ennio Rega, Luca Bonaffini, Vinicio Capossela, Peppe Voltarelli, Federico Zampaglione, Riccardo Sinigallia, Dolcenera, Elisa, Tiziano Ferro, Cristina Donà, Francesco Tricarico, Dario Brunori, Rancore e il duo Carl Brave x Franco126. Accanto a questi si va affermando una nuova leva di cantautori, i quali spesso utilizzano l'autopromozione, l'indipendenza dall'etichetta discografica e nuove forme di musica digitale.
Gli omologhi dei cantautori si ritrovano soprattutto nella canzone francese (Georges Brassens, Serge Gainsbourg, Boris Vian, Barbara, Georges Moustaki, Charles Aznavour, Jacques Brel, Léo Ferré, Michel Fugain o - più recentemente - Renaud), nel "folk" e "rock" inglese (Donovan, Cat Stevens e Nick Drake), statunitense (Woody Guthrie, Pete Seeger, Joan Baez, Bob Dylan, James Taylor, Carole King, Simon & Garfunkel, Sixto Rodriguez -più di recente Suzanne Vega e Michelle Shocked), e canadese (Leonard Cohen, Neil Young, Joni Mitchell).
Sono cantautori anche gli spagnoli Joan Manuel Serrat e Lluís Llach, il portoghese José Afonso, i cileni Violeta Parra e Víctor Jara, il guatemalteco Ricardo Arjona, lo svizzero Mani Matter, il ceco Karel Kryl.
Una delle scuole più influenti degli anni '90 fu quella che ha visto come protagonista Bill Callahan, conosciuto anche con lo pseudonimo di Smog a San Francisco. Stessa città da cui provenivano American Music Club e Red House Painters i cui cantanti, Mark Eitzel e Mark Kozelek, seguiranno la strada tracciata da Smog. Da Los Angeles Duncan Sheik e Mountain Goats a Portland Elliott Smith, a Seattle Damien Jurado, all'Ohio Jason Molina con lo pseudonimo di Songs: Ohia, a Boston Mike Johnson e Matt Keating, in New Jersey Justin Mikulka, in Pennsylvania Karl Hendricks, a New York Jeff Buckley, Dave Schramm, Joseph Arthur, Vic Chestnutt in Georgia, Mark Lanegan a Seattle. In Canada Ron Sexsmith unira' nella sua musica le esperienze di Paul Simon e Leonard Cohen.
Anche San Francisco ha prodotto due cantautori in quel periodo: Jason Falkner (poi Jellyfish) e Chris Von Sneidern. A Los Angeles Frank Black (dei Pixies), in Oregon Eric Matthews (dai Cardinal) e Pete Krebs (dagli Hazel), in Ohio Tobin Sprout, in Australia Richard Davies.
I nuovi cantautori americani sono: Will Stratton, Bon Iver, Sharon Van Etten, Angel Olsen, Marissa Nadler. Dall'Inghilterra la singer-songwriter Anna Calvi.
La parola cantautor esiste anche in spagnolo e in catalano. Alcuni esempi sono Lluís Llach, Joan Manuel Serrat, Roger Mas, Javier Krahe, Luis Eduardo Aute, José Antonio Labordeta, Joaquín Sabina, Miguel Ríos, Víctor Manuel, Ana Belén o Antonio Vega.
Autori Vari (a cura di Gino Castaldo), Dizionario della canzone italiana, ed. Curcio, 1990
Gianni Borgna, La lingua cantata. L'italiano nella canzone d'autore dagli anni '30 a oggi, con Luca Serianni, Garamond 1995
Mario Bonanno, Con rabbia e con amore. Dizionario dei cantautori italiani, Bastogi Editrice Italiana, 2003
Autori Vari (a cura di Enrico Deregibus), Dizionario completo della canzone italiana, ed. Giunti, 2006
Mario Bonanno, Anni affollati. L'Italia e i cantautori 1973-1983, Bastogi Editrice Italiana, 2009
 Cantautore, su thes.bncf.firenze.sbn.it, Biblioteca Nazionale Centrale di Firenze. 
