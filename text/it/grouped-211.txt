
Il viadotto di Kinzua (in inglese Kinzua Bridge) è stato un viadotto ferroviario a cavalletto lungo 626 metri e alto quasi 92 metri, che attraversava la gola formata dal torrente Kinzua nella Contea di McKean in Pennsylvania, negli Stati Uniti d'America.
Un'ampia sezione della struttura è crollata nel 2003 dopo essere stata colpita da un tornado. I suoi resti sono visibili all'interno dei 133 ettari del Parco statale del viadotto di Kinzua, nei pressi della strada statale 6 a nord del villaggio di Mount Jewett, nella Contea di McKean. Dalla piattaforma panoramica sul ponte è possibile osservare dall'alto i resti collassati della struttura e verso la metà di ottobre molti visitatori vi si recano per ammirare il fogliame autunnale.Costruito originariamente in ferro battuto nel 1882 e pubblicizzato come l'"ottava meraviglia del mondo", fu il viadotto ferroviario più alto al mondo per due anni. Nel 1900 il ponte fu ricostruito in acciaio per permettere il transito di treni più pesanti, rimanendo in servizio fino al 1959. In seguito venne acquistato dal governo della Pennsylvania nel 1963, diventando l'attrazione principale dell'omonimo parco statale. Nel 2002 iniziò un restauro della struttura, ma l'anno successivo, prima della conclusione dei lavori, il ponte fu investito da un tornado che ne causò il crollo di un'ampia sezione. Prima del crollo, il viadotto di Kinzua era classificato come il quarto viadotto ferroviario più alto degli Stati Uniti, iscritto nel Registro nazionale dei luoghi storici dal 1977 e nell'elenco nazionale dei punti di interesse di ingegneria civile dal 1982.
Nel 1882 Thomas L. Kane, ex ufficiale dell'esercito americano e al tempo presidente della società ferroviaria statunitense Erie Railroad, si trovò di fronte alla sfida di costruire un ramo secondario della principale linea ferroviaria della Pennsylvania, che collegava il Lago Erie con Boston e New York, al fine di collegare la città di Bradford con le miniere di carbone che si trovavano nella Contea di Elk. La via più veloce per realizzare la nuova linea prevedeva il superamento della valle del torrente Kinzua, mentre l'unica alternativa possibile avrebbe comportato un allungamento del tracciato di 13 chilometri su terreno accidentato.Il ponte fu progettato dall'ingegnere di origine francese Octave Chanute e costruito dalla Phoenix Iron Works, un'impresa specializzata nella produzione di tubi in ferro cavi, brevettati e conosciuti come "colonne Phoenix". La struttura, costituita da 1408 tonnellate di ferro battuto, fu assemblata da una squadra di 40 uomini in soli 94 giorni di lavoro, dal 10 maggio al 29 agosto 1882. Un tempo così breve fu possibile grazie al fatto che durante la costruzione non furono usati ponteggi, ma la prima torre di supporto fu innalzata grazie ad un falcone che sollevava le capriate durante la costruzione. Dopo il completamento della prima torre fu costruita sulla sua sommità una gru di legno che venne utilizzata per la realizzazione della seconda torre; il procedimento fu quindi ripetuto per tutte le 20 torri di sostegno. La struttura portante del ponte era costituita da 20 torri a cavalletto in tubolari di ferro, di cui le sei centrali superavano gli 84 metri di altezza. Le torri erano fondate su 110 pilastri in pietra arenaria, estratta dalle pareti circostanti la valle.
La costruzione del ponte ebbe un costo stimato tra i 167.000 e i 275.000 dollari. Al momento della sua inaugurazione, era il ponte ferroviario più lungo e più alto al mondo, primato che mantenne fino all'inaugurazione due anni più tardi del viadotto di Garabit in Francia, che raggiungeva un'altezza di 122 metri. All'epoca era così straordinario da attirare turisti al solo scopo di vederlo e da essere soprannominato "l'ottava meraviglia del mondo".Secondo una leggenda, pochi anni dopo la costruzione del ponte (la data varia tra il 1883 e il 1902 a seconda delle versioni della storia) un ladro in fuga dopo aver compiuto una rapina della vicina cittadina di Emporium raggiunse il ponte e nascose il bottino sotto una roccia di forma triangolare nei pressi della struttura. Il ladro fu catturato pochi giorni dopo, ma morì prima di rivelare l'esatta posizione della refurtiva. Nel corso dei decenni molte persone hanno provato a cercare il bottino, anche con l'aiuto di metal detector, ma senza successo.Il ponte era stato progettato per reggere un carico strutturale di circa 240 tonnellate, ma i treni carichi di carbone che lo attraversavano erano obbligati a ridurre la velocità fino a 8 km/h poiché le locomotive, in particolare durante le giornate ventose, lo facevano vibrare.
All'inizio del XX secolo le locomotive erano diventate quasi l'85% più pesanti rispetto a venti anni prima e la struttura in ferro del ponte non era più in grado di sopportare in sicurezza il loro passaggio. L'ultimo trasporto attraversò il ponte il 14 maggio 1900 e dieci giorni dopo iniziarono i lavori di ricostruzione.La nuova struttura fu progettata da C.R. Grimm e costruita dalla Elmira Bridge Company utilizzando 3046 tonnellate di acciaio, per un costo di circa 275.000 dollari. Anche in questo caso i lavori avanzarono senza l'uso di ponteggi e terminarono in pochi mesi; due travature Howe lunghe 50 metri e larghe 5 ciascuna venivano installate in cima alle torri in modo da essere supportate da due di esse, situate alle estremità, mentre quella che si trovava nel mezzo veniva demolita e ricostruita in acciaio. Una volta che una nuova torre era terminata, le travature Howe venivano spostate in modo da appoggiarsi sulla nuova torre e ripetere il processo di ricostruzione con la vecchia torre in ferro che si trovava accanto. In questo modo, ogni torre poteva essere ricostruita in circa una settimana.
Per ancorare le nuove torri ai blocchi di ancoraggio furono riutilizzati gli stessi bulloni del ponte originale, e questo giocò un ruolo importante nel collasso della struttura nel 2003.Il viadotto riaprì al traffico il 25 settembre 1900 ed era in grado di sopportare il passaggio anche della locomotiva a vapore Union Pacific Big Boy, che con le sue 464 tonnellate fu una delle più pesanti mai costruite.Il ponte fu attraversato per l'ultima volta da una locomotiva a vapore il 5 ottobre 1950. Alla fine degli anni 1950 la Erie Railroad ottenne i diritti di passaggio sulla vicina ferrovia Baltimore e Ohio, il ché permise ai propri convogli di evitare il passaggio sul viadotto di Kinzua, che iniziava a mostrare i segni del tempo. Il transito dei treni fu ufficialmente interrotto il 21 giugno 1959 (anche se il ponte fu nuovamente utilizzato in una occasione nell'ottobre dello stesso anno a causa di un deragliamento che aveva bloccato la ferrovia Baltimore e Ohio) e la Erie Railroad vendette il ponte per 76.000 dollari al commerciante di rottami metallici Nick Kovalchick.
Dopo aver visto il ponte, Nick Kovalchick rimase così impressionato dalla struttura che decise di non smantellarla. Strinse invece alcuni accordi con gruppi locali interessati alla sua salvaguardia, e il 12 agosto 1963 l'allora governatore della Pennsylvania William Scranton firmò un disegno di legge per l'acquisto da parte dello Stato del ponte e delle terre circostanti per 50.000 dollari e per la creazione del Parco statale del viadotto di Kinzua. L'atto per l'acquisto di 316 acri (128 ettari) di terreno fu siglato il 20 gennaio 1965 e il parco aprì al pubblico nel 1970.Negli anni successivi venne realizzata una strada di accesso al parco e furono costruite alcune strutture di supporto, come un parcheggio, servizi igienici, un distributore di acqua potabile e una recinzione sull'impalcato del ponte. Il viadotto di Kinzua fu inserito nel Registro nazionale dei luoghi storici il 29 agosto 1977 e nella lista dei punti di interesse di ingegneria civile il 26 giugno 1982. Secondo l'Associazione americana degli ingegneri civili, il ponte è stato "una struttura fondamentale per permettere il trasporto del carbone dalla Pennsylvania nord-occidentale alla regione dei Grandi Laghi orientali, e si ritiene che abbia permesso un aumento dell'estrazione del carbone che ha portato a una crescita economica significativa".La Knox and Kane Railroad organizzò visite turistiche in treno dalla cittadina di Kane attraverso la foresta nazionale Allegheny e fino al viadotto di Kinzua dal 1987 fino alla chiusura del ponte nel 2002. In un articolo del 1988, il New York Times descrisse la passeggiata sul ponte "più simile ad andare in mongolfiera che ad un trasporto ferroviario", spiegando che da sopra di esso "stai guardando dritto sotto di te senza niente tra te e un immenso mare di vegetazione a 90 metri di distanza". Come attrazione turistica, il ponte attirava una media di 140.000 visitatori ogni anno.
Nell'agosto 2002 il ponte venne chiuso anche ai pedoni, in quanto si temeva che la struttura, ormai in parte arrugginita, potesse crollare in caso di forti venti. Nel febbraio dell'anno successivo un'impresa di costruzioni iniziò a lavorare alla riparazione e messa in sicurezza del ponte, ma il 21 luglio 2003 la struttura fu investita da un tornado che ne causò il collasso.Quel giorno infatti un sistema convettivo a mesoscala si formò su un'area che copriva l'Ohio orientale, la Pennsylvania occidentale, le regioni occidentali dello stato di New York e l'Ontario meridionale. Il sistema convettivo si spostò verso est con una velocità di 60 km/h e quando raggiunse la Pennsylvania settentrionale si formò nella tipica forma a virgola caratteristica delle perturbazioni con correnti ascensionali che possono dare origine ai tornado.Approssimativamente alle 15:20 EDT un tornado, classificato come F1 nella scala Fujita, toccò terra a circa 1,6 km di distanza dal viadotto di Kinzua e si spostò verso ovest in direzione del ponte, investendo la struttura e continuando per altri 4 km prima di staccarsi dal suolo; quindi toccò nuovamente terra a circa 3 km dalla cittadina di Smethport e proseguì per altri 5 km prima di dissiparsi. La stessa perturbazione generò anche un tornado F3 nella vicina contea di Potter.Il ponte fu così investito perpendicolarmente da venti che toccarono i 151 km/h, che causarono il crollo di 11 delle 20 torri di sostegno. Le indagini successive appurarono che le torri 10 e 11 crollarono per prime cadendo in direzione ovest. Quindi le torri 12, 13 e 14 furono sollevate dalle loro fondazioni, si spostarono leggermente in direzione nord ovest e ricaddero diritte e quasi intatte, tenute assieme solo dal binario della ferrovia. Infine le torri dalla 4 alla 9 collassarono in direzione ovest. A quel punto il tornado, che inizialmente procedeva da est verso ovest, iniziò a spostarsi in direzione nord, causando il definitivo crollo delle torri 12, 13 e 14.Uno dei motivi per cui le torri si staccarono facilmente dalle fondazioni fu che i bulloni che ancoravano le strutture di acciaio ai blocchi di cemento, non sostituiti durante la ricostruzione del 1900, erano fortemente arrugginiti e si ruppero mentre la struttura oscillava a causa del vento.
Al momento dell'arrivo del tornado, gli operai al lavoro nel cantiere avevano da poco finito il turno e avevano abbandonato la struttura e non ci furono pertanto vittime né feriti.
Lo stato della Pennsylvania decise di non ricostruire il ponte, operazione che avrebbe avuto un costo stimato di 45 milioni di dollari, bensì di lasciare intatti i resti della struttura come attrazione per mostrare ai visitatori la potenza della natura. Il ponte fu rimosso dal Registro nazionale dei luoghi storici il 21 luglio 2004.Prima del crollo il ponte attirava una media di 140.000 visitatori ogni anno, così la Knox and Kane continuò ad organizzare escursioni anche dopo il crollo del viadotto, fermandosi all'estremità occidentale della struttura. Tuttavia, a causa del drastico calo di interesse, le visite organizzate furono interrotte nell'ottobre 2004.Nel giugno 2005 lo stato della Pennsylvania stanziò 700.000 dollari per mettere in sicurezza le torri rimaste in piedi e avviare alcune nuove strutture del parco. Nello stesso anno il Dipartimento per la conservazione delle risorse naturali della Pennsylvania investì altri 8 milioni di dollari per la costruzione di una piattaforma panoramica al di sopra del ponte, un centro visitatori e un sentiero che conducesse ai resti delle torri crollate. La piattaforma panoramica consiste in una passerella pedonale che conduce ad un punto di osservazione con pavimento trasparente situato all'estremità del ponte. La Sky Walk è costata 4,3 milioni di dollari ed è stata inaugurata il 15 settembre 2011.
Il crollo del viadotto è uno degli argomenti trattati nel terzo episodio della prima stagione di Ingegneria perduta, programma del canale televisivo DMAX.
(EN) Vance Packard, Kinzua Viaduct (PDF), in National Register of Historic Places Inventory—Nomination Form, National Park Service, 25 gennaio 1977.
(EN) Report on the July 21st - Collapse of the Kinzua Viaduct, su dcnr.state.pa.us. URL consultato il 4 ottobre 2007 (archiviato dall'url originale il 26 aprile 2012).
Il viadotto è un genere di ponte stradale o ferroviario a più campate utilizzato per superare un ostacolo naturale o un'altra infrastruttura.
In Italia tra i viadotti più lunghi ci sono quelli di Coltano, lungo 9,6 km sull'Autostrada A12 e quello che attraversa il torrente Fichera sull'Autostrada A19, lungo più di 7 km. 
Il ponte stradale più alto d'Italia, per altezza del pilone, è invece il Viadotto Sente con i suoi 185 m di altezza, sulla ex strada statale 86 Istonia. È situato sull'omonimo fiume, al confine tra Abruzzo e Molise, tra i comuni di Belmonte del Sannio e Castiglione Messer Marino. Un precedente record, 168 metri, era costituito dal Ponte Costanzo opera dell'ingegnere Riccardo Morandi, il quale mantiene ancora due pilastri annoverati tra i 10 più alti d'Europa (132,5 metri).
Il ponte autostradale, per altezza della campata, più alto d'Italia e secondo d'Europa è il Viadotto Italia, sull'autostrada Salerno-Reggio Calabria. Si trova in Calabria ed attraversa la valle del fiume Lao. Nella campata centrale il ponte si trova ad un'altezza di 259 metri dal fondovalle e fu il più alto d'Europa dalla sua costruzione fino all'inaugurazione del Viadotto di Millau. 
Sulla ferrovia direttissima Firenze-Roma il Viadotto del Paglia, di 5.375 m di lunghezza, a 205 campate lineari di 25 m e 5 campate ad arco da 50 m, è il più lungo viadotto ferroviario d'Europa ed uno dei più lunghi del mondo.
È invece francese il viadotto veicolare più alto del mondo, il viadotto di Millau, la cui sommità dei pilastri raggiunge i 341 m d'altezza, mentre l'altezza massima del livello della strada è di 270 m.
 Viadotto, su thes.bncf.firenze.sbn.it, Biblioteca Nazionale Centrale di Firenze. 

I viaggi di Platone in Sicilia si svolsero durante il IV secolo a.C. coprendo un arco di tempo che va dal 388 a.C. al 360 a.C., con una pausa tra il primo e il secondo viaggio di circa vent'anni.
Le fonti antiche sostengono che Platone giunse per la prima volta in Sicilia spinto dal desiderio di visitare i crateri etnei. Il tiranno di Siracusa, Dionisio I, venuto a conoscenza della sua presenza nell'isola, lo chiamò a corte, dove il filosofo conobbe il nobile siracusano Dione, collaboratore di Dionisio, che divenne suo discepolo; quando Platone attaccò con le sue parole la tirannide, provocando l'ira del dinasta, fu proprio Dione che salvò il maestro facendolo imbarcare in tutta fretta per Atene, anche se tale viaggio si concluse con la riduzione in schiavitù del filosofo a Egina.
Nel 367 a.C., Platone tornò nuovamente in Sicilia, invitato da Dione per educare il nipote Dionisio II, nuovo successore al trono, con l'obiettivo di farlo diventare un re-filosofo; tuttavia la situazione politica precipitò; Dione fu esiliato e la riforma di Platone, atta all'instaurazione dello Stato ideale, fu avversata.
Si recò un'ultima volta a Siracusa nel 361 a.C. con lo scopo di compiere una mediazione pacifica tra Dionisio II e Dione, ma fallì nel suo intento. Allontanato dall'acropoli, poté fare ritorno ad Atene grazie all'intervento dei pitagorici di Taranto che intercedettero in suo favore presso il tiranno. Ritornato nella sua patria, assistette da lontano alla spedizione militare di Dione del 357 a.C. contro la tirannide siracusana.
Si sostiene che le reminiscenze dei suoi viaggi ebbero un impatto culturale notevole nella sua produzione letteraria: opere come il Simposio, le Leggi e i dialoghi su Atlantide, trarrebbero origine dall'esperienza del filosofo ateniese in Sicilia.
Platone crebbe negli anni della guerra del Peloponneso. Secondo Aristosseno avrebbe preso parte a tre spedizioni militari, dal 409 al 407 a.C.: a Tanagra, Corinto e Delio (dove avrebbe ricevuto anche un premio per il suo valore).Pochi anni prima della sua efebìa, nel 413 a.C., si verificò la grave sconfitta degli Ateniesi in Sicilia contro i Siracusani. L'evento fu carico di conseguenze politiche per il Mediterraneo.Seguì la spedizione siciliana nel mar Egeo, capitanata dal generale siracusano Ermocrate (figura che Platone elogerà, in seguito, per le sue doti di statista), al fianco di Sparta, nel prosieguo della medesima guerra.Atene venne definitivamente sconfitta dalle forze peloponnesiache nella battaglia di Egospotami (405 a.C.): la sconfitta della politica democratica e talassocratica di Atene favorì l'ascesa del governo dei Trenta tiranni, il cui leader fu Crizia, zio di Platone.Il discepolo di Socrate, deluso dalle «nefandezze dei tempi», colpito fortemente dalla condanna a morte del suo maestro, decise di lasciare Atene all'età di ventotto anni e nel 399 a.C. incominciò i suoi viaggi.Nel frattempo era salito al trono di Siracusa Dionisio il Grande, proclamatosi strategós autokrátor nell'anno 405 a.C., in un momento di forte tensione politica nella Sicilia greca: l'isola infatti era stata messa a ferro e fuoco dai Cartaginesi, che in gran numero l'avevano devastata.
Popolato da «Dèi e figli di dèi», nel dialogo La Repubblica, Platone definì i canoni di quello che egli chiamò «Stato ideale»: una città ideale, che per essere tale doveva avere al proprio apice una cerchia eletta di filosofi. Tre dovevano essere le classi che avrebbero composto lo Stato platonico: i cittadini come forza lavoro, i guardiani come difensori della città e i custodi come filosofi eletti. Ogni classe avrebbe dovuto rispettare il proprio ruolo così da far prevalere l'armonia dell'essere umano col tutto.Ne Le leggi però, il suo ultimo e più ampio dialogo, egli accantona il suo ideale massimo - conseguenza probabile degli anni passati a stretto contatto con la tirannide siciliana - e definisce i canoni dello «Stato migliore», secondo nell'ordine di graduazione del suo ideale politico.
Nello Stato ideale di Platone vi erano rigide regole da seguire. Platone era convinto che per conservare un ottimo Stato fosse essenziale controllare la procreazione umana. Nel livello più alto doveva vigere la comunanza della donna, mentre i figli sarebbero appartenuti solo allo Stato.Platone nelle Leggi distingue tra stasis (discordia interna) e polemos (guerra esterna); per il filosofo ateniese soltanto una guerra tra Greci e Barbari è realmente guerra, mentre va regolamentato e condannato il conflitto tra Greci.
Il tema di stasis e polemos si ritrova nelle Lettere attribuite a Platone, dove il filosofo ateniese esprime il timore che a causa dell'instabilità politica di Siracusa (che in quel momento affrontava una deleteria stasis), la Sicilia potesse cadere in possesso dei barbari Oschi o Fenici, arrivando a perdere persino la conoscenza della lingua greca. Raccomandava quindi l'unità tra i Greci per impedire che ciò accadesse.Platone consigliava a Dionisio II di ricostruire le città greche legandole con delle leggi e costituzioni tali che lo avrebbero fatto amare dal popolo, il quale sarebbe stato pronto a una guerra contro l'invasore cartaginese. Al contempo consigliava di disfare le colonie militari composte da mercenari d'origine barbarica e rendere del tutto greca la Sicilia. Ciò fu motivo di scontro per un governo come quello dionisiano, definito spesso non solo filobarbarico ma addirittura antiellenico.
Dalle antiche fonti emerge l'accusa per Platone di aver dedicato le sue maggiori attenzioni a Siracusa e di aver trascurato la politica di Atene, spendendo il proprio tempo all'estero anziché prodigarsi per la propria patria.Ma la matrice che spinse Platone a concentrare i propri sforzi sulla Sicilia era di solida origine: l'isola mediterranea doveva apparirgli come una sorta di «terra promessa», in cui poter applicare le proprie idee sullo stato ideale, grazie alla precaria situazione politica presente tra le poleis.
I motivi che lo spinsero a scegliere proprio Siracusa, tentando di farla divenire la capitale di un nuovo ordine politico che si sarebbe dovuto espandere su larga scala, vanno ricercati nella situazione geopolitica di tale polis. Essa era infatti l'altra capitale politico-intellettuale della grecità: avamposto a cui guardare contro l'invasore barbaro, già perfetto punto focale di un nuovo impero - come la definì Alcibiade  -, essa si mostrava totalmente immersa in quel mondo italiota, divenuto terra dei Pitagorici, in cui l'influenza e il controllo dei Dionisi era palpabile. Controllare i Siracusani gli avrebbe quindi dato accesso a un impero socio-culturale che sembrava a portata di mano.Ma l'impatto con la città dei Dionisi non fu come egli sperava. Non gli piacque affatto, come testimonia la settima epistola, quel che trovò: una dolce vita fatta tutta di perdizioni, distrazioni, nel qual mezzo si consumavano luculliani «banchetti italioti e siracusani». Individuò nella condotta di questa vita la causa della dissolutezza, una scelleratezza che, naturalmente, si sfogava in un'instabilità politica che caratterizzava il governo di Siracusa. L'unico modo per sopperire a tale situazione era porre alla vetta del comando una classe di re-filosofi, cresciuti ed educati nella dottrina platonica.
Con questa concezione, Platone si confrontò con i tiranni di Siracusa e lui stesso ammetterà (se come si suppone la settima epistola è una testimonianza di suo pugno) di aver posto le basi per il crollo della tirannide dionisiana:
Ciononostante nessun re-filosofo venne innalzato nel governo siracusano e il fine ultimo di Platone rimane ancora una vexata quaestio.
Hans-Georg Gadamer, allievo di Martin Heidegger, parla di «fatale attrazione» tra il filosofo e il tiranno; egli coniò il termine «Sindrome di Siracusa» in riferimento a coloro che sentivano il bisogno di dominare con la propria filosofia la vita di un governo. Anche Jacques Derrida nella sua opera La tentazione di Siracusa si concentra sul fallimento politico di Platone e auspica la totale separazione tra filosofia e politica. Nel saggio Il fascino di Siracusa, Mark Lilla esamina la vicenda platonica e conclude che essa è un forte richiamo per chiunque.Leo Strauss e Alexandre Kojève, nella loro controversia sullo Ierone senofonteo, hanno posto l'attenzione sul concetto di tirannide nel mondo antico e quindi sull'attuale difficoltà di comprendere le mosse del filosofo ateniese.Particolarmente critico con Platone è stato Karl Popper, che nel suo saggio storico lo ha definito un pensatore totalitario, rimproverandogli di innalzare i Greci al di sopra di tutti gli altri popoli.Contro la visione di Popper vi sono diverse linee difensive per il filosofo ateniese: Gadamer afferma che la «città celeste» di Platone è totalmente utopica, quindi il suo pensiero su essa va colto con ironia: Platone vuole essere provocatorio e non ha alcuna intenzione di applicare il suo modello ideale alla realtà:
Per Girgenti, Popper ha da un lato torto, poiché non riesce a cogliere il Platone del IV secolo a.C. che dinanzi alla tragedia fratricida rappresentata dalla Guerra del Peloponneso, tenta di salvare quel che resta del suo mondo ellenico, ma dall'altro lato ha ragione nell'accusare le interpretazioni di Platone ampiamente fornite nelle distorsioni politiche tedesche che tentarono di presentare il filosofo ateniese come guida per i loro propositi totalitari. Giovanni Reale, premettendo che Popper era rimasto condizionato dalle suddette errate interpretazioni, sostiene che contro Platone sono state effettuate delle indebite estrapolazioni al di fuori del loro contesto, quando Platone in realtà considerava l'assolutismo tirannico il peggiore dei mali.Secondo Sisti Platone fu da un lato pensatore utopico, poiché voleva che si guardasse a una città posta in cielo, ma dall'altro provò un'esperienza politica concretissima ed ebbe delle ambizioni politiche quando compì i suoi viaggi alla corte dei tiranni. Sisti sostiene inoltre che la cosiddetta «sindrome di Siracusa» va incoraggiata, poiché se essa è posta al servizio di capi di Stato illuminati e re–tiranni benevoli, assume connotazione positiva.Per Charles L. Griswold il modello della città ideale è un ammonimento agli uomini; Platone vuole mostrare che l'imperfezione può annidarsi ovunque; anche in un'ipotetica società ideale.Werner Jaeger e Eric Voegelin privarono invece Platone di uno scopo "politico" nel senso moderno del termine: il filosofo ateniese intendeva anzitutto realizzare un ordine divino nell'anima, così che per Jaeger è possibile parlare di un cittadino di due mondi, uno interiore e l'altro esteriore; la città posta in cielo costituisce un modello ideale, trascendente, di cui quella terrestre rappresenterà sempre una replica imperfetta, secondo Voegelin.Thomas Alan Sinclair ha sostenuto che Platone «non immaginò mai nessun uomo mortale in quella parte sublime, tranne se stesso» e continua asserendo che:
Hans Krämer ha rilevato che «il progetto era mantenuto piuttosto elastico e flessibile ed era fondamentalmente aperto ad ampliamenti sia nel suo insieme sia nei particolari. Si può pertanto parlare di un'istanza non dogmatica ma euristica e rimasta in alcuni particolari addirittura a livello di abbozzo, e quindi di un sistema aperto».L'interpretazione più recente di Cosimo Quarta vede nei filosofi-reggitori dello stato platonico i precursori in atto di quello che l'umanità intera è chiamata ad essere in potenza.
Secondo Ermodoro, Platone si recò una prima volta in Italia presso i pitagorici Filolao e Eurito, tuttavia sono stati sollevati dubbi sull'attendibilità di tale notizia:
Veritiera appare la notizia di un viaggio di Platone in Italia, nel 390 a.C., riportata anche da Diogene Laerzio, ma non per incontrare Filolao, bensì Archita di Taranto. Secondo Cicerone e Valerio Massimo, Platone si recò a Taranto per apprendere dal futuro governatore della polis tarantina le dottrine di Pitagora.Dove si ha la maggiore documentazione è sui tre viaggi del filosofo in Sicilia. Una prima volta vi giunse tra il 388 a.C. e il 387 a.C.Ci sono pervenute tredici lettere attribuite a Platone, delle quali però vengono considerate autentiche solo la VII e, se pur con minore consenso, l'VIII (la prima attestazione dell'esistenza di una raccolta di lettere si trova in Aristofane di Bisanzio). Viene attribuito sempre a Platone, l'epigramma per Dione. Vi sono poi i numerosi documenti degli storici antichi che, se pur con diverse discordanze, danno testimonianza dell'approdo di Platone in Sicilia. La più antica biografia di Platone ci è data dal documento papiraceo di Filodemo di Gadara (II secolo a.C.), di cui restano solo frammenti, dove si attestano i viaggi siciliani di Platone.Il maggiore scettico riguardo all'intera tradizione sui tre i viaggi è stato Moses Israel Finley che in riferimento a ciò ha parlato di «saga platonica».Un'ipotesi che è stata avanzata è quella che vede l'insorgere degli Accademici in difesa del loro maestro, che avrebbe dato origine ad una corposa tradizione aneddotica sui tre viaggi, volta a riscattare l'immagine di Platone, facendo di lui un filosofo eroe, pronto a rischiare la vita al cospetto dei tiranni pur di realizzare il suo ideale massimo.
Platone, se pur succintamente, dà testimonianza del suo primo viaggio in Sicilia nella Lettera VII. Secondo Egesandro, Platone si sarebbe recato nell'isola spinto dalla curiosità di vedere il vulcano Etna (tale interesse tuttavia non appare nell'epistola autobiografica del filosofo ateniese).
Due epistole, attribuite a Diodoro Siculo, ma ritenute dei falsi storici, parlano di una corrispondenza tra i Katanei e Platone, dove i primi avrebbero invitato il filosofo a venire a Katane per visitare il vulcano in eruzione:
Ciò che maggiormente tradisce il falsario in queste epistole è la versione distorta dei fatti storici. Tuttavia, nonostante non si possa dar credito alle attribuzioni diodoree, appare plausibile che Platone abbia visitato il monte Etna. Lo storico greco Diogene Laerzio afferma che il filosofo ateniese si sia recato nel suo primo viaggio siciliano presso i crateri etnei:
Alla sua testimonianza si aggiunge quella di Ateneo, il quale dice che Platone volle andare sui crateri dell'Etna per vedere i «torrenti di fuoco» che dal monte scaturivano. Vi sono inoltre le parole di Apuleio:
Nella Bibliotheca historica di Diodoro (XIV, 59, 3) si parla di una grave eruzione vulcanica avvenuta ai tempi di Dionisio I: le forze cartaginesi di Imilcone II, dopo aver distrutto Messana, marciavano contro Siracusa ma dovettero interrompere il loro cammino via terra a Naxos a causa di una grande eruzione dell'Etna, la cui lava irruppe persino nel mar Ionio. Aggirarono il vulcano via mare, scontrandosi così con la flotta dionisiana.Ciò accadde durante l'anno primo della novantaseiesima Olimpiade, nel 396 a.C., ovvero otto anni prima dell'arrivo di Platone. Fu una delle più disastrose eruzioni dell'Etna nella sua millenaria storia. Resta controversa l'interpretazione degli storici che asseriscono il verificarsi di un'altra eruzione vulcanica durante il soggiorno di Platone in Sicilia. Il dialogo platonico Fedone, nel quale l'ateniese descrive il cratere dell'Etna in eruzione (111 E), potrebbe rendere plausibile il fatto che Platone non solo si sia recato sui crateri del monte Etna, ma che abbia assistito di persona anche ad una delle sue eruzioni laviche.
L'invito per Platone alla corte di Siracusa giunse dopo che il tiranno Dionisio I seppe della sua presenza in Sicilia. La Lettera VII non chiarisce come o perché vi giunse: l'Ateniese si mantiene sul vago. Gli storici antichi e moderni hanno fornito le loro versioni: secondo Diogene Laerzio il filosofo fu persino costretto dal Siracusano a recarsi presso la sua corte (DL III, 18). L'incontro tra i due, nelle antiche fonti, appare casuale; solamente l'alessandrino Olimpiodoro il Vecchio scrisse che Platone andò a Siracusa con la chiara intenzione di mutare la tirannide in aristocrazia.Vi erano inoltre i probabili interessi, se pur taciuti dagli antichi storici, di Dionisio I nel condurre Platone nella sua dimora: uno dei principali potrebbe essere l'intenzione del tiranno di riallacciare pacifici rapporti con Atene; soprattutto dal momento che Sparta si mostrava ora fredda ora contraria alle sue mosse politiche. Oltre a ciò Dionisio I era noto per avere il desiderio di circondarsi di letterati, sia perché egli voleva affermare un suo ruolo filosofico e sia perché soleva servirsi dei letterati per creare, secondo gli studiosi,  un'organizzazione del consenso, sfruttando la loro eloquenza per propagandare la propria politica - contaminazioni della tirannide dionisiana si ravvisano ad esempio nella leggenda di Siculo e nella leggenda della fondazione di Roma.
Nonostante la fonte di Diogene Laerzio affermi il contrario, si può suppore che se Platone non venne con l'intenzione di influenzare e attuare un cambiamento nella politica siciliana, egli accettasse comunque di buon grado l'invito a corte, poiché interessato a conoscere di persona il principale artefice di una tirannide già molto nota militarmente, politicamente e culturalmente.
Quel che viene posto in evidenza dallo stesso Platone in questo primo viaggio è la sua conoscenza con il principe siracusano Dione, cognato e genero di Dionisio I - fratello di Aristomache e marito di Arete (figlia di Dionisio) - e il positivo, forte legame che riuscì ad instaurare con lui. Dione da quel momento gli divenne amico e discepolo: il suo prediletto.In una Siracusa che egli giudicò dedita alla perdizione, Dione gli tese una mano, mostrandosi favorevole alle sue idee. Un incontro, quello con il figlio di Ipparino, che segnò profondamente la sua vita. Il ventenne Dione è stato definito l'«Eros filosofico di Platone». Le antiche fonti, e la critica moderna, parlano addirittura di un amore tra i due. Molti sostengono inoltre che il Simposio di Platone sia una reminiscenza del tempo passato con Dione in Sicilia. Il giovane infatti mutò poi il proprio stile di comportamento, seguendo il pensiero platonico e ciò lo rese sospetto agli occhi della tirannide.
Platone nel documento autobiografico parla pochissimo del tiranno Dionisio I. Quei pochi tratti che espone rivelano una figura essenzialmente ostile al suo pensiero.Il contesto storico che fa da cornice al loro incontro è quello del 388 a.C.: un anno particolarmente carico di eventi politici nella vita di Dionisio I; non solo perché Platone giunse alla sua corte, ma anche perché (secondo antiche fonti romane) fu l'anno in cui i Galli Senoni, che pochi mesi prima avevano incendiato Roma (390 a.C. varr. pari al 388/386 a.C.), vennero a domandargli amicizia e alleanza, ottenendola. È anche l'anno in cui arrivarono le pubbliche, feroci critiche di Lisia, che guardava alla tirannide di Dionisio I come a una «minaccia per la libertà dei popoli». Nella Grecia continentale si arrivò a temere un'invasione da parte delle forze militari di cui il tiranno disponeva grandemente, e si paventava un segreto accordo tra Dionisio e la Persia, nella figura di Artaserse II, per dividersi le future terre conquistate.La diffidenza e i timori causati dalla persona di Dionisio I, si ritrovano nelle antiche fonti; particolarmente critico appare l'approccio con il filosofo ateniese nei racconti di Plutarco e Diogene Laerzio. Secondo lo storico di Cheronea, i due discussero pubblicamente di virtù, giustizia e coraggio: mentre Dionisio asseriva di essere felice, Platone rispondeva che non poteva esserlo, perché ingiusto, mentre la felicità apparteneva solo ai giusti. Inoltre Platone lo tacciò di codardia, affermando che i tiranni erano le persone meno coraggiose di tutte. I presenti alla discussione mostravano apertamente la loro ammirazione a quelle parole ed allora a quel punto, irritato, il tiranno domandò a Platone cosa fosse venuto a fare in Sicilia, e questi gli rispose che era alla ricerca di un uomo virtuoso. Sprezzante, Dionisio gli disse che era evidente che non lo avesse ancora trovato.Laerzio nella sua versione sostiene che i due discussero di virtù e tirannide e che, annoiato dai suoi discorsi, il tiranno disse a Platone che le sue parole sapevano di «rimbambimento senile», al che l'ateniese rispose:
Le fonti di Plutarco e Diogene concordano nel sentenziare un epilogo burrascoso per il primo viaggio del filosofo ateniese. Secondo Plutarco, Dione e i suoi amici lo fecero imbarcare frettolosamente su una trireme per salvarlo dall'ira del tiranno dopo lo scontro verbale, mentre secondo Diogene, a intercedere per placare tale furia fu Aristomache, congiuntamente a Dione. Lo consegnarono al navarco lacedemone Pollide, presente in città per conto di Sparta nell'anno 388 a.C. - la sua venuta è vista come la volontà, da parte degli spartani, di impedire a Dionisio di riallacciare i rapporti con Atene, continuando l'intesa Sparta-Siracusa-Persia (la quale avrà comunque fine dopo la pace di Antalcida).Dionisio avrebbe chiesto a Pollide di uccidere Platone durante il viaggio che li riconduceva in Grecia, o se non avesse voluto farlo, che almeno lo rendesse schiavo. Dionisio aggiunse che, poiché Platone, stando alla sua filosofia, si definiva «uomo giusto» in ogni situazione, anche in schiavitù, sarebbe stato comunque felice. Lo spartano condusse quindi Platone ad Egina che era in guerra contro Atene e le cui leggi prevedevano la condanna a morte per qualunque ateniese osasse mettere piede nell'isola.Secondo le fonti di Diogene, qui Platone venne portato di fronte a un tribunale che, vedendolo indifferente davanti a qualsiasi sorte gli fosse toccata, non lo giudicò degno di morte e decise quindi di venderlo alla stregua di un prigioniero di guerra. A riscattarlo dalla schiavitù sarebbe stato l'amico filosofo Anniceride che Dione volle ripagare inviandogli la cifra spesa per la libertà di Platone. Il filosofo cirenaico con il denaro ricevuto da Dione comprò invece, per conto del filosofo ateniese, il giardino situato nell'Accademia.Sulla temporanea schiavitù di Platone si è molto discusso. La storica Marta Sordi crede nell'effettiva responsabilità del tiranno ai danni di Platone; ella afferma che si sarebbe trattato di una ripicca di Dionisio contro Atene, colpevole, tramite le orazioni del famoso Lisia, di averlo offeso pubblicamente. Altri invece, pur ritenendo veritiera la disavventura di Platone a Egina, non credono alla presunta responsabilità di Dionisio nella vicenda. La tradizione aneddotica sarebbe nata prendendo spunto da accadimenti storici: come la conflittualità tra Egina e Atene, realmente verificatasi durante la guerra di Corinto. Gli Ateniesi avevano effettive difficoltà a spostarsi liberamente in quelle acque, per cui Platone poté ritrovarsi casualmente prigioniero del nemico durante il tragitto verso casa, ma senza la responsabilità di Dionisio e dell'ambasciatore lacedemone.
Di ritorno ad Atene, nel 387 a.C. fondò l'Accademia (così chiamata per essere sorta su di un bosco sacro all'eroe Academo) e la consacrò alle Muse e al dio Apollo. Platone divenne scolarca di molti discepoli, e la sua fama si accrebbe sempre più.
Nel 367 a.C., trascorsi vent'anni dal suo primo viaggio in Sicilia, Platone decise di recarvisi una seconda volta, spinto da un nuovo scenario politico che si era aperto nel governo di Siracusa: quell'anno infatti morì il tiranno Dionisio I, e suo figlio, Dionisio il Giovane, si apprestava a salire al trono. Dione lo chiamò a sé, scrivendogli che era quello il momento giusto per cercare di attuare i loro propositi e che il giovane Dionisio si mostrava ben disposto all'erudizione platonica.
Platone, ormai maturo nelle sue idee, partì con la ferma intenzione di attuare quel tanto sperato cambiamento politico che egli riteneva essenziale affinché si potesse mettere fine ai mali dell'umanità. Lasciò quindi la direzione dell'Accademia a Eudosso di Cnido nell'anno in cui vi fece ingresso il giovane Aristotele.Diogene differentemente da Plutarco, dalla settima epistola e da Nepote, non menziona Dione tra i promotori del secondo viaggio. L'antico storico greco dice che Platone venne in Sicilia per chiedere a Dionisio II un po' di terra e di uomini disposti a vivere secondo il suo governo ideale. Dionisio avrebbe promesso di esaudire questa sua richiesta, ma alla fine non gli avrebbe dato quel che l'Ateniese desiderava.
Il tiranno in un primo momento si mostrò abile ricettore delle dottrine di Platone, mutando rapidamente il volto al suo governo. Secondo le fonti di Plutarco, tra i due sarebbe nato un rapporto così profondo che portò il giovane Dionisio a essere follemente geloso dell'Ateniese e a desiderare che questi ammirasse solo lui - nella settima epistola, col senno di poi, lo stesso Platone non sembra in grado di definire che tipo di sentimenti lo abbiano legato al giovane Dionisio.
Allarmati dal repentino cambiamento che Dionisio II mostrava a contatto con Platone e temendo che la tirannide fosse in procinto di cadere, i detrattori di Dione richiamarono dal suo esilio Filisto - braccio destro di Dionisio I, da questi esiliato nel 386 a.C. per motivi poco chiari. Giunto a Siracusa, Filisto osservando la situazione si fece tale opinione:
La riforma di Platone provocò un acceso dibattito tra le fazioni politiche che accerchiavano il tiranno. La smilitarizzazione e la radicale trasformazione era vista dai sostenitori della tirannide come un nuovo tentativo da parte di Atene di conquistare Siracusa: non essendovi riuscita con la spedizione del 415 a.C. adesso ci riprovava con l'eloquenza del suo migliore esponente.Tuttavia sono sorti parecchi dubbi sulla veridicità della notizia plutarchea, poiché la posizione di Platone non era del tutto pacifista: egli aborriva, sì, la guerra civile, ma riteneva necessario il difendersi contro nemici esterni come i barbari; era quindi improbabile che premesse affinché il tiranno si privasse totalmente delle sue forze militari.Al quarto mese di permanenza del filosofo ateniese in Sicilia, Dione venne esiliato - ambiguità e gelosia furono i principali motivi. Platone rimase ugualmente a corte:
Nella terza epistola del Corpus Platonicum si parla di una dura campagna denigratoria da parte di Filisto (Filistide nel testo) nei confronti di Platone davanti al popolo siracusano e ai mercenari, accusandolo di essere rimasto sull'acropoli al fianco di Dionisio per influenzarlo.Solamente il sopraggiungere di una guerra che impegnava direttamente Dionisio, offrì a Platone l'occasione di lasciare la Sicilia - si trattava di un conflitto con i Lucani, tra i confini della Magna Grecia o di una ripresa delle ostilità con Cartagine. Il tiranno gli promise comunque che in tempo di pace avrebbe mandato a chiamare sia lui che Dione.
Esiliato da Siracusa, ma potendo ancora disporre interamente del suo patrimonio, Dione venne accolto ad Atene nell'Accademia di Platone; qui divenne intimo amico di Speusippo, nipote di Platone, e di Callippo - l'Accademico che in seguito Platone avrebbe rinnegato. Godendo di ottima fama presso le città greche, Dione fu ben accolto, oltre che da Atene, anche da Corinto e da Sparta.L'appoggio che la Grecia dimostrò a Dione è stato definito ambiguo nei confronti di Dionisio II, tuttavia una chiave di lettura negativa non è la sola possibile. Bisogna infatti considerare che proprio la figura di Platone, in quegli anni legata sia al tiranno che al principe siracusano, fungeva da collante tra i due e mostrava agli occhi dei greci una situazione recuperabile e ancora pacifica. I Lacedemoni conferirono la cittadinanza spartana a Dione nel 365 a.C.; l'anno in cui Dionisio II aveva mandato i propri contingenti militari nelle acque di Tebe per soccorrere Sparta. Tale gesto sconcerta gli studiosi che dibattono nel cercare di comprendere se la mossa di Sparta stesse a indicare la volontà di rottura con la tirannide dionisiana o semplicemente se in Grecia non si percepisse ancora la gravità della situazione tra Dione e Dionisio II. Proprio Platone, durante il suo terzo e ultimo viaggio in Sicilia, assisterà impotente alla rottura definitiva dell'equilibrio.
Negli anni che intercorsero tra il secondo e il terzo viaggio di Platone, Dionisio II riuscì a mantenere in maniera costante i contatti con il filosofo. Nel frattempo il conflitto bellico scoppiato nel 366 a.C. si risolse a favore di Siracusa, per cui il tiranno valutò che i tempi fossero nuovamente maturi per richiamare Platone presso la sua corte.
Il primo invito venne rifiutato dall'Ateniese, Dionisio allora si rivolse a Archita di Taranto, con la cui polis aveva stretto di recente ottimi rapporti, e ai Pitagorici, chiedendo loro di persuadere il filosofo a tornare. Platone infine cedette, ma in lui avrebbe prevalso più che altro il desiderio di aiutare Dione, poiché Dionisio gli scrisse una lettera in tali termini:
Platone lasciò la direzione dell'Accademia a Eraclide Pontico e nel 361/360 a.C. tornò una terza volta nel mar di Sicilia, affrontando la «mortal Cariddi». Il filosofo ateniese stavolta però portò con sé un nutrito gruppo di discepoli, tra cui si annoverano Speusippo e Senocrate.
In questo terzo viaggio, tra i due vi fu un solo discorso incentrato sulla filosofia e fu sconfortante per Platone comprendere che il tiranno non aveva intenzione di approfondire i suoi insegnamenti - poiché egli non era «acceso dall'ardore filosofico come da un fuoco» (Lettera VII, 341c-d) -  ma desiderava solamente credersi superiore agli altri, appropriandosi di parole non sue. Ciò dedusse Platone accusando Dionisio II di aver pubblicato un testo sui princìpi primi e supremi della phýsis servendosi delle parole udite dal filosofo ateniese durante uno dei loro incontri. La colpa del Siracusano fu quella di aver tradito il principio base della filosofia platonica: un máthema non può essere intrappolato nella stesura di un discorso, che rimane comunque relativo. Stando così le cose, Platone vedeva infrangersi inesorabilmente il sogno di veder sorgere a Siracusa uno Stato illuminato retto da un suo re-filosofo.
Sull'operato di Platone in Sicilia si sono interrogati in molti. Diverse sono le possibilità che potrebbero spiegare il fallimento del suo tentativo politico. L'inadeguatezza del modello platonico, inserito in un contesto temporale errato o la possibile debolezza, o incertezza, di Platone di fronte al potere tangibile, sono solo alcune delle ipotesi. Ad ogni modo, mentre a corte si consumavano gli ultimi atti del rapporto filosofico tra Platone e Dionisio II, tra le vie della città, come informa Plutarco, gli Accademici avevano altri progetti; essi infatti sondavano il terreno per un'imminente spedizione militare di Dione contro il tiranno. Il piano dei discepoli di Platone prevedeva l'uso della forza e della violenza, per cui andava contro i principi morali del loro maestro e come è stato fatto osservare da alcuni studiosi è molto probabile che Platone fosse totalmente all'oscuro dei progetti del nipote Speusippo - principale sostenitore di un intervento bellico a favore degli anti-tirannici - altrimenti non avrebbe continuato a lavorare a una mediazione pacifica tra Dione e Dionisio II.
Con uno stratagemma, esposto dettagliatamente nella settima epistola, Dionisio II riuscì a fare credere a Platone che a Dione sarebbero stati restituiti i suoi beni, ma in realtà il Siracusano non aveva alcuna intenzione di dare al temuto zio la possibilità di rendersi potente con un'ingente somma di denaro. Alle proteste di Platone, tutto il patrimonio fu immediatamente venduto. Il filosofo evitò di ribattere e i due non parlarono mai più di Dione, ciò provocò la prima insanabile frattura tra loro.
Agli occhi della Sicilia, Platone e Dionisio II si professavano amici, ma in realtà i due erano ormai giunti a un punto di rottura: Platone desiderava andarsene e Dionisio II era sempre più isolato. Gli studiosi ritengono che il Siracusano fosse a conoscenza dei movimenti cospiratori che avvenivano alle sue spalle nel nome di Dione e della filosofia platonica, decidendo di rompere la mediazione con Platone solo quando si rese conto che nemmeno il maestro era in grado di controllare i suoi discepoli.
La settima epistola dà testimonianza di una sommossa di mercenari contro Dionisio II. Placata l'ira dei soldati, all'indomani si cercarono i fomentatori e fu accusato Eraclide. Capitò allora che Platone, mentre passeggiava nel giardino di Dionisio, assistette per caso a una conversazione tra il tiranno e Teodota, lo zio di Eraclide, venendo coinvolto nelle preghiere di quest'ultimo affinché il Siracusano risparmiasse la vita di suo nipote, concedendogli l'esilio nel Peloponneso. Dionisio avrebbe acconsentito. La sera seguente Teodota andò a cercare Platone dicendogli che Dionisio non aveva rispettato il patto e che i suoi peltasti stavano dando la caccia a Eraclide che si aggirava lì intorno così insieme si recarono da Dionisio.
Introdotti alla sua presenza, Platone prese la parola difendendo l'accordo stipulato in giardino. Teodota si gettò piangente ai piedi di Dionisio, allorché il filosofo parlò nuovamente provocando lo sdegno del tiranno:Quella fu la rottura definitiva tra Dionisio II e Platone. Il Siracusano allontanò Platone dall'Acropoli, facendolo dimorare nella casa di Archedemo, dove Platone ebbe un altro incontro con Teodota - il quale in passato fu un confidente di Dione. Dionisio quindi venne a sapere dello scambio intercorso tra Platone e Teodota andando per questo su tutte le furie, fece riferire al filosofo che aveva fatto male a preferire la compagnia di Dione e dei suoi amici anziché la sua. Dopodiché non lo ricevette più a palazzo.
Platone viveva ormai tra i mercenari e questi spesso lo minacciavano di morte, poiché colpevole di volere indurre Dionisio II a congedarli. 
Il filosofo escogitò quindi una via di fuga, scrivendo una lettera ad Archita e ai suoi amici di Taranto, informandoli delle pericolose condizioni in cui si trovava. Costoro inviarono in suo soccorso Lamisco, il quale pregò Dionisio di lasciare partire Platone; il Siracusano acconsentì e Platone fu libero di fare ritorno ad Atene. Il filosofo ateniese lasciò definitivamente la Sicilia nel 360 a.C.Durante il viaggio di ritorno verso casa, Platone si fermò a Olimpia dove incontrò Dione e lo informò di tutto quanto era avvenuto. Dione era ormai deciso a intraprendere un'azione militare contro il nipote e lo esortò a unirsi a lui; Platone rifiutò nettamente dicendogli che Dionisio II lo aveva in qualche modo rispettato, impedendo che gli venisse fatto del male quando fu calunniato. Inoltre, Platone disse di non avere più l'età per combattere.
Dall'isola di Zacinto, Dione salpò alla volta della Sicilia alla guida di un esercito di modesta entità, composto da mercenari, per detronizzare il nipote Dionisio II; lo accompagnavano diversi Accademici.
Come appare evidente dalla settima epistola, il discepolo di Platone non aveva il consenso o il favore del suo maestro in questa iniziativa bellica. La sua azione fece precipitare la polis di Siracusa in una guerra civile. Dione fece armare il popolo contro il tiranno; Dionisio II dal canto suo offrì un trattato di pace allo zio, che venne rifiutato. Continuarono gli scontri tra la fazione tirannica e quella accademica; la cattura di Filisto e le torture inflittegli, portarono Dionisio II a cercare rifugio a Locri (patria della madre), città di cui divenne tiranno. Il conflitto nella sua fase cruenta continuò pur senza la presenza del tiranno; infine Dione nel 354 a.C. prese il comando, con l'intenzione di formare un governo che richiamasse quello di Creta e di Sparta, ma non ne ebbe il tempo, poiché il suo compagno Callippo lo uccise.La notizia giunse a Platone, che da Atene osservava lo svolgersi degli eventi; in tale occasione scrisse un epigramma  per il suo discepolo:
La congiura dell'Ateniese si rivelò fallimentare, poiché egli stesso sarà ucciso dai Dionei. L'instabilità socio-politica permase per lungo tempo a Siracusa; è questo il periodo a cui risale la stesura della VII e VIII lettera indirizzate ai familiari di Dione. I Dionei riunitisi intorno alla figura di Ipparino (figlio di Dionisio I e fratellastro di Dionisio II), scrivono a Platone chiedendogli consiglio su come agire. Il filosofo rispose loro di eleggere tre Re - nominando a modello la costituzione data da Licurgo a Sparta - riconosciuti nelle figure di Ipparino, il figlio di Dione (Ipparino III o Areteo) e lo stesso Dionisio II, il quale in quel momento si trovava ancora in Italia. Ciò mostra come mutò nel corso degli anni il pensiero di Platone; nell'ultima lettera egli desidera che si attui quello che ha stilato nelle Leggi.Platone morì nel 347 a.C., non vide quindi tornare la pace a Siracusa. Lo stesso anno della sua morte Dionisio II prese nuovamente il potere della polis siciliana ma nel 343 a.C. fu assediato dalle forze provenienti da Cartagine e da Corinto che definitivamente lo detronizzarono esiliandolo in quella che fu la madrepatria dei Siracusani. Il potere venne stabilizzato dal generale corinzio Timoleonte che concluse la tirannide dionisiana istituendo una repubblica.
L'Accademia ebbe un grande ruolo nella spedizione militare di Dione contro Dionisio II: nella propaganda, nella partecipazione. La salita al trono di Callippo, a sua volta ucciso dal pitagorico Leptine, rimane un punto controverso dell'azione accademica. Il caso di Siracusa, che certamente fu il primo e più eclatante,  venne riproposto dai discepoli di Platone in più occasioni: Popper quando conta nove discepoli e filoaccademici che usurparono i troni di differenti città, definendo l'Accademia platonica «allevatrice di tiranni», si rifà alla notizia di Ateneo di Naucrati (la cui fonte a sua volta sembra essere Democare), il quale presenta l'Accademia di Platone come una «fucina di tiranni»; tuttavia tale definizione rimane dibattuta.Ateneo descrive l'esempio più noto affermando che Cherone di Pellene, discepolo di Platone e Senocrate, agì in maniera deplorevole nel tentativo di attuare lo Stato ideale narrato nella Repubblica e nelle Leggi, ispirato dall'influenza di Platone.Timoleonte stesso è stato definito un filoaccademico o comunque ritenuto affine al pensiero platonico; tale deduzione è resa possibile dal fatto che il Corinzio attuò le riforme auspicate nella settima epistola: cacciò dalla Sicilia i mercenari e intraprese la guerra contro Cartagine; in sostanza si prodigò in difesa della grecità contro i Barbari. Nonostante ciò non è possibile stabilire se gli Accademici e i filoaccademici agissero con alle spalle un grande disegno politico, magari emanato da Platone stesso, o se si trattò solo di iniziative singole e di casi sporadici.
In quella che è considerata la IX tetralogia di Platone sono inseriti due dialoghi, il Timeo e il Crizia -  ai quali sarebbe dovuto seguire l'Ermocrate - dove l'Ateniese parla di un'immensa isola scomparsa, Atlantide; inghiottita dalle acque in un solo giorno e in una sola notte. Ciò accadde, scrive Platone, 9000 anni prima del suo tempo.
Atlantide è generalmente considerata un mito ideato da Platone. Tuttavia non mancano coloro che ritengono reale il suo inabissamento e sulla base dei dialoghi platonici ricercano la collocazione di questa civiltà perduta da qualche parte sulla Terra. In questo caso si vogliono analizzare i numerosi punti di contatto tra l'Atlantide di Platone, intesa come mito, e la Siracusa dei due Dionisî.Il fatto che Platone specifichi che gli atlantidei fossero governati da una società perfetta, totalmente dedita alle leggi che facevano di loro un popolo eletto, riporta al parallelo con lo Stato ideale che Platone voleva si formasse a Siracusa. Lasciandosi andare alle tentazioni dei mortali, gli atlantidei provocarono l'ira di Zeus che radunò gli dèi a consiglio per punire Atlantide, divenuta avida di conquiste e potere. Nella punizione riservata ad Atlantide si celerebbe un messaggio politico per la società greca, vista da Platone come corrotta e decaduta, o in maniera ancor più specifica, un ammonimento per Dionisio II: «se egli non deciderà per il governo dei filosofi in senso platonico, il suo Stato sarà minacciato dal destino di Atlantide».
A sostegno di  tale identificazione si aggiungono delle similitudini fisiche e morali con l'Atlantide descritta da Platone: la Siracusa del IV secolo a.C. era una potenza navale, aveva mire espansionistiche su più fronti del Mediterraneo ma, come Atlantide, estendeva il suo controllo fino al Tirreno.
La sua conformazione geografica coincide in maniera notevole con quella atlantidea: la fertile piana che la circondava; a sua volta cinta da monti che si prolungavano fino al mare, le fonti d'acqua dolce sull'isola centrale, e quest'isola rappresentava, come quella atlantidea, il punto focale del potere: l'acropoli e la reggia; da essa si diramavano le altre quattro parti fortificate della polis. E poi ancora il vasto porto e l'imponente numero delle strutture difensive.Le caratteristiche geologiche della zona, contrassegnata dalla sismicità e dal vulcanismo, di cui si presume Platone fosse a conoscenza, avrebbero potuto fornire al filosofo ateniese le cause scatenanti della catastrofica fine del regno atlantideo. Il rilevamento di queste analogie lascia quindi supporre che i viaggi di Platone in Sicilia potrebbero aver fornito l'ispirazione al suo mito di Atlantide.
Diogene Laerzio, Vite e dottrine dei più celebri filosofi, a cura di Giovanni Reale, Bompiani, 2005, ISBN 88-452-3301-4.
 Platone, Lettere, a cura di Margherita Isnardi Parente, Fondazione Lorenzo Valla - Arnoldo Mondadori, 2002, ISBN 978-88-04-50666-9.
Thomas Alan Sinclair, Il pensiero politico classico, Laterza, 1961, ISBN 978-88-420-4172-6.
 Giorgio Pasquali, Le lettere di Platone, Sansoni, 1967, SBN IT\ICCU\VIA\0010210.
Alice Swift Riginos, Platonica. The Anecdotes Concerning the Life and Writings of Plato, Leiden, Brill, 1976, (Chapter VI. Travels and Study Following the Death of Socrates, p. 61-69; Chapter VII. The Sicilian Voyages: Plato at the Syracusan Court, pp. 70–85).
 Paolo Cosenza, L'incommensurabile nell'evoluzione filosofica di Platone, Edizioni Il tripode, 1977, SBN IT\ICCU\SBL\0153169.
 Xenia (a cura di Fulviomario Broilo), L'ERMA di BRETSCHNEIDER, 1985, ISBN 978-88-7062-572-1.
 Lionel Jehuda Sanders, Dionysius I of Syracuse and Greek Tyranny, Croom Helm, 1987.
 Konrad Gaiser, La metafisica della storia in Platone, Vita e Pensiero, 1991, ISBN 978-88-343-0294-1.
 Federicomaria Muccioli, Dionisio II: storia e tradizione letteraria, CLUEB, 1999.
 La Sicilia dei due Dionisî: atti della Settimana di studio, Agrigento, 24-28 febbraio 1999 (a cura di Nicola Bonacasa, Lorenzo Braccesi, Ernesto De Miro), L'ERMA di BRETSCHNEIDER, 2002, ISBN 88-8265-170-3.
 Debra Nails, The People of Plato. A Prosopography of Plato and Other Socratics, Hackett, 2002, ISBN 978-0-87220-564-2.
 Rodney Castleden, Atlantis Destroyed, Routledge, 2002, ISBN 978-1-134-70879-6.
 Luciano Zamperini, Platone - Atlanti del sapere / [Demetra], Giunti Editore, 2003, ISBN 978-88-440-2596-0.
 Francesco Adorno, Platone: Dialoghi politici e Lettere, Utet Libri, 2004, ISBN 978-88-418-9424-8.
 Cornelius Castoriadis, Enantion Platōnos : Castoriadis contro Platone, a cura di Giuseppe Auteri, CUECM, 2004, ISBN 88-86673-53-1.
 Gian Franco Lami, Socrate, Platone, Aristotele: una filosofia della polis, da Politeia a Politika, Rubbettino Editore, 2005, ISBN 978-88-498-1243-5.
 Chiara Colonnese, Le scelte di Plutarco: le vite non scritte di Greci illustri, L'ERMA di BRETSCHNEIDER, 2007, ISBN 978-88-8265-424-5.
 Giulio Maria Chiodi e Roberto Gatti, La filosofia politica di Platone, FrancoAngeli, 2008, ISBN 978-88-464-9463-4.
 Domenico Musti, Lo scudo di Achille: idee e forme di città nel mondo antico, Laterza, 2008, ISBN 978-88-420-8610-9.
 Rivista di cultura classica e medievale, vol. 52, Fabrizio Serra Editore, 2010.
 Karl Popper, La società aperta e i suoi nemici. Volume 1: Platone totalitario, Armando Editore, ed. 2014.
 Giovanni Reale e Vincenzo Cicero, Teagete. Sulla filosofia: Dialoghi socratici, Bompiani, 2015, ISBN 978-88-587-7017-7.
 Mattia Sisti (prefazione di Giuseppe Girgenti), La Sindrome di Siracusa (collana Atene e Gerusalemme), Aracne, 2015, ISBN 978-88-548-7679-8.
 Gabriele Cornelli (a cura di), Plato’s Styles and Characters, Walter de Gruyter, 2016, ISBN 978-3-11-044560-2.
Swami Kriyananda (J. Donald Walters), Il tunnel del tempo, ed. 2014 (si narra di una Siracusa dispotica nata come conseguenza dell'attuazione dello Stato ideale di Platone: «lo Stato è Dio» si ripete nel libro)

Il videogioco è un gioco gestito da un dispositivo elettronico che consente di interagire con le immagini di uno schermo. Il termine generalmente tende ad identificare un software, ma in alcuni casi può riferirsi anche ad un dispositivo hardware dedicato a uno specifico gioco. In italiano è detto anche, con anglicismo, videogame, sebbene il termine inglese corretto sia video game. Colui che utilizza un videogioco viene chiamato "videogiocatore" o "gamer" e si serve di una o più periferiche di input chiamate controller, come per esempio il gamepad, il joystick, il mouse, e la tastiera di un computer.
Nato a partire dagli anni 1950 negli ambienti di ricerca scientifica e nelle facoltà universitarie americane, ha avuto il suo sviluppo a partire dalla seconda metà degli anni 1970.
Nel 1952 nei laboratori dell'Università di Cambridge A.S. Douglas, come esempio per la sua tesi di dottorato, realizzò OXO, la trasposizione del gioco Tris per computer. Questo non viene usualmente considerato il primo videogioco per computer, dato che non venne sviluppato per intrattenere gli utenti ma per completare la tesi di Douglas. Nel 1958, il fisico Willy Higinbotham del Brookhaven National Laboratory, notando lo scarso interesse che avevano gli studenti per la materia, realizzò un gioco (Tennis for Two) che aveva il compito di simulare le leggi fisiche che si potevano riscontrare in un vero incontro di tennis: il mezzo utilizzato era un oscilloscopio. Questo viene ricordato come un esperimento universitario più che come un gioco.
Nel 1961, sei giovani scienziati del MIT (Massachusetts Institute of Technology) riescono a dare movimento a puntini luminosi sullo schermo di un PDP-1: nasceva Spacewar!, il primo videogioco che la storia ricordi. Ma il grande sviluppo dei videogiochi si avrà solamente a partire dalla seconda metà degli anni settanta. I primi videogiochi apparvero negli anni settanta ed erano limitati a console con video in bianco e nero allestite nei locali pubblici. I giochi avevano una grafica essenziale (come il classico Pong). Il gioco sviluppato da Higinbotham era una schematica simulazione di tennis in cui c'era una linea verticale sullo schermo a rappresentare la rete vista dall'alto e un puntino sullo schermo per la pallina. Non c'erano segnalini per le racchette e agendo sulla manopola di controllo un solo giocatore poteva far "rimbalzare" la palla da un lato all'altro dello schermo: se non si ruotava la manopola prima della fine dello schermo la pallina continuava la sua corsa e il gioco ricominciava senza assegnare alcun punteggio con una nuova pallina. In effetti, più che un gioco o un videogioco era una dimostrazione su come si potesse interagire con un computer. Il gioco funzionava grazie ad una serie di computer analogici Donner (enormi scatoloni da 50.000 dollari) a cui Higinbotham collegò dei relay che tramite uno oscilloscopio DuMont modello 804 erano in grado di generare e gestire punti mobili sullo schermo (la pallina).
Il progetto di Douglas, così come quello di Higinbotham, era sì un gioco ma certamente non un videogioco. Si trattava più un esperimento scientifico che una invenzione fruibile dalla gente comune: l'EDSAC o il Donner erano armadi che occupavano interamente una stanza e assorbivano una quantità enorme di energia elettrica, oltre ad avere un costo proibitivo per qualunque famiglia dell'epoca: circa 60 000 dollari per l'EDSAC e 50 000 per un singolo computer Donner. Lo Space War di Russel invece era un videogioco vero e proprio basato sulla visualizzazione vettoriale (fu il primo tentativo di simulazione dinamica che la storia ricordi). Ma per la complessità del progetto e gli elevati costi di sviluppo sul PDP-1, nonché per la difficoltà poi di adattare tale videogioco su computer dai costi più "abbordabili" si dovette attendere la fine del 1973 quando Space War raggiunse il grande pubblico come gioco da sala (coin-op). Tale gioco ebbe scarsissimo successo e le sue vendite non coprirono neppure un terzo dei costi di produzione. Il primo uomo che invece concepì l'idea di videogiocare, nel senso che in seguito sarebbe stato conosciuto, con i normali schermi TV da salotto, fu Ralph Baer. Il concetto di un giocatore, un gioco, un televisore, e una scatola ad essa collegata in cui inserire i videogiochi è suo.
Negli anni sessanta Ralph Baer era uno dei primi ingegneri televisivi al mondo e lavorava alla Sanders and Associates (una società che sviluppava sistemi radar aerei e sottomarini). Nel 1966, durante un viaggio di lavoro, annotò su un block notes alcuni schizzi e disegni tentando di schematizzare alcuni pensieri sul modo in cui si potesse interagire (giocando) con un normale televisore da casa. Tali appunti convinsero la Sanders a sviluppare il progetto e a depositare i brevetti di quella idea già nel 1966, inoltre la società incoraggiò Baer a continuarne lo sviluppo, mettendogli a disposizione una stanza debitamente attrezzata su indicazione delle stesso ingegnere. Dopo pochi mesi Baer aveva un puntino luminoso che si poteva muovere a piacimento sullo schermo di un normale televisore. Il generatore di allineamento Heathkit IG-62, da lui stesso realizzato per testare i televisori, rendeva ora possibile muovere il puntino bianco su schermo nero.
Benché all'inizio degli anni ottanta Atari rese famosi nel mondo i puntini neri su schermo bianco, la tecnologia inventata da Baer fu la prima che venne utilizzata agli inizi degli anni settanta per la creazione della prima console per videogiochi nella storia: il Magnavox Odyssey. Il prototipo del Magnavox Odyssey (chiamato in Sanders Brown Box oppure solo Odyssey) era già pronto nel 1970 e ne venne iniziata la commercializzazione in serie nel Natale del 1972 con un gioco di ping-pong. Si trattava in buona sostanza di una pallina (un punto bianco su schermo nero) che veniva ribattuta orizzontalmente sullo schermo della TV da due racchette (due bastoncini bianchi su schermo nero), controllabili dai giocatori (massimo 2) con due controller (attualmente li chiameremmo joypad) con rotelle, che consentivano di muovere le racchette verticalmente. Nell'anno di lancio l'Odyssey vendette oltre 165.000 unità, e grazie anche ad una estesa campagna pubblicitaria, l'unica e sola console casalinga per videogiochi, vendette nel secondo anno (siamo alla fine del 1973) ulteriori 200.000 scatole.
Nel 1972 Nolan Bushnell, un giovane ingegnere che lavorava in Ampex (una società che progettava circuiti integrati e nastri magnetici per la videoregistrazione), lasciò il suo impiego e fondò Atari. Bushnell con la sua nuova società si prefiggeva in pochi anni di sostituire i flipper dei bar con videogiochi a gettoni (coin-op). Nei primi mesi di produzione (siamo agli inizi del 1973) Atari vendette circa 2300 unità del coin-op Pong. Un gioco molto simile al ping-pong di Baer per l'Odissey. Sta di fatto che il coin-op Atari, nonostante sia stato commercializzato e sia apparso al pubblico dopo il lancio della console Odyssey, è passato alla storia come il primo videogioco. Pong di Atari era un gioco destinato ai luoghi pubblici e non alle quattro mura domestiche, così anche chi non conosceva l'esistenza dei videogiochi ebbe il primo contatto con essi grazie a Pong. Per tale ragione Atari entrò nell'immaginario collettivo come la casa che aveva generato quel nuovo mondo del divertimento elettronico, anche se fu solo nel 1976 che Atari (grazie anche alla collaborazione di Activision) cominciò a commercializzare la sua versione della console casalinga, che, per ragioni di una diversa e migliore capacità pubblicitaria di Atari (più che per una effettiva qualità superiore) soppiantò immediatamente l'Odyssey della Sanders/Magnavox.
Nel 1985, Nintendo citò Magnavox e cercò di invalidare i brevetti di Baer dicendo che il primo videogame era il Tennis for Two di Higinbotham costruito nel 1958, intentata nel tentativo di dimostrare che i videogiochi fossero stati inventati prima del deposito dei brevetti detenuti, già a far data dal 1966, dalla Sanders and Associates e per non pagare i diritti a quest'ultima. William Higinbotham fu chiamato a deporre in tribunale, ma la corte decise che questo gioco non utilizzava il segnale video e che quindi non poteva qualificarsi come videogame. Come risultato, Nintendo perse la causa e continuò a pagare i diritti (royalties) alla Sanders Associates. Higinbotham in quel periodo fu chiamato a deporre davanti ad una giuria consegnando una copia degli schemi originali del suo gioco.
Divenuto ormai un fenomeno culturale di massa, il videogioco è un medium unico: infatti, come suggerisce James Paul Gee, i videogiochi sono ben diversi dagli altri tipi di media (film, letteratura, teatro..), pur riprendendone i vari linguaggi. Essi hanno diverse caratteristiche che li rendono unici e operano in modo diverso dagli altri, ad esempio il linguaggio del gameplay è unico tra i media narrativi tradizionali e inoltre è stato autorevolmente affermato che è l'interattività ciò che ha distinto i videogiochi dalle altre forme d'intrattenimento mediale di massa; proprio tale caratteristica permette al videogioco di esercitare un potenziale di immersività e attrazione che altri media non hanno.
Il videogioco è un medium relativamente recente (soprattutto se comparato con la storia degli altri media), e solamente negli ultimi decenni ha conosciuto un rapido sviluppo, che gli ha permesso di crescere e di superare in maniera prepotente, più degli altri media, le critiche mosse contro di esso a torto o a ragione. Tutto ciò è stato possibile grazie al fatto che il videogioco, più di ogni altro (anche più di un film), è legato fortemente al progresso tecnologico. Quest'ultima caratteristica dona al videogioco un potenziale enorme e infatti come ha affermato il sociologo Alberto Abruzzese “i videogiochi sono la nostra più avanzata frontiera e il nostro più affascinante futuro” […]. L'influenza di questo medium – anche come nuovo fenomeno culturale di massa – viene da molti associata a quella del cinema degli albori o della televisione al momento della sua massima espansione e trasformazione in mezzo di comunicazione di massa vero e proprio.
Anzi, il videogioco rischia ora, o quanto meno rischierebbe, di surclassare lo stesso cinematografico, se è vero come è vero che già è stato infranto un ipotetico quanto significativo break even point: statistiche alla mano, le vendite di videogiochi hanno superato, almeno negli Stati Uniti, quelle di biglietti delle sale cinematografiche. E infatti tale superamento è già in qualche modo avvenuto in quanto un videogioco come Halo 3 o il più recente Call of Duty: Black Ops hanno guadagnato rispettivamente 170 milioni di dollari in 24 ore (fu considerato il più grande incasso per un prodotto d'intrattenimento) e l'altro 650 milioni di dollari in soli cinque giorni. Tutto ciò fa capire quanto il mercato videoludico sia divenuto importante e possiede un enorme potenziale. Ma con il cinema, il mondo dei videogiochi sembra aver stretto un patto: le trame di molti film prodotti oggi sono dichiaratamente mutuate da videogiochi (vedi film tratti da videogiochi), così come molti film vengono in tempi assai rapidi trasformati in videogiochi più o meno di successo. La trasposizione da film a videogioco era una pratica diffusa con successo già nei primi anni ottanta; se si esclude Superman, che all'epoca era celebre al cinema ma nasce come fumetto, il primo titolo ufficialmente tratto da un film fu Towering Inferno del 1982 (dal film L'inferno di cristallo).Ai film si aggiungono serie televisive, fumetti, romanzi, riviste, mostre e fiere. Dagli anni 1990 sono comparsi programmi televisivi dedicati al mondo dei videogiochi, quali X-Play, e interi canali televisivi dedicati ai videogiochi, come Game Network e G4. Vengono organizzati inoltre gli sport elettronici, competizioni di videogiochi, anche a livello professionistico. Il riconoscimento dell'importanza culturale dei videogiochi si sta manifestando con l'ingresso della materia nelle Università e con il proliferare di pubblicazioni scientifiche, anche in italiano, sull'argomento.
Il videogioco presenta diverse unicità se comparato con i media tradizionali come cinema e romanzo. Per questo motivo non può essere considerato come semplice “film o romanzo interattivo” visto che un tale approccio di decostruzione risulta improduttivo. Infatti un gioco non racconta una storia ma sono i giocatori a “raccontarla” e a crearla attraverso le loro performance. Tale peculiarità può essere notata maggiormente in titoli come Heavy Rain, The Walking Dead e in alcuni celebri giochi di ruolo giapponesi, quali Chrono Trigger o Final Fantasy VI, quest'ultimo uno dei primi videogiochi in assoluto in cui le azioni e le scelte del giocatore modificavano la trama stessa (per esempio, a seconda dei personaggi salvati dopo l'Apocalisse, il finale subirà numerose variazioni, così come è possibile impedire la morte di Cid o il suicidio di Celes).Ad esempio in un dipinto, una canzone, un film, un libro o un episodio TV, il pubblico non può modificare l'esito di un episodio e quindi non può intervenire attivamente sull'opera artistica. In un buon gioco invece il giocatore modifica l'esito con ogni sua azione, poiché in un videogioco l'utente è spettatore e attore allo stesso tempo. D'altronde Jesper Juul nella sua opera A Clash between Game and Narrative afferma che non può esistere interattività e narrazione nello stesso tempo perché è impossibile influenzare qualcosa che è già successo. Nel corso della Game Developers Conference 2010, Warren Spector ha ribadito che i videogiochi non sono dei film (“Se vuoi realizzare il tuo gioco come un film, dovresti fare film”) e che questi dovrebbero offrire al giocatore sempre una grande libertà di espressione creativa; poiché l'intervento del giocatore è una delle unicità del videogioco e i giocatori sono i veri protagonisti che dovrebbero vivere la loro personale storia.Anche Ivan Fulco, giornalista e traduttore, ha sottolineato questa peculiarità del medium affermando che i videogiochi non sono storie spaziali ma luoghi dove vivere altre vite, ovvero brandelli della nostra vita per quanto virtuale. Inoltre se una storia è lineare, un videogioco è l'opposto visto che è un sistema dinamico, uno spazio di possibilità. Nella fattispecie una partita in un gioco è un continuo divenire, tutto è in costante mutamento, basti pensare alle migliaia di video che affollano YouTube che mostrano sequenze di gameplay sempre diverse. Tutto ciò è dovuto al fatto che le possibilità offerte da un videogioco e l'interazione dell'utente con quest'ultimo garantiscono partite uniche, originali e mai uguali per ogni giocatore.In definitiva un videogioco può essere paragonato a un triangolo di possibilità, con la situazione iniziale a un vertice e le conclusioni possibili lungo il lato opposto, con una miriade (idealmente un'infinità) di percorsi tra lo stato iniziale e il risultato finale. Attraverso l'intervento del giocatore queste possibilità si concretizzano in una sequenza di eventi e azioni ben precisa che può essere trasformata in una storia, ovvero l'esperienza di gioco può dar vita a una storia da raccontare. Tra l'altro Apple ha depositato (intorno al 2010) il brevetto di una tecnologia in grado di estrapolare dati da un videogioco per creare un fumetto. L'idea di base è un'applicazione in grado di connettersi al videogioco, da cui prendere immagini, dialoghi e azioni per poi organizzarli in una struttura logica per realizzare un fumetto o anche un e-book personalizzato. Tale idea non fa altro che evidenziare la dinamicità propria dei videogiochi in cui gli eventi del gameplay dipendono dalle scelte, dalle azioni del giocatore, dall'intelligenza artificiale e dalle possibilità che vengono offerte.
La fascia anagrafica più cospicua di coloro che praticano il videogioco è tra i 16 e i 29 anni, sebbene in alcuni paesi, come il Regno Unito, l'età media sia più alta, con la metà dei videogiocatori totali con più di 40 anni; in Italia l'età media è di 28 anni. Oggi nel mondo i videogiochi sono praticati da almeno 130-145 milioni di persone di tutte le età. In Italia nel 2008 il numero dei possessori di una console era di 8 milioni.
La massiccia diffusione di Internet negli anni novanta ha favorito una diffusione altrettanto massiccia dei videogiochi. Sul web è possibile infatti giocare allo stesso videogioco anche in gruppi composti da più persone situate in diverse postazioni sparse per il globo. Questa possibilità di dare vita ad una intelligenza connettiva (data appunto dalla interconnessione di più persone fra loro comunicanti), sembra destinata ad essere presa in considerazione anche dal mondo della scuola. Si starebbe cercando, in altre parole, di dare al videogioco una funzione pedagogica, ovviamente senza destrutturarlo troppo e pur tuttavia sostituendone la componente competitiva con una meramente collaborativa. Un esempio di questo tentativo è rappresentato da Stopdisasters, un videogioco on line lanciato dall'Organizzazione delle Nazioni Unite con l'intento di sensibilizzare i più piccoli sugli accorgimenti per costruire città e villaggi più sicuri dal rischio di calamità e disastri ambientali.
Come qualsiasi gioco, il videogioco può rappresentare oggetti astratti o riprodurre simbolicamente determinati contesti culturali, astraendoli dal loro ambito ed applicandoli a contesti e situazioni che possono andare dalla simulazione più fedele fino alla parodia. Dalla nascita, i videogiochi si sono costantemente evoluti formando man mano dei generi completamente diversi tra loro, con meccaniche di gioco differenti e differenti abilità richieste al giocatore. Oltre ad una naturale crescita tecnica dei giochi, l'uscita di un titolo innovativo può essere talmente diverso dal punto di vista concettuale da creare un tipo di videogioco a sé. I principali gruppi nei quali si possono dividere i videogiochi sono due: simulativo o arcade.
Un gioco simulativo è un gioco basato sulla simulazione delle regole del mondo reale, chi opta per programmare un gioco orientato su questo genere sa che il giocatore vuole investire anche ore del proprio tempo giocando a qualcosa di inedito e molto difficile. Un gioco di guida con la reale rappresentazione della fisica, oppure un gioco di guerra dove con un solo colpo la partita finisce, sono ottimi esempi. Il gioco arcade invece ne è l'esatto opposto. Chi sceglie un gioco arcade non ha voglia di cimentarsi nell'apprendimento delle meccaniche di un gioco troppo complicato, ed il suo unico desiderio è avviare il gioco e divertirsi all'istante, evitando se possibile di leggere il manuale.
Segue una lista dei generi più comuni. Tra parentesi il termine inglese con cui sono spesso conosciuti:
Caratterizzati da una forte componente esplorativa e narrativa. In genere sono basati sulla risoluzione di enigmi piuttosto che sulla prontezza di riflessi.
Avventura testuale (Interactive Fiction): la situazione di gioco è descritta testualmente e i comandi sono forniti digitando semplici frasi;
Avventura grafica o Punta-e-clicca (Graphical adventure): il gioco è strutturato in ambienti (più o meno statici) in cui bisogna raccogliere oggetti e risolvere enigmi per proseguire;
Avventura dinamica (Action-Adventure): ibrido fra i videogiochi d'azione e le avventure ad enigmi. La risoluzione dei puzzle e l'esplorazione si combinano con il superamento di ostacoli e gli scontri fisici. Possono includere anche elementi GDR, simulazioni di guida ecc. giungendo potenzialmente ad inglobare una buona parte degli altri generi videoludici.
Categoria molto vasta che include videogiochi basati sulla prontezza di riflessi e sull'agilità con i comandi. Sono in genere ricchi di combattimenti anche se includono titoli in cui l'agilità serve ad evitare pericoli d'altro genere. È il genere che più si adatta ad essere ibridato con altri.
Videogioco a piattaforme (Platform): incentrato prevalentemente sul superamento di ostacoli disposti nello scenario, con dinamiche molto stilizzate. Elemento fondante nel genere è la capacità del personaggio di saltare da una piattaforma all'altra (da cui il nome).
Picchiaduro (Beat 'em up): incentrati sul combattimento a mani nude o tramite armi bianche contro uno o più avversari;
Picchiaduro a scorrimento: molti nemici affrontano il giocatore, il quale avanza lungo un percorso articolato.
Picchiaduro ad incontri: strutturato per singoli incontri (generalmente uno contro uno) contro l'IA o altri giocatori; peculiarità del genere sono le combo, mosse speciali realizzate con sequenze rapide e precise di tasti;
Sparatutto (Shoot 'em up): incentrati sul colpire dei nemici/bersagli a distanza, con armi di varia natura (quasi sempre da fuoco);
Sparatutto in prima persona (First Person Shooter – FPS): sottocategoria in cui il mondo è visto dagli occhi del personaggio;
Sparatutto in terza persona (Third Person Shooter – TPS): sottocategoria in cui il mondo è visto dall'esterno del personaggio;
Sparatutto tattico: propone battaglie con tattiche militari realistiche (quindi in genere senza una barra d'energia né vite multiple); può essere in prima (FPTS) o terza persona (TPTS);
Videogioco stealth: gioco d'azione caratterizzato da ritmi generalmente più lenti (ma con eccezioni). La caratteristica principale è la necessità di non esser notati dai nemici, allo scopo di evitarli o ucciderli di soppiatto.
Videogiochi basati sulla musica in cui il videogiocatore deve seguire il ritmo della canzone tramite una sequenza di movimenti, tasti, accordi. Possono richiedere hardware specifico per il gioco come controller a forma di strumento musicale, microfoni o rilevatori di movimento. I videogiochi di ballo rientrano anche tra gli Exergaming.
Videogiochi basati su uno o più enigmi che mettono alla prova l'ingegno e il ragionamento del giocatore. Molti altri generi includono la risoluzione di puzzle, ma questo tipo di giochi ne fanno il fulcro dell'esperienza. Si adattano in modo particolare ai dispositivi mobile.
Videogiochi che riprendono gli elementi tipici dei giochi di ruolo con carta e penna alla Dungeons & Dragons: importante componente narrativa, interpretazione e sviluppo di uno o più personaggi, ruoli e classi diversificati in combattimento. Rientrano nella categoria però anche videogiochi in cui l'interpretazione e la narrativa sono secondari rispetto allo sviluppo del personaggio. 
Action RPG: ibrida con i videogiochi di azione, prevedendo generalmente combattimenti rapidi e in tempo reale;
Videogioco di ruolo giapponese (Japanese Role Playing Game – J-RPG): GdR giapponesi che si differenziano principalmente per i combattimenti svolti a turni in una mappa separata rispetto a quella in cui ci si sposta;
Roguelike: particolari GdR in cui lo sviluppo del personaggio viene annullato in caso di morte; in genere prevede anche che le mappe siano generate casualmente e i movimenti siano a turni.
MMORPG (Massively Multiplayer Online Role Playing Game): videogiochi di ruolo in cui il mondo di gioco è condiviso tra numerose persone online; possono essere più o meno elaborati e prevedono uno sviluppo del personaggio più lento e meccanismi di interazione con gli altri giocatori (gilde, PvP);
MUD (Multi-User Dungeon o Multi-User Dimension): gioco di ruolo online che fa uso di software per generare i dungeon, le città o altre zone in cui gli avventurieri possono interagire e combattere.
Simulano un aspetto della realtà che possa intrattenere il giocatore richiedendo un misto di strategia, fortuna, abilità. Categoria molto ampia e differenziata che spazia dalla simulazione di guida di veicoli alla simulazione economica, alla simulazione di rapporti sociali. Per tale ragione sono generalmente utilizzate le sottocategorie più che la categoria generale.
Simulatore di guida: videogioco di guida (rientra nel genere sportivo) in cui alcuni aspetti sono trattati in maniera realistica (sistema di guida, forze di attrito o accelerazione, danni ai veicoli, condizioni atmosferiche). Possono essere videogiochi o dei cabinati con riproduzione dei cockpit. I più diffusi oltre quelli di automobilismo sono i simulatori di volo (con battaglie o pura simulazione con decolli e atterraggi), simulatori navali e sottomarini, simulatore di treni e simulatori di mezzi agricoli;
Simulatore di vita: videogiochi in cui si controlla uno o più individui dalla nascita alla morte; possono essere basati sulla simulazione di aspetti sociali come in The Sims o simulare aspetti biologici ed evolutivi come in Spore;
Videogioco gestionale o manageriale: (Rientra solitamente anche nel genere dei videogiochi strategici) simulano un'attività su cui il giocatore ha un controllo completo dal punto di vista economico-amministrativo-decisionale; il termine manageriale è usato in ambito sportivo, mentre quello gestionale per altri contesti; non si ha il controllo delle singole unità come negli RTS puri, ma un controllo indiretto;
Videogioco sportivo manageriale: i videogiochi manageriali si focalizzano sulla gestione di una scuderia o squadra potendo ad esempio fare acquisti, contrattare con gli sponsor, disputare varie competizioni (a volte permettendo al giocatore di prendere il controllo dei personaggi rientrando anche nella categoria degli sportivi); ne esistono di varia natura: calcio, automobili, ciclismo, pallacanestro, hockey su ghiaccio;
Videogioco di divinità (God game): simulazione di un ambiente o intero mondo con cui il videogiocatore interagisce interpretando un dio; i videogiochi di questo tipo rientrano molto spesso anche nel genere strategico o gestionale.
Videogiochi che simulano discipline sia di squadra che individuali in cui il giocatore prende attivamente il controllo degli atleti/piloti durante le competizioni. Si differenziano in base allo sport:
Videogioco di calcio: dedicato all'omonima disciplina, si può prendere il controllo di ogni giocatore della squadra disputando amichevoli, tornei, campionati;
Videogioco di guida (race game): il giocatore deve pilotare un veicolo, ad esempio auto o moto, in una gara per battere gli avversari umani o IA; si differenziano dai simulatori di guida per la loro natura arcade;
Altri sport: baseball, football americano, golf, hockey, pallacanestro, skateboarding, tennis, wrestling (a volte rientrano anche tra i picchiaduro).
Videogiochi in cui le decisioni di un giocatore hanno un grande impatto sul risultato. Il giocatore è incaricato della microgestione, di unità ed abilità durante i combattimenti, oltre che una parte gestionale-economica di macrogestione. La componente strategica può essere più o meno marcata in favore di una componente casuale.
Videogioco strategico in tempo reale (Real Time Strategy – RTS): l'azione di gioco è continua e le decisioni devono essere prese rapidamente;
Videogioco strategico a turni (Turn Based Strategy – TBS): l'azione di gioco è organizzata in turni, ossia agisce un giocatore alla volta e si ha un tempo maggiore per le decisioni.
Categoria di videogiochi in cui il ruolo ludico non è più lo scopo centrale della produzione. Si avvalgono dello strumento per fini educativi o formativi e sono quindi rivolti solo a determinate fasce di persone (che possono essere bambini, dipendenti, militari o altri).
Videogioco educativo (Serious game, Edugame): lo scopo principale di questi videogiochi è l'educazione o lo sviluppo di determinate capacità (ad esempio logico-matematiche o linguistiche); rientrano nella categoria anche software di simulazione usati in ambiti specifici come per la formazione aziendale o in contesto militare;
Videogioco a quiz: costituiti da una serie di domande a risposta multipla su una tematica specifica o generale;
Videogioco di esercizi (Exergaming): coniugano il divertimento allo svolgimento di esercizi fisici; utilizzano spesso rilevatori di movimento per valutare il risultato.
Sono raccolti varie categorie di videogiochi che hanno tematiche sessuali predominanti e non adatti ai giovani, generalmente tali videogiochi rientrano anche sotto altri generi. Le tematiche erotiche e sessuali vengono spesso confusi come un unico genere, proprio per le tematiche che propongono al pubblico.
Videogioco erotico (Erotic video game): videogiochi che ruotano intorno all'eccitazione sessuale con allusioni e immagini erotiche ma non presentano scene di sesso esplicito;
Videogioco pornografico (Sex video game): videogiochi il cui contenuto sessuale è esplicito e centrale.
A partire dagli anni 1990 le controversie nei videogiochi hanno assunto un ruolo sempre più importante grazie ai mass media. Il dibattito scientifico e sociale riguardo al ruolo dei videogiochi nella società, e ai loro effetti sulla psiche umana, è molto animato e ricco di interessamenti da parte di vari studiosi, e sta proseguendo con studi sempre più approfonditi.
Nel 2006 una ricerca dell'università dello Iowa, pubblicata sul Journal of Experimental Social Psycology, sarebbe giunta alla conclusione che chi gioca con videogiochi con violenza esplicita diventa meno sensibile alla violenza presente nel mondo reale. La "desensibilizzazione" viene spiegata come "una riduzione delle emozioni in reazione ad atti violenti reali". Utilizzare i giochi più violenti porterebbe non solo ad essere più violenti ma più aggressivi, intolleranti e meno altruisti.Nella ricerca sono stati scelti 257 studenti di college (124 uomini e 133 donne) ai quali è stato chiesto di giocare a videogiochi scelti casualmente: alcuni con violenza esplicita (Carmageddon, Duke Nukem 3D, Mortal Kombat e Future Cop) e altri con violenza limitata (Glider Pro, 3D Pinball, 3D Munch Man e Tetra Madness). Ai soggetti per tutta la durata dell'esperimento sono stati controllati i battiti cardiaci e la reattività epidermica. Dopo la "prova" ai volontari è stato chiesto di sedersi a guardare un video di 10 minuti contenente scene di violenza reali. I ricercatori hanno evidenziato che coloro che avevano giocato con videogiochi violenti avevano avuto una reazione fisiologica analoga rispetto a quelli che avevano interagito con giochi non violenti durante la fase di gioco, ma presentavano una reazione assai minore alle immagini di violenza reale mostrate loro successivamente. Raccolti tutti i dati dell'esperimento gli psicologi affermarono che sarebbero stati sufficienti 20 minuti di videogiochi violenti per diventare meno sensibili alle brutalità del mondo reale.Ma gli psicologi si sono spinti oltre nelle loro conclusioni, definendo l'intera società del divertimento multimediale come una «macchina per la desensibilizzazione sistematica dell'individuo». Secondo studi indipendenti dello psichiatra e neuroscenziato Manfred Spitzer i media digitali creano dipendenza, danneggiano la memoria e non sono adatti a favorire l'apprendimento in ambito scolastico.Il 4 luglio 2013 è stata condotta una ricerca, nota come Failure to Demonstrate That Playing Violent Video Games Diminishes Prosocial Behavior, da Morgan Tear e Mark Nielsen, dell'Università del Queensland in Australia. In questo studio circa 160 studenti, tra i 17 e i 43 anni, sono stati impegnati giocando per un periodo di 20 minuti a quattro tipi differenti di giochi: Grand Theft Auto IV, Call of Duty: Black Ops, Portal 2 e World of Zoo. Successivamente sono stati eseguiti dei semplici sondaggi d'apprezzamento dei videogiochi provati, che però inconsapevolmente per gli studenti erano determinanti per capire e comprendere i loro comportamenti dopo l'esposizioni ai videogiochi violenti e non. La conclusione è stata che non ci può essere alcun collegamento tra i giochi violenti e la violenza stessa in essi contenuta e i comportamenti del giocatore in seguito alla sua esperienza con essi.Riguardo alla dipendenza da video game, anche essa spesso al centro di numerose polemiche, un articolo sul New York Times, scritto dagli psicologi Christopher J. Ferguson e Patrick Markey, afferma di come semplicemente questa non esista, o non ha motivo di svilupparsi. La dipendenza da videogiochi infatti non è una malattia riconosciuta dalla comunità scientifica, ma inoltre secondo i due psicologi l'attività del videogiocare  rilascia la stessa quantità di dopamina che procura mangiare una fetta di pizza; mentre utilizzare droghe – che causano invece serie dipendenze – ne rilascia quantità anche dieci volte superiori.
Già dai primi anni 2000, alcune delle potenzialità del medium videoludico vennero percepite per il trattamento benefico della sindrome da deficit di attenzione e iperattività. A parere di molti sociologi e psicologi, il videogioco favorisce una stimolazione del cervello dei giocatori, inducendolo ad agire in maniera differente rispetto all'usuale grazie alla immediatezza del messaggio visivo fornito dalle immagini. Steven Johnson, nel suo libro "Tutto quello che fa male ti fa bene", ha citato recenti studi di neuroscienze su come viene stimolata l'attivazione dei circuiti dopaminergici durante l'interazione con un gioco elettronico. Basandosi su quello che James Paul Gee definisce ciclo "indaga, ipotizza, reindaga, verifica", Johnson paragona l'attività conoscitiva che un giocatore svolge all'interno di un videogioco al metodo scientifico. Questo aspetto, tuttavia, viene talvolta considerato un ostacolo per un giocatore in età infantile o adolescenziale e quindi in fase di apprendimento: la comunicazione che proviene da un insegnante può risultare non sempre recepibile da un giovane abituato a messaggi prettamente visivi.Secondo altri studiosi della materia, il videogioco sta contribuendo perciò a introdurre in questo inizio di III millennio – a dispetto del massiccio uso delle immagini che fa – un nuovo tipo di cultura che contrasta le precedenti, ossia quella orale e quella scritta. Questo dato di fatto si tramuta in timore davanti ad un altro genere di considerazione: se cioè l'effetto di questo intrattenimento si limiti semplicemente a rivedere gli stilemi culturali esistenti oppure se possa portare – interessando così una sorta di roboetica – alla creazione di un modello esistenziale di uomo-gioco.Nel 2013 uno studio londinese ha messo in evidenza come alcuni videogiochi, ad esempio StarCraft, possono stimolare in modo diverso e maggiore il cervello di chi li utilizza. Due anni dopo, emblematico è stato il caso di Keith Stuart – giornalista di The Guardian – e di suo figlio Zac affetto da autismo: Stuart ha dichiarato di come il videogioco Minecraft abbia aiutato il figlio ad entrare in contatto con altre persone, grazie alla funzione multigiocatore che permette di giocare con altri utenti contemporaneamente, ed ha ricominciato a parlare con i suoi genitori coi quali aveva limitato i rapporti.È stato osservato che in alcuni casi l'eccessiva stimolazione può portare all'effetto Tetris, che prende il nome dal celebre videogioco rompicapo Tetris.Uno studio del 2018 ha dimostrato come alcuni videogiochi appositamente mirati possono essere utilizzati nel trattamento della dislessia. Nei casi in cui questa patologia è dovuta a problemi di attenzione visiva, è infatti possibile migliorare le capacità di lettura dei soggetti così trattati e quindi di fonologia.Altri studi hanno dimostrato la loro efficacia nel rallentamento del declino cognitivo nei soggetti più anziani, risultante in un incremento della qualità della vita.
Da fine XX secolo in poi l'industria dei videogiochi ha acquisito sempre più importanza, la produzione di videogiochi moderni richiede investimenti per decine di milioni di euro arrivando alle centinaia di milioni per le produzioni più costose, ma può comunque riguadagnare tutto il budget speso in poco tempo. La sola GameStop, nel 2007, ha fatturato 5,56 miliardi di dollari. Nello stesso anno, per la prima volta nella storia, l'industria dei videogiochi ha superato come volume d'affari l'industria musicale.Il videogioco più costoso al mondo è Destiny, prodotto dai Bungie Studios che hanno stanziato un budget di circa 500 milioni di dollari per il progetto, di cui 360 milioni solo per il marketing del prodotto, utilizzando quindi 120 milioni in più rispetto al film più costoso di sempre, ovvero Pirati dei Caraibi - Oltre i confini del mare. Grand Theft Auto V, con un budget di 260 milioni di dollari stanziati da Rockstar Games, ha incassato più di 800 milioni nelle prime 24 ore dopo la messa in vendita e dopo soli tre giorni ha raggiunto il miliardo di dollari e i 15 milioni di copie vendute, infrangendo 7 record mondiali contemporaneamente ed entrando di conseguenza nel Guinness dei primati.
Destiny (2014), 500 milioni di dollari (140 milioni allo sviluppo, 360 milioni al marketing)
Grand Theft Auto V (2013), 260 milioni di dollari (divisi quasi equamente tra sviluppo e marketing)
Call of Duty: Modern Warfare 2 (2009), 250 milioni di dollari (50 milioni allo sviluppo, 200 milioni al marketing)
Final Fantasy VII (1997), 145 milioni di dollari (45 milioni allo sviluppo, 100 milioni al marketing)
Francesco Alinovi, Game Start! Strumenti per comprendere i videogiochi, 2011, ISBN 978-88-470-1956-0.
 Ciro Ascione, Videogames. Elogio del tempo sprecato, Minimum Fax, 1999, ISBN 9788886568920.
 Matteo Bittanti, Per una cultura dei videogames. Teorie prassi del videogiocare, Unicopli, 2004, ISBN 8840009736.
 Domenico Carzo, Marco Centorrino, Tomb Raider o il destino delle passioni. Per una sociologia del videogioco, Guerini e Associati, 2002, ISBN 9788883353284.
 Alessio Ceccherelli, Oltre la morte. Per una mediologia del videogioco, Liguori Editore, 2007, ISBN 9788820740795.
 James Paul Gee, Come un videogioco. Insegnare e apprendere nella scuola digitale, Cortina Raffaello, 2013, ISBN 8860305799.
 Jane McGonigall, La realtà in gioco. Perché i giochi ci rendono migliori e come possono cambiare il mondo, Apogeo, 2011, ISBN 9788838787959.
 Luca Papale, Estetica dei videogiochi. Percorsi, evoluzioni, ibridazioni, UniversItalia, 2013, ISBN 9788865074305.
 Gianfranco Pecchinenda, Videogiochi e cultura della simulazione. La nascita dell''homo game', Laterza, 2010, ISBN 9788842092216.
 Stefano Triberti, Luca Argenton, Psicologia dei videogiochi. Come i mondi virtuali influenzano mente e comportamento, Apogeo, 2013, ISBN 8850332157.
 Michele Giannone, Micaela Romanini, Ciak! Si gioca. Il rapporto tra cinema e videogiochi, UniversItalia, 2012, ISBN 9788865073377.
 Videogioco, su thes.bncf.firenze.sbn.it, Biblioteca Nazionale Centrale di Firenze. 
 Gino Roncaglia, Roncaglia: la storia dei videogiochi (video), su filosofia.rai.it. URL consultato il 14 aprile 2017.
Vielprat è un comune francese di 63 abitanti situato nel dipartimento dell'Alta Loira della regione dell'Alvernia-Rodano-Alpi.

Viktor Pečovský (Brezno, 24 maggio 1983) è un calciatore slovacco, centrocampista dello Žilina e della Nazionale slovacca.

Il vilayet di Mamuret-ul-Aziz (in turco: Vilâyet-i Ma'muretül'aziz), detto anche vilayet di Harput, fu un vilayet dell'Impero ottomano.
Venne creato nel 1879 da una parte del vilayet di Diyarbakir che includeva anche la città di Malatya. Nel 1888 per ordine del sultano il vilayet ottenne il sanjak di Hozat. Il vilayet era collocato tra le valli dell'Eufrate e del Murat.

Villa del Campo è un comune spagnolo di 632 abitanti situato nella comunità autonoma dell'Estremadura.

Tra i pochi documenti ritrovati del sito ce n'è uno che nomina la famiglia Rivajra come proprietaria nel 1600, di una casa agricola con cortile, giardino e stagno. Nel secolo successivo l'avvocato Burlotti, nuovo proprietario, la ampliò con un parco e la trasforma in villa padronale.
Un ulteriore cambio di proprietà si ebbe nel 1885 quando Napoleone Leumann la acquistò e la fece restaurare in stile liberty da Pietro Fenoglio: alzò il tetto, costruì la mansarda e le tre cupole, realizzati in ardesia per non appesantire l'edificio, aggiunse due balconi e due terrazze sulla facciata anteriore, mentre su quella posteriore innestò una torretta ottagonale, aggiunse una serra e una grotta artificiale, in più la si recintò con una cancellata. Vennero rinnovati anche gli interni.
Nel 1946 un nuovo proprietario tentò, senza successo, di trasformarla in casinò e a metà del '900 divenne casa di riposo per gli anziani, fino al 1997 quando il sindaco Giovanni Soffietti lo inaugurò come municipio di Pianezza.

Villagatón è un comune spagnolo di 777 abitanti situato nella comunità autonoma di Castiglia e León.

Vincent-Marie Viénot de Vaublanc, barone dell'Impero, detto "il conte di Vaublanc" (Fort Dauphin, 2 marzo 1756 – Parigi, 21 agosto 1845) è stato un politico e scrittore francese.
Durante la sua lunga carriera politica, il Vaublanc sostenne quasi tutti coloro che, con diversi orientamenti politici, si avvicendarono alla guida della Francia: Luigi XVI, Napoleone, il conte di Provenza, futuro Luigi XVIII, e infine Carlo X. Fu proscritto quattro volte da diversi regimi politici ma, pur ricercato, non fu mai arrestato, in quanto riuscì ogni volta a rientrare nelle grazie dei governanti. Nella sua movimentata vicenda fu, in successione, deputato monarchico sotto la Rivoluzione, proscritto sotto il Terrore, ancora deputato durante il Direttorio, poi prefetto di Napoleone, ministro degli Interni di Luigi XVIII - attuando una controversa riorganizzazione dell'Académie française - e, alla fine, deputato ultra-realista.
Noto per la vivace eloquenza dei suoi discorsi, de Vaublanc fu tuttavia un personaggio secondario durante tutto quello straordinario e agitato periodo della storia della Francia. Uomo d'ordine, di carattere risoluto, moderato sostenitore della Rivoluzione del 1789, concluse la sua vita politica sotto la Restaurazione assumendo posizioni reazionarie.
Vincent-Marie Viénot de Vaublanc nacque il 2 marzo 1756 a Saint-Domingue, dove era acquartierato il padre, Vivant-François Viénot de Vaublanc, originario di una famiglia nobile della Borgogna e comandante di Fort Saint-Louis a Fort Dauphin.
Giunto per la prima volta in Francia nel 1763, compì gli studi militari al Prytanée national militaire di La Flèche, e all'École militaire di Parigi dal 1770 al 1774, venendo decorato, poco prima di lasciare la scuola, con l'Ordine di San Lazzaro dal conte di Provenza, gran maestro dell'Ordine e futuro Luigi XVIII,
Dal 1776 al 1782 fu sottotenente nel Reggimento della Sarre, comandato dal duca di La Rochefoucauld e di cui suo zio Charles era tenente colonnello. Fu successivamente di stanza a Metz, a Rouen e a Lilla, ottenendo poi il trasferimento nella colonia di Saint-Domingue, dove era richiamato da affari di famiglia.Lì si sposò con una certa mademoiselle de Fontenelle, da cui ebbe una figlia; fatto ritorno in Francia nel 1782, comprò - secondo l'uso del tempo - la carica di luogotenente della maréchaussée, a Dammarie-les-Lys, presso Melun, acquistandovi anche una discreta proprietà terriera. La sua professione, indicata sui documenti di servizio come proprietario-coltivatore, gli dava sia la possibilità di interessarsi all'agricoltura che il tempo da dedicare alle lettere e alle arti,
mentre l'ufficio ottenuto, consistente nella funzione di giudice di pace nelle frequenti contese insorgenti tra i piccoli nobili del luogo, per motivi di proprietà quando non per questioni di onore, lo fece conoscere a un certo numero di aristocratici della regione.
Sostenitore, in un primo tempo, delle nuove idee illuministe, ispiratrici della Rivoluzione francese, si lanciò nella carriera politica: divenne membro della nobiltà del baliaggio di Melun nel 1789, della cui Assemblea fu eletto segretario, sotto la presidenza di Gouy d'Arcy, gran balivo di Melun, della quale faceva parte anche il noto navigatore ed esploratore Bougainville. L'Assemblea era incaricata di redigere un cahier de doléances (quaderno di lamentele) da sottoporre al governo reale e di nominare un deputato agli Stati generali. Appoggiò la candidatura di Fréteau de Saint Just, che fu eletto deputato della nobiltà per il baliaggio di Melun e divenne in seguito membro dell'Assemblea Costituente.Nel 1790, Vaublanc fu chiamato al ricoprire la funzione di membro e poi di presidente del Consiglio dipartimentale, chiamato anche Consiglio generale, di Seine-et-Marne, che gli dava anche il diritto di presiedere il direttorio amministrativo del dipartimento.
Sciolta l'Assemblea Costituente, furono formati i collegi elettorali per eleggere i nuovi deputati. Vaublanc, presidente del collegio Senna e Marna, il 1º settembre 1791 è eletto deputato all'Assemblea legislativa con 273 voti su 345 votanti. Era fra i deputati di maggiore esperienza politica, segnatamente sulla questione delle colonie delle Antille, in un'assemblea composta essenzialmente da novizi della politica, dal momento che nessun membro dell'Assemblea Costituente si era potuto ricandidare, secondo il decreto del 16 maggio 1791, proposto da Robespierre, che li dichiarava ineleggibili.
L'Assemblea risultata eletta, composta di 745 deputati, era suddivisa sostanzialmente in quattro correnti: a destra, sedevano i 264 deputati del circolo dei Foglianti, monarchici moderati, in quanto avversari tanto dell'Ancien Régime che della democrazia; essi si divisero ulteriormente in due frazioni, i simpatizzanti del precedente Triumvirato di Barnave, Du Port e Lameth, e i seguaci di Lafayette; al centro, erano 345 deputati di orientamento incerto; a sinistra, 136 deputati, in gran parte giacobini con pochi cordiglieri all'estrema sinistra.
Dal momento della sua elezione, egli assunse il nome di Viénot-Vaublanc, che avrebbe mantenuto sino alla fine del primo Impero.
Già il 1º ottobre 1791, giorno dell'inaugurazione, si fece notare con un discorso che denunciava le non onorevoli condizioni nelle quali Luigi XVI sarebbe stato ricevuto dall'Assemblea il giorno seguente.
Date queste dichiarazioni, fu eletto presidente dal 15 al 28 novembre 1791 da un'assemblea ancora in maggioranza monarchica.Il 29 novembre, Vaublanc fu incaricato di redigere un messaggio che chiedeva al re di ritirare il veto emesso contro il decreto dell'Assemblea del 9 novembre, avente lo scopo di far cessare la massiccia emigrazione (incoraggiata soprattutto dai preti e dai nobili), che minacciava i principi tedeschi di rappresaglie nel caso avessero continuato a servire da base di appoggio all'esercito dei principi (il Conte d'Artois, e il Principe di Condé). L'Assemblea fu talmente soddisfatta del lavoro di Vaublanc che, in deroga alle consuetudini, gli chiese, di andare a leggere, alla testa di una delegazione di 24 deputati, il messaggio al re. Luigi XVI rispose che avrebbe preso nella più grande considerazione il messaggio dell'Assemblea e, alcuni giorni più tardi, annunciò le risoluzioni prese a questo riguardo.
In questa occasione, Vaublanc indicò all'Assemblea «che il re si era inchinato per primo e che egli non aveva fatto che rendergli il saluto». L'episodio è rivelatore del ribaltamento dei rapporti di potere costituzionali: il potere legislativo, rappresentato dall'assemblea legislativa, ha ottenuto un ascendente sul potere esecutivo incarnato da Luigi XVI, che ora non è altro che il «re dei francesi».
Vaublanc, schierato dalla parte dei monarchici costituzionali, s'iscrisse al Club dei Foglianti come 263 altri deputati (su un totale di 745), divenendone uno dei capi insieme con Jacques Claude Beugnot e Mathieu Dumas, poiché i loro precedenti, maggiori rappresentanti, come Barnave o Lameth, non vi sedevano più. Si oppose vivacemente, mostrando il suo lealismo monarchico, alle decisioni dei governi rivoluzionari concernenti i preti refrattari e la confisca dei i beni degli emigrati e denunciando i massacri di Avignone.
Le posizioni si radicalizzarono. La folla che assisteva ai dibattiti gli gridava spesso, così come a certi suoi colleghi, come Charles de Lacretelle: «Alla lanterna!». Nicolas de Condorcet, suo collega all'Assemblea legislativa nel 1791, non lo apprezzava affatto, dicendo di lui che «esistono in ogni assemblea di questi oratori rumorosi dalla testa vuota, che producono grande effetto con scempiaggini ridondanti». Jacques Pierre Brissot, il noto dirigente girondino, alludendo al suo zelo monarchico, lo soprannominò il capo dei bicamerieristi.
Nel 1792, Vaublanc fu tra i difensori del generale conte de Rochambeau davanti all'Assemblea, accusato di tradimento, ottenendone l'assoluzione.Pur dichiarandosi, come la maggioranza dell'Assemblea, favorevole all'abolizione della schiavitù nelle Antille, egli mise in guardia, nel discorso del 20 marzo, gli abolizionisti puri e duri come Brissot che - a suo dire - mal conoscevano la vita nelle colonie, paventando i rischi di una possibile guerra civile, data la diversità delle etnie e delle condizioni sociali della popolazione di Santo Domingo. Con tale pretesto, si espresse per il mantenimento della schiavitù, limitandosi a sostenere la legge del 4 aprile 1792, che dava la cittadinanza francese a tutti «gli uomini di colore e negri già liberi. Nella seduta del 10 aprile, si pronunciò a favore dell'abolizione progressiva della tratta dei neri nelle colonie, sull'esempio della Danimarca e della Gran Bretagna.Il 3 maggio 1792 appoggiò la proposta di Beugnot di arrestare «i giornalisti incendiari» che, a suo dire, con la violenza dei loro articoli turbavano l'ordine pubblico: fra questi erano compresi Marat e l'abate Royou. L'8 maggio, in Assemblea, si rivolse ai Giacobini in questi termini: «Voi volete, Signori, salvare la Costituzione; ebbene, voi vi riuscirete solo abbattendo le fazioni e i faziosi; solo combattendo unicamente per la legge; solo perendo con essa e per essa, e io vi dichiaro che non sarò l'ultimo che perirà con voi, a causa della sua esecuzione; credetelo, Signori».Il 18 giugno, fu eletto membro della Commissione straordinaria dei dodici, creata su proposta di Marat, incaricata di esaminare lo stato della Francia e di proporre i mezzi per salvare la Costituzione, la libertà e la nazione. Diede le sue dimissioni il 30 luglio.
Il 13 giugno 1792 Luigi XVI, dopo essersi rifiutato di firmare i decreti, votati dall'Assemblea, che imponeva la deportazione dei preti refrattari e la formazione, a Parigi, di un presidio di 20.000 guardie nazionali a protezione di eventuali colpi di mano di generali traditori, licenziò i ministri girondini. In tal modo, nel governo ripresero il potere i Foglianti che cercarono, con Lafayette in testa, di modificare la Costituzione a favore di un rafforzamento del potere del re. Il 28 giugno Lafayette cercò di convincere il re a lasciare Parigi per mettersi alla testa delle sue armate radunate nel Nord e tentò di chiudere i circoli giacobini, ma il suo tentativo fallì a causa del rifiuto della Corte di seguirlo e alla reazione della maggioranza dell'Assemblea che denunciò le trame di Lafayette e dei Foglianti, proclamando la patria in pericolo.
L'8 agosto Vaublanc difese in Assemblea generale de La Fayette e, secondo quanto scrisse nelle sue Memorie, riuscì con l'aiuto di Quatremère de Quincy a far aderire alla sua causa 200 deputati indecisi del centro, facendo riconoscere La Fayette innocente con 406 voti favorevoli su 630 votanti. In realtà, i girondini, timorosi di favorire i rivoluzionari radicali e la piazza parigina, che pure avevano contribuito a mobilitare nel giugno precedente, avevano fatto un passo indietro ed erano in trattative con la Corte.
Uscendo dalla seduta, Vaublanc, con una trentina di deputati, fu minacciato e spintonato dalla folla ostile che aveva assistito al dibattito: alcuni deputati dovettero rifugiarsi nel corpo di guardia del Palazzo reale e di lì fuggirono dalle finestre. Secondo Hippolyte Taine: «Quanto al principale difensore di La Fayette, M. de Vaublanc, assalito tre volte, ha la precauzione di non rientrare a casa, ma dei facinorosi assaltano la sua abitazione gridando che «ottanta cittadini devono perire per mano loro, e lui per primo»; dodici uomini salgono nel suo appartamento, frugano dappertutto continuando la perquisizione nelle case vicine, e, non potendo agguantare lui stesso, cercano la sua famiglia; viene avvertito che se rientrerà al suo domicilio, sarà massacrato». Il 9 agosto, Vaublanc chiese di conseguenza l'allontanamento dei sostenitori più radicali della Rivoluzione, i "federati" e i "marsigliesi", ma la richiesta fu respinta dalla maggioranza dell'Assemblea.
Il 10 agosto 1792 segnò il rovesciamento del regime dell'Assemblea legislativa da parte della Comune insurrezionale di Parigi e la fine della monarchia: Vaublanc assistette dal suo fiacre all'abbattimento della statua di Luigi XIV che si innalzava nell'attuale place Vendôme. Chiese che l'Assemblea lasciasse Parigi per Rouen, allora città realista, per sfuggire alla pressione rivoluzionaria; sfuggì anche alla sciabolata da un giovane ufficiale del genio, il capitano Louis Bertrand de Sivray, futuro generale dell'Impero.
Fu tra i testimoni oculari dell'arrivo della famiglia reale venuta a rifugiarsi alle Tuileries per mettersi sotto la protezione dell'Assemblea legislativa, episodio che descrisse più tardi nelle sue Memorie.
Le sue Memorie portano un contributo interessante da un punto di vista storico sull'atmosfera generale che prevaleva sotto il Terrore e di cui risentiva un aristocratico realista proscritto, minacciato di essere arrestato in ogni momento, e di finire al patibolo, nelle sue molteplici peregrinazioni attraverso il territorio della giovane Repubblica francese.
La sera del 10 agosto, infatti, si dovette rifugiare presso Camus, archivista dell'Assemblea. Qualche giorno più tardi si rifugiò all'Hôtel de Strasbourg, rue Neuve Saint Eustache. Il 3 settembre 1792, si udirono delle urla nel cortile del suo albergo e pensò allora di essere stato denunciato: si trattava in realtà del passaggio della folla che brandiva la testa della principessa de Lamballe conficcata su una picca.
I Comitati di Salute pubblica e di Sorveglianza della Convenzione, da poco costituiti, emisero un ordine nel quale egli veniva messo fuori legge, iscritto sulla lista dei proscritti dalla Municipalità di Parigi. Questo decreto lo costrinse a lasciare la città e a rifugiarsi in un primo tempo in Normandia, dove ritrovò la sua famiglia, poi nella sua casa di campagna di Bélombres, vicino a Melun, dove visse recluso per molti mesi. Vi apprese in particolare che il giornale Gorsas l'accusava come altri di aver «ricevuto 300.000 franchi dalla regina per organizzare la contro-rivoluzione in Provenza» e che «la vedeva in segreto».
La legge dei sospetti, votata il 17 settembre 1793, riportava anche il suo nome. Un distaccamento rivoluzionario venne a frugare la sua casa, ciò che lo condusse a «percorrere le grandi strade» da solo a piedi, dirigendosi a caso a seconda delle circostanze. Errò di locanda in locanda, con l'angoscia di essere denunciato quando arrivava in una città dove era necessario far vistare il passaporto dal comitato di sorveglianza locale.
All'epoca del processo della regina Maria Antonietta, il 14 e 16 ottobre 1793, il suo nome apparve su un documento d'accusa con quello del collega deputato e amico François Jaucourt.Scegliendo di dirigersi verso il sud della Francia e Bordeaux, cambiò direzione dopo aver appreso della dura repressione condotta da Tallien, rappresentante della Convenzione, e dunque dei rischi in cui sarebbe incorso. Passò in particolare per Poitiers e La Rochelle dove dimorò un mese. Volendo sfuggire al rischio di essere arruolato nella Guardia Nazionale, dove avrebbe potuto essere riconosciuto, si finse malato e si fece prescrivere una cura termale a Castéra-Verduzan nel Gers. Per non destare sospetti sulla sua presunta malattia, si pungeva regolarmente le gengive per riprodurre i sintomi di uno "scorbuto inguaribile". È in questa città che apprese della caduta di Robespierre il 9 termidoro (27 luglio 1794). Nondimeno, dovette attendere ancora quattro mesi per ritornare a Parigi, il tempo che la sua famiglia avesse ottenuto il ritiro del suo arresto di proscrizione.
Con la fine del terrore, poté tornare a Parigi nella primavera 1795, dove fece pubblicare le sue Riflessioni sulle basi di una costituzione del cittadino ***, sotto lo pseudonimo di Louis-Philippe de Ségur, presentato dal suo amico Bresson, allora deputato della Convenzione nazionale, che ordinò di far stampare il testo. In quest'opera, egli raccomandava la creazione di due camere parlamentari, in luogo di una sola come accadeva sotto la Convenzione, essendo, secondo lui, il regime monocamerale della Convenzione, di cui criticava la Costituzione approvata nel 1793), ai suoi occhi troppo democratica, una delle cause del Terrore. Coerentemente, raccomandava anche l'insediamento di una sola persona alla testa dell'esecutivo, in un'ottica di migliore efficacia dell'azione di governo. Si opponeva dunque sul piano costituzionale al regime del Direttorio e dei suoi cinque dirigenti.In seguito alla pubblicazione di questo libro, la commissione composta da Pierre Daunou e da Boissy d'Anglas, incaricata di elaborare la futura Costituzione dell'Anno III, l'invitò a venire ad esprimere le sue idee, ma Vaublanc rifiutò. Ciò nonostante, i suoi consigli sarebbero stati in parte seguiti, poiché, per la prima volta in Francia, avrebbero visto la luce due camere, il Consiglio degli Anziani e il Consiglio dei Cinquecento a rappresentare il potere legislativo.
Contrario al Decreto dei due terzi, svolse un ruolo attivo con Antoine Chrysostome Quatremère de Quincy, all'epoca dell'insurrezione del 13 vendemmiaio (5 ottobre 1795).. In quest'occasione, scoprì il genio tattico del generale Bonaparte, allora soprannominato il generale Vendemmiaio. Era membro del comitato centrale realista che doveva sostituire la Convenzione.
Il 17 ottobre, in quanto capo della sezione realista del Faubourg Poissonnière, fu condannato a morte in contumacia da una commissione militare presieduta dal generale Lostange, insediata al Théâtre-Français. Questa nuova condanna l'obbligò una seconda volta a vivere nascosto: trovò rifugiò presso Sophie Cottin, amica della moglie di Jean-Baptiste-Marie-François Bresson.
Alcuni giorni prima la Convenzione, costretta a nuove elezioni, aveva convocato i collegi elettorali: le elezioni produssero una maggioranza relativa di realisti in entrambe le camere e Vaublanc era già stato eletto il 15 ottobre al Consiglio dei Cinquecento nel collegio di Melun come deputato della Seine-et-Marne. Per poter prendere possesso della carica, dovette così attendere l'abrogazione della sua condanna, per incostituzionalità, per iniziativa dei suoi amici del consiglio, Desfourneaux e Pastoret. La risoluzione della questione fu facilitata dalla paura generata in seno all'Assemblea dalla scoperta della Cospirazione degli Eguali a fine agosto 1796. Il 2 settembre 1796 pronunciò un originale giuramento: «Giuro odio alla regalità e all'anarchia!». Uno dei montagnardi presenti gli avrebbe allora gridato: «Più alto!», al che Vaublanc, senza scomporsi, gli avrebbe risposto: «E voi più basso!».
Le successive elezioni dell'anno V (maggio 1797), che rinnovarono un terzo delle Camere, confermarono il dato favorevole ai realisti, che furono in maggioranza nei due consigli. Così, il 20 maggio 1797 (20 pratile anno V), Pichegru venne eletto presidente del Consiglio dei Cinquecento e François Barbé-Marbois del Consiglio degli Anziani. Fra gli altri eletti, da ricordare il generale Willot al Consiglio dei Cinquecento, Imbert-Colomès, già repressore della rivolta contadina, detta la «Grande Paura», del 1789-1790, Claret de Fleurieu, già ministro di Luigi XVI, e l'oratore Jordan, tutti vicini al Club di Clichy, un circolo moderato o, come si diceva allora, cripto-realista. Vaublanc, da parte sua, fu nominato membro dell'ufficio del Consiglio dei Cinquecento.
Lo stesso giorno, il Corpo legislativo procedette alla sostituzione del Direttore repubblicano Le Tourneur, per la cui carica era stato sorteggiato il realista moderato de Barthélemy, allora ambasciatore di Francia in Svizzera. Vaublanc votò contro questa nomina, preferendogli il generale de Beurnonville, conosciuto per la sua fermezza.
La nuova maggioranza sostenne la libertà di stampa, se non altro perché una buona parte della stampa poteva permettersi di condurre una campagna contro il Direttorio. Il Club di Clichy, di cui Vaublanc era uno dei membri più rappresentativi, controllò da allora i due consigli e minacciò direttamente il Direttorio. Vaublanc fu nominato alla commissione degli ispettori del club dei Clichiens, il cui compito era eminentemente poliziesco, garantendo la sicurezza in seno ai consigli, a questo scopo, egli aveva ottenuto il potere di impartire ordini ai brigadieri dei consigli.Il Direttorio, messo alle strette, contrattaccò, facendo avvicinare a Parigi l'armata stanziata nel dipartimento della Sambre-et-Meuse - oggi territorio belga - forte degli 80.000 uomini comandati dal generale Hoche; nello stesso tempo, Vaublanc perorò e ottenne dal Consiglio lo scioglimento dei club, tra i quali quello dei Giacobini.Il 16 luglio 1797, sotto la pressione dei Consigli, il Direttorio (Barras, Reubell e La Reveillière-Lépeaux) decise un rimpasto ministeriale in modo da mettere fuori gioco i realisti. Il 3 settembre, Vaublanc, insieme con il collega ammiraglio Villaret de Joyeuse, e altri clichiens, fu a due passi dal realizzare un colpo di Stato contro il triumvirato. Il piano dei clichiens che aveva convinto il Carnot (grande generale, già fiero giacobino) era semplice: Vaublanc fu incaricato di pronunciare un discorso il 4 settembre davanti al Consiglio dei Cinquecento, che esigeva la messa sotto accusa dei tre direttori repubblicani; contemporaneamente, il generale Pichegru, convinto da Carnot ad entrare nella cospirazione, alla testa della guardia del Corpo legislativo sarebbe intervenuto ad arrestare i direttori.Sfortunatamente per Vaublanc, il generale Buonaparte, già capo dell'armata d'Italia e allora molto legato al Barras, arrestò un agente realista, il conte d'Antraigues, cui attribuì il possesso di documenti concernenti la cospirazione e il tradimento di Pichegru. Buonaparte inviò allora il generale Pierre François Charles Augereau a Parigi, ove assunse il comando delle truppe. I principali cospiratori furono in parte arrestati e deportati in Guiana, come Pichegru e Barthélémy, in parte si diedero alla fuga, come Carnot e Vaublanc. Quest'ultimo riuscì a lasciare Parigi, messa in stato di assedio, nascondendosi in un fiacre con la complicità di Rochambeau. Con l'amico Pastoret passò in Svizzera e, di lì, in Italia, assumendo diversi e, pare, anche stravaganti travestimenti.
Subito dopo il colpo di Stato del 18 brumaio dell'anno VIII (10 novembre 1799) che portò al potere Bonaparte nella veste di Primo Console, fu emesso un decreto che consentiva il ritorno dei proscritti; così Vaublanc poté ancora far ritorno in Francia, dove fu presentato a Bonaparte.
Nel 1800, Vaublanc fu eletto, dal Senato conservatore, deputato del Calvados, fra i 300 membri del Corpo legislativo, dove esercitò le funzioni di questore per un mandato di cinque anni. Fu, tra le altre cose, incaricato di redigere un rapporto sul progetto di un Consolato a vita.
Vaublanc, che fu presidente del Corpo legislativo dal 21 aprile al 7 maggio 1803, espresse la sua ammirazione riconoscente a Napoleone Bonaparte per aver ristabilito «l'ordine in Francia e messo fine alle persecuzioni dei preti», si può vedere in alcuni suoi discorsi dell'epoca, tra i quali, ad esempio, quello pronunciato il 24 floreale dell'anno X ai Consoli, in qualità di deputato del Corpo legislativo,, elogiativo per il Primo console, o ancora quello del 13 gennaio 1805 (24 nevoso anno 13), ora davanti a un Bonaparte divenuto, come Napoleone I, imperatore dei francesi, tenuto con Jean-Pierre Louis de Fontanes, presidente del Corpo legislativo in carica, in occasione dell'inaugurazione di una statua in marmo dell'Imperatore nell'atrio del Corpo legislativo, per onorare il padre del nuovo Codice civile.Il 4 novembre 1804, il papa Pio VII, facendo tappa nel suo viaggio verso Parigi in occasione dell'incoronazione dell'Imperatore, passò la notte nella sua casa di Montargis, in rue de Loing 28.
Nel 1805, Alla fine del suo mandato di deputato, il collegio elettorale di Senna e Marna lo presentò candidato al Senato, ma non fu ammesso. Interessandosi alla nuova organizzazione amministrativa e territoriale recentemente costituita, sollecitò e ottenne una prefettura. Fu nominato il 1º febbraio 1805 prefetto della Mosella, a Metz, fino al 1814, dove si sarebbe fatto notare per il suo attivismo. Secondo Odette Voillard, «intrattiene le migliori relazioni con i notabili del paese. Elegante gentiluomo che percorre a cavallo il suo dipartimento, ha la tendenza a reinsediare ai posti dirigenti le principali famiglie dell'antica società».Napoleone non mancò durante questo periodo di ringraziarlo dello zelo dimostrato, coprendolo di onori. Fu fatto Commendatore della Legion d'onore, il 28 novembre 1809 fu cavaliere, poi barone dell'Impero il 19 dicembre 1809 con diritto all'ereditarietà del titolo, e gratificato il 17 luglio 1810 di un maggiorasco ad Hannover.. 
Nel giugno 1812 ebbe un incontro con l'imperatore di passaggio a Metz: gli espose, secondo quanto dichiara nelle sue Memorie, le sue obiezioni a proposito della futura campagna di Russia, ma naturalmente questi non lo ascoltò.. All'epoca della campagna di Francia nel 1813, a seguito del ripiegamento dell'Armata di Magonza sconfitta a Lipsia, essendosi un gran numero di soldati feriti rifugiati a Metz, propagando un'epidemia di tifo, Vaublanc ne fu colpito e poco mancò che ne morisse. i ristabilì e, nel 1814, avendo compreso che la stella dell'imperatore era ormai al tramonto, aprì le porte di Metz e accolse con entusiasmo le truppe europee coalizzate contro Napoleone.
Grazie al suo passaggio alla causa borbonica, Vaublanc non solo mantenne la carica di prefetto della Mosella ma, il 23 agosto 1814, ottenne la nomina di ufficiale della Legion d'onore. All'epoca dei Cento giorni, tentò con il maresciallo Oudinot, governatore militare della città di Metz, d'impedire le adesioni in favore di Napoleone ma un ordine d'arresto pubblicato dal maresciallo Davout ne Le Moniteur Universel lo costrinse a fuggire in direzione del Lussemburgo, per raggiungere Luigi XVIII a Gand. L'aneddotica attribuì ad un ufficiale che lo aveva identificato a Metz, ma non volle arrestarlo, il seguente detto: «State tranquillo per me. Ma occorre pensare a voi stesso; bisogna che non vi vedano uscire dal grande cortile della prefettura», e riaccompagnò Vaublanc per una porta attigua, prima di fuggire a cavallo.Al suo arrivo a Gand, incontrò Chateaubriand che avrebbe ricordato l'incontro nelle celebri Mémoires d'Outre-Tombe: «M. de Vaublanc e M. Capelle ci raggiunsero. Il primo diceva di avere di tutto nel suo portafoglio. "Volete qualcosa di Montesquieu? Eccolo qua; di Bossuet? Eccolo là.». Inoltrò al re, attraverso l'intermediazione del Conte d'Artois, molte memorie sullo stato del paese, e gli predisse che «sarebbe tornato a Parigi prima di due mesi».Sotto la seconda Restaurazione, per ringraziarlo della sua fedeltà, Luigi XVIII lo nominò sul campo Consigliere di Stato, poi, il 12 luglio 1815, lo nominò prefetto del dipartimento delle Bocche del Rodano (Bouches du Rhône), con la missione di far liberare da 500 a 600 prigionieri trattenuti nelle carceri di Marsiglia. Compito che assolse correttamente, nella difficile situazione del momento, con Marsiglia che, consegnatasi agli inglesi, vedeva in corso sanguinosi moti anti-bonapartisti). Il 27 dicembre 1815 il re lo fece grand'ufficiale della Legion d'onore.
Volendo far dimenticare il suo passato bonapartista, Vaublanc si dimostrò uno dei più ferventi animatori della fazione ultrarealista, maggioritaria alla Camera dei deputati eletta nel 1815, quella che viene ricordata come la Chambre introuvable. Il 26 settembre 1815 venne nominato ministro dell'interno nel primo governo Richelieu: ciò avvenne in virtù dell'appoggio, che si rivelò decisivo, del fratello del re, il conte d'Artois, del quale Vaublanc era intimo. Il conte sosteneva una posizione decisamente più vicina agli ultra, rispetto al fratello cui sarebbe poi succeduto con il titolo di Carlo X; egli teneva una corte rivale al padiglione Marsan ma non rinunciava ad esercitare una propria influenza sulla azione politica dei governi.
Quanto alle ragioni di tanta affezione del re verso il Vaublanc, lo storico tedesco contemporaneo Rudolf von Thadden, attenendosi alle valutazioni espresse nel discorso del visconte di Martignac del 2 aprile 1829, stima che la sua nomina fosse dovuta più al suo passato che al suo personale talento. In ogni caso, quel che è certo è che il nuovo primo ministro Richelieu aveva subito la sua nomina, tanto che avrebbe preferito rinviare l'entrata in carica del neo-ministro, ma venne preceduto dal Vaublanc che, al corrente della manovra, si affrettò a occupare il suo posto al ministero, imponendo il fatto compiuto..
Vaublanc dispiegò, alla testa del suo ministero, una politica reazionaria ben testimoniata dal ricordo che gli riservò Victor Hugo ne I Miserabili, canzonandolo per essere giunto a far togliere le N, simbolo di Napoleone, dai ponti di Parigi. Ciò nonostante il sovrano avrebbe qualificato il suo attivismo di «devozione sfegatata»: durante i dibattiti che vertevano sulla presentazione da parte del Guardasigilli di una legge concernente il ristabilimento delle corti prevotali, davanti alla Chambre introuvable, Vaublanc prese la parola e gridò: «La Francia vuole il suo re!». In una grande acclamazione, i deputati della Camera e le persone presenti nelle tribune si alzarono ripetendo: «Sì, la Francia vuole il suo re!»..
Il 2 ottobre 1815, inviò una circolare a tutti i prefetti per ricordare loro le priorità della loro funzione in un periodo turbato dal terrore bianco: Mettete al primo posto del vostro dovere il mantenimento dell'ordine [...] la vigilanza previene i disordini e rende inutile l'impiego della forza. Ne approfittò per intervenire sul corpo prefettizio, in gran parte di nomina imperiale, a vantaggio di candidati più vicini alla monarchia, trasferendo o silurando 22 prefetti, in modo che alla fine del suo ministero non vi erano più prefetti che avessero svolto una qualsiasi attività sotto i Cento giorni.
Il 18 novembre firmò un'ordinanza che mirava a sostituire lo Stato Maggiore della Guardia Nazionale con un comitato di tre ispettori generali che costituivano il Consiglio del Colonnello Generale: l'ordinanza sottrasse agli altri ministri il diritto d'ispezione sulle nomine dei membri dello Stato Maggiore della Guardia Nazionale e facilitò l'indispensabile inserimento di elementi fedeli nel corpo.
Con un'ordinanza del 13 gennaio 1816, accelerò il rinnovamento dei sindaci e degli assessori di due anni. Vaublanc spiegò la misura a un prefetto con queste parole: con questo rinnovamento, voi dovete allontanare anche i sindaci e gli assessori che vi sembrino pocp adatti alla loro carica, senza utilizzare una revoca formale.
Controfirmando l'Ordinanza del 21 marzo 1816 prese parte attiva alla riorganizzazione dell'Institut de France: la mossa seguì una missiva di Jean-Baptiste Suard, segretario perpertuo dell'Académie française, che scriveva: non posso stancarmi di ripetervi che vi si manifesta uno spirito rivoluzionario di cui è urgente arrestare l'influenza con una saggia premura in certe disposizioni degli statuti che vi accingete a darci, ciò che gli permise di nominare direttamente nove accademici su undici. Questo sconvolgimento accademico, qualificato come regale benevolenza, fu diversamente apprezzato. In particolare, il partito liberale gli rimproverò di aver sostituito il poeta Arnault con il duca di Richelieu, Roederer con il duca di Lévis e Charles-Guillaume Étienne con il conte Choiseul-Gouffier, tutti accademici di modesto valore. Vaublanc ne guadagnò il soprannome di Mapeou della letteratura.
Sempre in questa vena di «purificazione», propose di creare un Ministero delle Belle Arti per Châteaubriand, proposta tuttavia rifiutata dal Richelieu, che non lo amava, in quanto questi si era fieramente opposto allo scioglimento della Chambre introuvable. Il 6 aprile 1816 Chateaubriand fu comunque eletto membro dell'Accademia delle Belle Arti, da dove fu escluso il pittore David, noto sostenitore della Rivoluzione e di Napoleone.
In qualità di Ministro dell'Interno, Vaublanc dovette presentare una nuova legge elettorale: egli propose senza convinzione, appoggiandosi all'articolo 37 della Carta del 1814, il rinnovo annuale di un quinto della Camera; le modalità di elezione alla Camera si basavano su un sistema a due livelli, che aveva come obiettivo di favorire l'accesso alla Camera dei realisti. Questo progetto fu respinto il 3 aprile 1816, con 89 voti contro 57, dalla Camera dei deputati dei dipartimenti, I deputati, in effetti, erano intenzionati a restare al potere il più a lungo possibile. Vaublanc fece allora una controproposta consistente in un rinnovamento generale ogni cinque anni, ma la proposta fu respinta dal governo e la Francia restò così senza legge elettorale.
Uno dei provvedimenti più noti fu la chiusura, il 3 aprile 1816, della École polytechnique, una delle grandes écoles, lascito prestigioso del Primo Impero. Il provvedimento fu accolto con schiamazzi e atti d'indisciplina, con riferimento ai sentimenti bonapartisti del corpo docente. Si trattò di un provvedimento che fece molto scalpore, tanto da essere discusso dallo stesso Napoleone, nel suo esilio a Sant'Elena, fra il 5 ed il 16 agosto seguenti. Comunque, tale era l'importanza dell'istituzione del Politecnico, che il provvedimento venne cancellato dal successore di Vaublanc, Lainé, con decreto del 4 settembre 1816, con effetto 17 gennaio 1817), ribattezzando l'Istituto in École Royale Polytechnique.
Il 10 aprile 1816, in pieno Consiglio dei ministri, Élie Decazes, Ministro della polizia, l'interpellò con questa frase: Voi non siete che il ministro del conte d'Artois e vorreste essere più potente dei ministri del re!. Vaublanc rispose sferzante: Se fossi più potente di voi, userei del mio potere per farvi accusare di tradimento perché voi siete, signor Decazes, traditore del re e del paese..
Gli alleati, che mantenevano in Francia una imponente forza di occupazione, si preoccuparono dei dissensi che sorgevano in seno al governo francese. L'ambasciatore russo a Parigi, il corso Pozzo di Borgo, si assunse l'onere di chiamare in causa personalmente il Vaublanc: «Una delle cause principali di disordine è stata la composizione eterogenea dei ministri; la defezione di quello dell'interno ha paralizzato tutta la forza dell'autorità e dell'influenza della Corona sulle Camere».
Le rivalità personali tra il ministro dell'interno Vaublanc e la coppia Richelieu-Decazes, i legami strettissimi tra il primo ministro e 'Monsignore' (il futuro Carlo X), aggiunti al clamore dello scontro del 10 aprile e infine, la memoria trasmessa a Luigi XVIII, nella quale Vaublanc insisteva su «l'indispensabile necessità di un andamento più fermo, più risoluto», causarono la sua caduta. Il primo ministro costrinse il re a destituire Vaublanc, minacciando, in caso contrario, le proprie dimissioni.
Vaublanc lasciò il ministero l'8 maggio 1816, nello stesso periodo di François Barbé-Marbois, ministro della giustizia, silurato su richiesta del conte d'Artois per compensare la defenestrazione di un ultra. Sostituito da Lainé, venne ricompensato dal re con i titoli onorifici di ministro di Stato e di membro del Consiglio privato.
Vaublanc fu eletto il 13 novembre 1820 - fu poi rieletto il 10 ottobre 1821 e il 6 marzo 1824, ma non nel 1827 - dal collegio dipartimentale del Calvados, nell'occasione del rinnovo di un quinto dei seggi della Camera, prendendo posto fra gli ultrarealisti. Nella sessione parlamentare del 1822, fu eletto anche come uno dei due vice-presidenti della Camera. Nello stesso tempo fu scelto dal collegio della Guadalupa, dove era comproprietario di uno zuccherificio nella parrocchia di Basse-terre, come deputato presso il governo del re dal 1820 al 1830. In qualità di deputato, raccomandò allora molti cambiamenti nell'ordine giudiziario e nell'amministrazione delle colonie. Non trascurò di farsi appoggiare dalla stampa: con i deputati del suo gruppo, il conte de la Breteche e il barone di Vitrolles, controllava una parte dei quotidiani reazionari, a cominciare da «La Quotidienne» e da «Le Drapeau Blanc».Nel gennaio 1823, si pronunciò a favore della Spedizione di Spagna, e fu nominato membro della commissione d'inchiesta voluta dal re e presieduta dal maresciallo Macdonald per esaminare le estorsioni commesse.Era stato appena riconfermato al Consiglio di Stato, il 25 luglio 1830, con la promessa scritta di essere nominato Pari di Francia, quando furono pubblicate le ordinanze del luglio 1830 - che egli peraltro non aveva auspicato - che provocarono la Rivoluzione di Luglio e la caduta di Carlo X. Vaublanc si ritirò dalla vita pubblica dopo l'accesso al trono di Luigi Filippo nel 1830, dedicandosi alla redazione delle proprie memorie. Morì il 21 agosto 1845, a 89 anni, quasi cieco, nella sua casa parigina di rue du Bac.
1792 Rapport sur les honneurs et récompenses militaires, le 28 janvier 1792, fait à l'Assemblée nationale, au nom du Comité d'instruction publique.
1795 Réflexions sur les bases d'une constitution del cittadino *** (sotto lo pseudonimo di Louis-Philippe de Segur). Parigi, Imprimerie nationale, Prairial an III (70 pp.)
1819 Le dernier des Césars ou la chute de l'Empire romain d'Orient (poema in dodici canti)
1822 Du commerce de la France en 1820 et 1821, Parigi, Chez J-C Trouvé e Chez Goujon
1833 Mémoires sur la Révolution de France et recherches sur les causes qui ont amené la Révolution de 1789 et celles qui l'ont suivie, 4 voll. Testo in linea: [1], [2] e [3]
1833 Essai sur l'instruction et l'éducation d'un prince au XIXeme siècle, destiné au duc de Bordeaux
1839 Soliman II, Attila, Aristomène (raccolta di tragedie, tirata in 200 copie)
Emmanuel de Waresquiel e Benoit Yvert, Histoire de la Restauration 1814-1830. Naissance de la France moderne, Perrin, Parigi, 1991, ISBN 2-262-00912-0
Louis Gabriel Michaud, Biographie universelle ancienne et moderne: histoire par ordre alphabétique de la vie publique et privée de tous les hommes, A. Thoisnier Desplaces, Parigi, 1843 (supplemento)
 Vincent-Marie Viénot de Vaublanc, Mémoires sur la Révolution de France et recherches sur les causes qui ont amené la Révolution de 1789 et celles qui l'ont suivie (4 voll.), Parigi, Chez G-A. Dentu, imprimeur-libraire, rue d'Erfurth, n 1 bis, 1833. Testo disponibile sulla Base BNF Gallica: [4], [5] e [6]
Biografia di Vincent-Marie Viénot de Vaublanc di Emile Ducoudray, in Albert Soboul (sotto la direzione di), Dictionnaire historique de la Révolution française, a cura di Jean-René Suratteau e François Gendron, Presses Universitaires de France, Parigi, 1989 (p. 1089), ISBN 2-13-042522-4
Archivi parlamentari dal 1787 al 1860: raccolta completa dei dibattiti legislativi e politici delle Camere francesi. Prima serie, dal 1787 al 1789. Tomi LI, XLII e XLIII.
Wikimedia Commons contiene immagini o altri file su Vincent-Marie Viénot de Vaublanc
(FR)  Tome III: La révolution: la conquête jacobine versione elettronica delle Origines de la France contemporaine
(FR)  Biographies des acteurs de la proclamation de l'Empire en 1804 sito su napoleonica.org
(EN)  Busto di Vaublanc e della figlia, M.me Potter, nel Dahesh Museum of Art di New York
Vincent Willem van Gogh (/ˈvɪnsɛnt ˈʋɪləm vɑn ˈɣɔx/ ; Zundert, 30 marzo 1853 – Auvers-sur-Oise, 29 luglio 1890) è stato un pittore olandese.
Fu autore di quasi novecento dipinti e di più di mille disegni, senza contare i numerosi schizzi non portati a termine e i tanti appunti destinati probabilmente all'imitazione di disegni artistici di provenienza giapponese.
Tanto geniale quanto incompreso se non addirittura disprezzato in vita, Van Gogh influenzò profondamente l'arte del XX secolo; dopo aver trascorso molti anni soffrendo di frequenti disturbi mentali, morì all'età di soli trentasette anni.In vita riuscì a vendere un solo quadro, La vigna rossa, ora esposto al Museo Puškin di Mosca (Russia). Oggi le sue opere valgono milioni.
Iniziò a disegnare da bambino nonostante le continue pressioni del padre, pastore protestante che continuò ad impartirgli delle norme severe; continuò comunque a disegnare finché non decise di diventare un pittore vero e proprio. Iniziò a dipingere tardi, all'età di ventisette anni, realizzando molte delle sue opere più note nel corso degli ultimi due anni di vita. I suoi soggetti consistevano in autoritratti, paesaggi, nature morte di fiori, dipinti con cipressi, rappresentazione di campi di grano e girasoli. La sua formazione si deve all'esempio del realismo paesaggistico dei pittori di Barbizon e del messaggio etico e sociale di Jean-François Millet.
La più completa fonte primaria per la comprensione di Van Gogh come artista e come uomo è Lettere a Theo, la raccolta di lettere tra lui e il fratello minore, il mercante d'arte Théo van Gogh, con il quale intratteneva un rapporto particolarissimo e intimo: Théo, infatti, fornì a Vincent sostegno finanziario ed emotivo per gran parte della sua vita. La maggior parte di ciò che ci è noto sul pensiero di Van Gogh e sulle sue teorie d'arte è scritto nelle centinaia di lettere che lui e il fratello si scambiarono tra il 1872 e il 1890: più di seicento da Vincent a Théo e quaranta da Théo a Vincent.
Il patrimonio epistolare di Vincent e Théo, si è detto, è una documentazione fondamentale, non solo perché raccoglie notizie determinanti per ricostruire la personalità e le tormentate vicende esistenziali del pittore (profilandosi, dunque, come un vero e proprio «lessico familiare»), ma anche perché consente di comprenderne a pieno le concezioni artistiche. Tra il mondo pittorico e quello letterario di Van Gogh, invero, correva una forte compenetrazione: in ragione della celebre formula oraziana ut pictura poësis, infatti, il pittore nelle proprie missive commentò molto dettagliatamente i propri capolavori, che infatti dispongono quasi sempre di una riflessione epistolare in merito al soggetto, all'apparato cromatico, alle circostanze gestative. Anche se molte di queste lettere non sono datate, gli storici dell'arte sono stati in grado di ordinarle cronologicamente. Il periodo in cui Vincent visse a Parigi è il più difficile da ricostruire per gli storici, poiché i due fratelli, vivendo insieme, non ebbero bisogno di scriversi.Oltre alle lettere da Vincent per Théo ne sono state conservate altre e, in particolare, quelle a Van Rappard, a Émile Bernard e alla sorella Wil. Il corpus di lettere è stato pubblicato nel 1913 dalla vedova di Théo, Johanna van Gogh-Bonger, che le rese pubbliche con molta cautela, perché non voleva che il dramma nella vita dell'artista mettesse in ombra il suo lavoro. Van Gogh stesso era un avido lettore di biografie di altri artisti e pensava che la loro vita dovesse essere in linea con le caratteristiche della loro arte fantastica, anche se talvolta poco seria.
Notizie della famiglia dei van Gogh si rintracciano a l'Aia fin dalla metà del XVII secolo e a partire dal Settecento quella famiglia trasmise di padre in figlio il mestiere di orefice. Nel primo Ottocento si ha notizia di un Vincent van Gogh (1789-1874) pastore calvinista, padre di undici figli che praticavano diverse attività: tre di loro erano mercanti d'arte, mentre si sa che Theodorus van Gogh (1822-1885) dal 1º aprile 1849 fu un pastore della società riformata olandese, residente presso la piccola comunità di Groot-Zundert, un villaggio del Brabante di circa seimila abitanti. Sposatosi nel 1851 con Anna Cornelia Carbentus (1819-1907), figlia di un facoltoso rilegatore di libri della corte olandese, Theodorus generò con lei un figlio, Vincent Willem Maria, che tuttavia il 30 marzo 1852 fu partorito già morto.
Esattamente l'anno dopo la Carbentus diede alla luce il primo figlio, il futuro pittore, che verrà battezzato Vincent Willem in ricordo del defunto fratellino: «fin dal primo giorno, quindi, la vita di Vincent fu segnata da una triste coincidenza» commenta il critico Rainer Metzger «numerosi psicologi, per contro, non mancarono di sottolineare che questo bambino, in un certo senso, era venuto al mondo nell'anniversario della propria morte e videro in ciò la radice dell'inclinazione dell'artista al paradosso». Theodorus e Cornelia, in ogni caso, ebbero altri cinque figli: Anna Cornelia (1855-1930), Théodorus junior, ben presto denominato semplicemente Théo (1º maggio 1857-25 gennaio 1891), Elisabeth (1859-1936), Wilhelmina Jacoba (1862-1941) e Cornelis (1867-1900). Dal gennaio 1861 al settembre 1864 Vincent van Gogh studiò alla scuola del paese e dal 1º ottobre 1864 frequentò un collegio della vicina Zevenbergen, dove apprese il francese, l'inglese, il tedesco e l'arte del disegno. Dal 1866 frequentò un'altra scuola presbiteriale, la scuola secondaria di Tilburg. Il professore di arte alla scuola di Vincent Van Gogh era il pittore Constant Cornelis Huijsmans Ma il 19 marzo 1868, a causa dello scarso rendimento nonché per via di alcuni problemi economici sofferti dal padre, ritornò a Zundert senza aver concluso gli studi. Furono tutto sommato anni felici e lieti che verranno ricordati da Vincent con grande nostalgia, come leggiamo nella lettera 573:
La scarsità del suo profitto scolastico convinse la famiglia a trovargli un impiego: il primo a farsi avanti fu lo zio paterno Vincent detto «Cent» (1811-1889), già mercante d'antiquariato. Egli persuase il fratello (il padre di Vincent) a far sospendere gli studi al nipote in modo da metterlo al lavoro nel più breve tempo possibile. Infatti nel luglio del 1869 Cent raccomandò il nipote alla filiale dell'Aia della Goupil & Co, una notissima casa d'arte specializzata nella riproduzione di stampe, ma che non esitava ad avvalersi della collaborazione di pittori celebri. Il giovane Vincent all'inizio si dedicò con grande coscienziosità e dedizione al suo lavoro, che consisteva nel vendere litografie, fotografie, dipinti, calcografie, acqueforti o riproduzioni, per lo più di opere della scuola dell'Aia o dei pittori di Barbizon: tale mestiere, inoltre, lo stimolava ad approfondire tematiche culturali ed artistiche, a leggere e a frequentare musei e collezioni d'arte. Mantenne i contatti con la famiglia, che dal gennaio del 1871 si era trasferita a Helvoirt, dove il padre Theodorus svolgeva la sua attività pastorale. Vincent oltre a incontrare frequentemente a L'Aia il fratello Théo, intraprese con lui una corrispondenza che sarebbe durata per tutta la vita.Nel 1873 il giovane Vincent fu trasferito nella filiale Goupil di Bruxelles e a maggio in quella di Londra. Durante il trasferimento nella capitale inglese van Gogh si fermò per alcuni giorni a Helvoirt, dai genitori, per poi fare affrettatamente sosta a Parigi, rimanendo affascinato dalla bellezza della città e dai fermenti culturali che l'animavano: la visita del Louvre e delle esposizioni di quadri al Salon lo colpirono profondamente. A Londra disegnò schizzi di scorci cittadini, che tuttavia non conservò (ne rimane solo uno, peraltro assai rovinato e scoperto nel 1977, raffigurante la casa dove visse). Qui il giovane Vincent condusse una vita schiva e appartata e fu funestato dalla prima, cocentissima delusione amorosa. Egli, infatti, era accecato da un'ardente infatuazione nei confronti di Eugenie Loyer, figlia di Ursula, proprietaria della pensione presso la quale risiedeva: quando alla fine osò dichiararsi, van Gogh - inesperto di questioni amorose - scoprì tuttavia che l'amata Eugenie era già fidanzata.Subito dopo esser stato respinto van Gogh precipitò in una profonda crisi depressiva e, per alleviare la sua prostrazione, chiese e ottenne di essere trasferito a L'Aia. Da questo momento iniziò a trascurare il suo lavoro, suscitando la disapprovazione dei superiori e dei colleghi: a poco servirono le premure dello zio Cent, che tentò di aiutare il nipote allocandolo presso la succursale parigina della Goupil e, poi, nuovamente a Londra. I suoi interessi erano ormai definitivamente rivolti verso le tematiche religiose: la Bibbia aveva ormai preso il posto di quei libri che avevano sì conquistato il suo cuore, ma che ora risultavano inadeguati al suo slancio religioso (nella lettera 36a, rivolta a Théo, leggiamo: «Ho intenzione di distruggere tutti i miei libri: Michelet, ecc. Vorrei che tu facessi altrettanto»). Van Gogh, tuttavia, non mancò affatto di coltivare la sua passione artistica, frequentando i musei parigini più prestigiosi e familiarizzando con le opere di Jean-François Millet e di Jean-Baptiste Camille Corot e con la pittura seicentesca olandese. I dirigenti della Goupil erano sempre più scontenti di lui, anche perché nel Natale del 1875 lasciò senza preavviso il lavoro, per andare a trovare la famiglia, che allora risiedeva a Etten, un piccolo paese nei pressi di Breda: anche il suo comportamento professionale, d'altronde, era totalmente insoddisfacente e addirittura dannoso per la salute finanziaria dell'azienda («i suoi ripetuti consigli ai clienti di acquistare pezzi a buon mercato facevano onore, è vero, alla sua onestà, ma non incrementavano certo il volume d'affari», osserva giustamente il Metzger). Vincent, ormai, riteneva sterile e mortificante la collaborazione con un'attività che sentiva profondamente estranea e il 1º aprile 1876 fu congedato.
Il 16 aprile 1876 van Gogh partì per Ramsgate, un sobborgo industriale alla periferia di Londra dove trovò lavoro come supplente presso la scuola del reverendo metodista William Port Stokes. Nonostante l'esiguità dello stipendio, limitato al solo vitto e alloggio, Vincent in questo modo poté dare libero sfogo al suo misticismo religioso, coltivato sul modello del padre. Successivamente proseguì l'insegnamento a Isleworth, dove la scuola si era trasferita: qui collaborò anche con un pastore metodista che teneva un'altra piccola scuola e in ottobre pronunciò il suo primo sermone, ispirato da un quadro di Boughton, il Pellegrino sulla via di Canterbury al tempo di Chaucer: 
In questo testo erudito e ispirato è cristallizzata l'essenza più genuina della religiosità di van Gogh, votata a un ritorno ai valori francescani e paolini: egli, insomma, inseguì un orientamento liturgico «che oscilla confusamente fra malinconia e contrizione, male d'amore e umiltà, dolore universale e tristezza personale» e che predicava una completa rinuncia alla brama di beni terreni, nel segno di un rapporto più umile e sincero con la propria interiorità, in modo tale da essere pienamente partecipi della natura divina e alla beatitudine eterna, nonostante le transeunti tribolazioni terrene. Van Gogh, poi, riassume in nuce questi ideali trinitari dichiarandosi «afflitto ma sempre lieto»: si tratta di una frase desunta dalla seconda lettera dei Corinzi che compare spesso nelle lettere di quel periodo e che, nel paradosso del dolore ben accetto, esemplifica splendidamente gli ideali vangoghiani dei quali si è appena discorso. Nonostante si fosse ormai completamente rifugiato nella religione, van Gogh continuò a interessarsi di arte, e frequenti furono le sue visite alle gallerie di Hampton Court, dove poteva ammirare le opere di Holbein, di Rembrandt, del Rinascimento italiano e della scuola olandese del Seicento.
Tornato in famiglia per Natale, van Gogh fu dissuaso dai genitori, spaventati dalle sue precarie condizioni psicofisiche, dal ripartire per l'Inghilterra.  Lo zio Cent gli trovò così un altro lavoro come commesso presso la libreria Blussé & Van Braam di Dordrecht. Anche in questo caso, tuttavia, van Gogh trascurò il lavoro, preferendo «lavorare» nel retrobottega dove poteva tradurre la Bibbia in inglese, francese e tedesco, forte delle proprie competenze linguistiche. Importante, a Dordrecht, fu l'amicizia con il coinquilino Paulus van Görlitz (entrambi, infatti, vivevano presso la casa del commerciante di cereali Rijkens), il quale in uno scritto tratteggia molto vividamente la personalissima religiosità che animava l'amico, assetato di purificazione e di sentimenti puri:
Con l'aiuto del Görlitz Vincent van Gogh riuscì a convincere il padre a lasciargli tentare gli esami di ammissione alla facoltà di teologia di Amsterdam, dove andò a vivere con Johannes van Gogh, un fratello del padre che aveva fatto strada diventando comandante del cantiere navale della marina. Grazie all'intercessione di Jan, inoltre, Vincent frequentò anche uno zio materno, dal quale si fece impartire lezioni di latino e di greco. Continuò a coltivare le sue inclinazioni artistiche, esercitandosi instancabilmente e visitando assiduamente il Trippenhuis e il Rijksmuseum. La sua fame insaziabile di letture lo spinse ad attingere con voracità dalle biblioteche più disparate, e per un certo periodo frequentò persino una scuola domenicale, alla quale tuttavia rinunciò ben presto ritenendola inconcludente per le proprie velleità religiose.Respinto agli esami di ammissione, dall'agosto del 1878 van Gogh frequentò un corso trimestrale di evangelizzazione in una scuola dall'impronta più pratica ubicata a Laeken, presso Bruxelles, dalla quale tuttavia fu ritenuto inidoneo a svolgere l'attività di predicatore laico. Nonostante questi reiterati fallimenti la sua vocazione religiosa non si prosciugò e, con determinata caparbietà, Vincent riuscì a farsi ottenere un incarico semestrale dalla Scuola Evangelista di Bruxelles e andò a vivere a Wasmes, nel Borinage, una regione carbonifera belga dove i lavoratori vivevano in condizioni di estremo disagio. In questo miserabile centro minerario, povero tra i poveri, van Gogh si prese cura dei malati e predicò la Bibbia ai minatori. La sua abnegazione, improntata a quell'umanitarismo cristiano cui aveva aderito anche il padre, era talmente zelante da rasentare il fanatismo:
Nel Borinage van Gogh dormiva sulla paglia, in una baracca decadente (sull'esempio di san Francesco e dei minatori suoi condiscepoli), soccorreva i malati e aiutava i bisognosi, con i quali condivise l'acqua, il cibo, persino gli indumenti. Se questa totale devozione verso il prossimo valse a Vincent la stima incondizionata dei minatori, i suoi superiori furono indispettiti da un impegno sociale così smodato (che non solo insospettiva i benpensanti ma dava adito anche a rivendicazioni sociali) e perciò, una volta scaduti i sei mesi di prova, non gli rinnovarono il contratto di catechista: la glaciale motivazione del Consiglio Ecclesiastico fu «aveva preso troppo alla lettera il modello evangelico». Senza né mezzi, né fiducia verso se stesso, van Gogh continuò a svolgere quella che considerava una missione: si trasferì nel vicino paese di Cuesmes dove visse con un minatore del luogo e, pur indigente, cercò ancora di aiutare chi stava in realtà peggio di lui, arrivando a cedere il suo letto ai malati, curando personalmente i feriti delle esplosioni tagliando i propri vestiti per trasformarli in bende.
A nulla, tuttavia, era servito logorare il proprio fisico e il proprio spirito al servizio del prossimo. La svolta definitiva si verificò quando van Gogh individuò nella pittura un metodo migliore per diffondere il messaggio evangelico e per mostrare solidarietà verso quei lavoratori così sfruttati, prostrati e bisognosi. Van Gogh, insomma, intendeva sublimare i propri tormenti nella professione artistica, riconoscendo in un simile atto creativo un modo ideale per riscattare la straziata insoddisfazione che lacerava il suo animo e per trovare la propria strada nel mondo: «[Fino ad ora sono stato] un fannullone per forza ... non sempre uno sa quello che potrebbe fare, ma lo sente d'istinto: eppure sono buono a qualcosa, sento in me una ragione d'essere!».
Fondamentali, in tal senso, sono state le sollecitazioni di Théo. Egli, infatti, non condivideva il desiderio del fratello di dedicarsi alla predicazione dei poveri e, per questo motivo, interruppe furente il loro legame epistolare: Vincent, tuttavia, dopo l'esaurirsi delle sue aspirazioni mistiche sentì il desiderio di ricontattarlo e di comunicargli le proprie incertezze sul suo futuro. Al fratello, che nel frattempo si era impiegato presso la filiale parigina di Goupil, egli rivolse le seguenti parole: «Quando mi trovavo in un altro ambiente, un ambiente di quadri e di oggetti d'arte, mi prese, come ben sai, una violenta passione, un entusiasmo per quell'ambiente. E non me ne pento e, ancora adesso, lontano dal paese, ho spesso nostalgia dei quadri ... Bene, ora non sono in quell'ambiente. Pure ... invece di soccombere al male del paese, mi sono detto: il paese e la patria sono ovunque. E quindi, invece di abbandonarmi alla disperazione, ho optato per la malinconia attiva, per quel tanto che mi consentiva l'energia, in altre parole ho preferito la malinconia che spera, che aspira e che cerca a quell'altra che, cupa e stagnante, dispera» (lettera 133). Van Gogh, d'altronde, si era sempre sentito a suo agio nel «paese dei quadri», anche negli anni più bui e disperati. Si pensi come nel giugno 1880, quando la sua crisi spirituale era in uno stadio di massima virulenza, egli si recò senza denaro né viveri a Courrières, nel dipartimento del Passo di Calais, per poter conoscere il pittore Jules Breton, che lui ammirava molto: egli, tuttavia, si intimidì all'idea di incontrarlo nello stato in cui era (nonché alla vista del «suo nuovo atelier [...] di un'inospitalità agghiacciante») e ritornò indietro, dormendo sulla paglia, in casolari abbandonati.
Van Gogh aveva coltivato sin da piccolo la sua vocazione pittorica, ma mai l'aveva approfondita in modo sistematico e continuativo con corsi o letture di manuali. Per iniziare Vincent, armato di una tenace volontà espressiva, lesse il Cours de dessin e l'Exercices au fusain di Chalres Bargue, copiando tutte le tavole e gli eserciziari ivi proposti. Grazie a Théo, che gli inviava le nuove pubblicazioni di Goupil, van Gogh informò i primi orientamenti di gusto, dimostrando una singolare predilezione per i dipinti di Jean-François Millet, pittore realista dei contadini e della povera gente. Ormai completamente votatosi alle Belle Arti, nell'ottobre 1880 Vincent si recò a Bruxelles: «sento che è assolutamente necessario avere sotto gli occhi delle buone cose, e come pure veder lavorar gli artisti [...] una volta padrone della matita o dell'acquerello o dell'acquaforte, potrò ritornare al paese dei minatori di carbone o dei tessitori per lavorare meglio, ispirandomi alla natura più di quanto possa fare qui. Ma prima devo impadronirmi un poco della tecnica». Il soggiorno brussellese fu assai fecondo: Vincent, infatti, familiarizzò sempre più con il disegno prospettico e anatomico e, soprattutto, rilevò come le sue aspirazioni pittoriche fossero finalmente condivise dai genitori, contentissimi che il figlio avesse superato la sua crisi di misticismo e che stesse finalmente studiando per un mestiere redditizio e ragguardevole, seppur tardivamente. Vincent restò a Bruxelles sino all'aprile 1881, quando si trasferì dai genitori a Etten, città presso la quale Théodorus era stato chiamato per il suo pastorato. La vita familiare a Etten procedette senza scossoni: anzi, Vincent aveva anche l'opportunità di stare fisicamente con Théo e di discutere con lui delle proprie paure e incertezze professionali. A frantumare l'equilibrio che si era raggiunto sopraggiunse una cugina di Vincent, Cornelia Adriana Vos-Stricker, detta Kee: era costei una donna rimasta vedova da poco tempo, ma che catturò subitaneamente il cuore di van Gogh, che se ne disse profondamente innamorato. La Kee, tuttavia, non aveva ancora superato il lutto del marito e pertanto respinse Vincent, complice anche le virulente polemiche provenienti dai genitori di lui, i quali ritenevano inopportuni, se non penosi, dei corteggiamenti così insistenti. Vincent, per di più, maturò una vera e propria idiosincrasia nei confronti degli ambienti accademici: fu questa la goccia che fece traboccare il vaso, siccome Théodorus e Anna si erano sempre mossi nel solco del conformismo più rigoroso e mai avrebbero potuto accettare che il primogenito non facesse altrettanto. Van Gogh, lungi dall'obbedire zelante alle imposizioni familiari, si sfogò con Anthon van Rappard, un pittore che aveva conosciuto a Bruxelles:
«Ma il giorno in cui ti innamorerai, ti accorgerai con stupore dell'esistenza di una forza che ti spinge ad agire, e sarà la forza del cuore»: la lettera 157 inviata a Théo è altrettanto eloquente. Nell'estate 1881 van Gogh, per sottrarsi all'ostracismo dei genitori, si recò all'Aja, dove discusse con i pittori Teersteg e Mauve delle proprie velleità artistiche. Nonostante la lontananza il sentimento per Kee esitò a scemare e, in autunno, le avanzò una proposta concreta di matrimonio: al suo rifiuto di riceverlo, di fronte ai genitori della donna, van Gogh si ustionò volontariamente una mano sulla fiamma di una lampada, in modo da dimostrare loro la serietà delle sue intenzioni. Seppur lacerato da pensieri suicidi a causa dell'innamoramento non corrisposto con la cugina van Gogh in questo periodo lavorò alacremente, producendo sotto l'influenza del Mauve una Natura morta con cavolo e zoccoli e una Natura morta con boccale di birra e frutta. L'aiuto economico di Mauve e del fratello (che gli inviava mensilmente del denaro) gli permisero di potersi mantenere per un po' a L'Aia; malgrado ciò, dopo pochi mesi, litigò con il pittore, che spingeva Vincent a esercitarsi copiando calchi in gesso, mentre lui ostinato continuava nel volersi ispirare direttamente alla realtà. Van Gogh avrà sempre molta difficoltà a relazionarsi con altri pittori, anche quelli che lui stima fortemente. In questo periodo l'unico che mostrava considerazione per le sue possibilità era il connazionale Johan Hendrik Weissenbruch (1824-1903), artista già noto e apprezzato.
Caduta l'idea di matrimonio con Kee, nel gennaio 1882 Vincent si infatuò di una prostituta trentenne, alcolizzata e butterata dal vaiolo, tale Christine Clasina Maria Hoornik, detta «Sien», madre di una bambina e in attesa di un altro figlio. «Non si può vivere troppo a lungo e impunemente senza una donna. E io non credo che quello che alcuni chiamano Dio, altri Essere Supremo e altri ancora Natura possa essere irragionevole e spietato. In altre parole, sono arrivato a questa conclusione: devo cercare di trovarmi una donna. E, grazie a Dio, non ho dovuto cercare troppo a lungo»: in questa lettera (la n. 164), parlando della propria relazione con Sien, Vincent rivela la propria concezione sulla Natura, razionale eppure misericordiosa, e in grado per questo di fargli trovare una donna con cui sposarsi. Dopo il parto Sien e Vincent vissero insieme ed egli, preso da un instancabile zelo missionario, pensò anche di sposarla, sperando di sottrarla alla sua triste condizione. Scrisse al pittore van Rappard: «Quando la terra non viene messa alla prova, non se ne può ottenere nulla. Lei, è stata messa alla prova; di conseguenza trovo più in lei che in tutto un insieme di donne che non siano state messe alla prova dalla vita».
Van Gogh, con la frequentazione di Sien, contrasse tuttavia la gonorrea e fu ricoverato in ospedale dove - secondo le lettere a Theo - eseguì un ritratto, andato perduto, del dottor Cavenaille, il medico che lo ebbe in cura. Se Sien riuscì con l'aiuto di Vincent a emanciparsi dalla prostituzione, è pur vero che le conseguenze di questo recupero furono gravissime: i guadagni derivanti da tale attività, infatti, scomparvero ed il pittore, per non fare la fame, fu costretto ad abbandonare momentaneamente i pennelli, oppresso com'era da problemi finanziari pesantissimi.
La situazione si fece ben presto insostenibile per entrambi: Vincent, da un lato, non voleva più soffocare le proprie aspirazioni artistiche e quindi tornò a dipingere, convinto com'era dell'inutilità dei suoi tentativi di redenzione dell'amata, mentre Sien, stanca di vivere di stenti, ritornò a prostituirsi, con grande rammarico del pittore. Alla fine van Gogh comprese come il suo destino e quello di Sien fossero inconciliabili e, spronato da Théo, lasciò la donna. Il naufragio dei suoi progetti familiari spronò Vincent a dedicarsi con maggiore assiduità all'arte: nel settembre del 1883, come se volesse fuggire dalle sue responsabilità, andò a vivere nel nord dei Paesi Bassi, nella Drenthe, regione ricca di torbiere, spostandosi spesso e ritraendo gli operai e i contadini della regione mentre sono intenti nel duro lavoro. Si recò anche a Nieuw-Amsterdam e a Zweeloo, sperando invano di conoscere il pittore Max Liebermann che aveva abitato nei dintorni. In compenso, la gita a Zweeloo venne da lui immortalata in vari disegni e in una vivissima lettera a Théo. Isolarsi dal mondo, tuttavia, non era la soluzione ai suoi problemi: lo stesso Vincent ne era consapevole, e non sopportando più la solitudine nel dicembre del 1883 tornò a vivere con i genitori, che nel frattempo si erano trasferiti a Nuenen, nel Brabante. «Vincent si è ormai lasciato alle spalle gli anni della formazione. Ha trent'anni ...» commenta il Metzger «... purificato dal fervore religioso e dal bisogno di sacrificarsi per il prossimo, dal sogno di una vita familiare e dalla delusione di un abbandono annientante, ha recuperato in sé una sorta di superiorità che gli consente di sviluppare la propria arte indipendentemente dalle condizioni in cui vive. A Nuenen crea presto i primi capolavori, i primi "Van Gogh"».
«Mi rendo conto che Pa e Ma pensano a me per istinto ... hanno la stessa paura di accogliermi in casa che avrebbero se si trattasse di un grosso cagnaccio. Quello magari si metterebbe a correre per le stanze con le zampe bagnate, sarebbe rozzo, travolgerebbe tutto strada facendo. E abbaia forte. In poche parole, è uno sporco animale ... Ma la bestia ha una storia umana e, anche se è soltanto un cane, ha un'anima umana, e molto sensibile anche»: questo Vincent scrive a Théo nella lettera 346, rivelandogli la sua paura di andare a Nuenen dai genitori. Certo, le liti con il padre furono quotidiane, ma trasferirsi a Nuenen fu una scelta vincente: nel piccolo centro brabantino, infatti, Vincent realizzò quasi duecento quadri e numerosissimi acquerelli e disegni, grazie all'aiuto offertogli proprio dai genitori, che preoccupati dal suo temperamento estremamente malinconico decisero di favoreggiare le sue velleità artistiche allestendogli un rudimentale atelier presso il presbiterio. Protagonisti di queste sue opere sono i tessitori al lavoro, il villaggio di Nuenen e, ovviamente, i contadini, ai quali Vincent dedicò I mangiatori di patate, il capolavoro del suo periodo olandese:
A Nuenen, per di più, Vincent tenne lezioni di pittura ad alcuni pittori dilettanti di Eindhoven che occhieggiavano alle sue spalle, fra i quali vi era anche il conciapelli Anton C. Kerssemakers, con il quale strinse una bella amicizia. Si iniziò, in un certo senso, a riconoscere il valore della sua arte: il gioielliere Charles Hermans gli commissionò diversi quadri decorativi legati al ciclo delle stagioni, e il commerciante di colori Leurs dell'Aja arrivò persino ad esporre alcune sue opere nella vetrina del suo negozio.
Se questo soggiorno fu assai fecondo sotto il profilo artistico, lo fu assai meno dal punto di vista privato. La madre era costretta a letto a causa di una gamba rotta durante una discesa maldestra dal treno. Molti abitanti di Nuenen lo guardavano con diffidenza e sospetto, soprattutto dopo le insinuazioni del parroco di essere responsabile della gravidanza di una giovane contadina, Gordina De Groot: il suo fidanzamento con una donna del villaggio, Margot Begemann, si concluse tragicamente, con il tentato avvelenamento da parte di lei (nessuno, infatti, approvava quest'unione). Il colpo più grande, tuttavia, gli fu sferzato dal padre: il 26 marzo 1885, dopo un violento alterco con lui, egli morì all'improvviso, stroncato da un insulto apoplettico a soli sessantatré anni. Nonostante gli amari dissapori presenti tra i due l'inaspettata morte del padre amareggiò molto Vincent, che tentò di sfogare i propri tumulti interiori anche per via artistica, con la realizzazione della Natura morta con Bibbia.
Un breve viaggio in Olanda, ad Amsterdam e l'importante visita al Rijksmuseum gli permisero di riscoprire Frans Hals e Rembrandt, che riconobbe come gli ideali anticipatori della sua ricerca formale. In seguito, comprendendo di non poter rimanere in un paesino come Nuenen (il curato cattolico, a causa dell'episodio di Gordina de Groot, aveva proibito ai parrocchiani di posare per Vincent, che da allora era stato costretto a dipingere solo nature morte), nel novembre del 1885 si trasferì a pensione ad Anversa, frequentando le chiese ed i musei della città, dove ammirò il vivace colorismo di Rubens:
Altrettanto importante fu la ricezione delle stampe giapponesi, che scoprì vagabondando nel quartiere portuale della città: Vincent acquistò queste xilografie in generose quantità e le usò per adornare la propria camera da letto. Agli svaghi concessi dalla grande città van Gogh alternò una frequentazione frettolosa dei corsi della Scuola di Belle Arti, in modo da colmare le sue carenze: la rigidità dell'insegnamento accademico, tuttavia, non lasciava posto all'esuberanza del suo estro artistico, tanto che quando nel febbraio del 1886 egli prese parte a un concorso tra gli studenti dell'istituto i suoi lavori ricevettero una secca bocciatura e, anzi, il corpo docente gli consigliò persino di frequentare i corsi delegati agli aspiranti pittori di dodici anni (van Gogh in quell'anno ne aveva trentatré). Van Gogh, all'epoca, era infatti considerato un mero imbrattatele: si pensi che il rigattiere di Nuenen in quello stesso anno acquistò da sua madre una serie di dipinti rimasti nello studio, vendendoli a dieci centesimi l'uno e bruciando quelli che non gli sembravano commerciabili.
Van Gogh, tuttavia, non fu affatto mortificato da queste grettezze pedagogiche, tanto che quando si vide respinto il lavoro presentato per l'ammissione ai corsi d'insegnamento superiore si era in realtà già trasferito a Parigi da un mese buono. Leggendo la corrispondenza con Théo si può facilmente intuire come van Gogh concepisse il soggiorno ad Anversa come un mero intermezzo necessario per addolcire la transizione da una realtà chiusa e intima come Nuenen a una metropoli grande e moderna come Parigi, vera Mecca dell'arte e della vita dell'Ottocento. Questo trasferimento fu caldeggiato dallo stesso Théo, che viveva da tempo a Parigi, dove era stato chiamato per gestire, a Montmartre, una piccola galleria d'arte per conto di Boussod e Valadon, i successori dell'impresa Goupil.
Vincent e Théo si diedero appuntamento davanti al Louvre. La capitale francese era il centro della cultura mondiale: «E non dimenticare, mio caro, che Parigi è Parigi. Non c'è che Parigi: per quanto difficile possa essere qui la vita, e anche se divenisse peggiore e più dura, l'aria della Francia schiarisce la mente e fa star veramente bene» confidò un fervoroso van Gogh al collega Horace Lievens nella lettera 459a. Quella parigina fu una permanenza non certo priva di difficoltà, ma assai felice per Vincent, non più oppresso da quella sfiducia che insanguinò la sua permanenza a Nuenen. Ora poteva parlare con Théo vis-à-vis, senza il filtro epistolare, e con lui sviluppò un rapporto speciale, al di là dei consueti litigi tipici di due fratelli che si vogliono bene. Di seguito si riporta la lettera che Théo mandò alla sorella una volta che Vincent partì per Arles:
Spronato dal miglioramento dei rapporti con Théo, non più pervaso da preoccupazioni paternalistiche nei confronti del fratello ma votato al recupero di un rapporto più autentico, Vincent iniziò a produrre quadri più gioiosi, con gamme cromatiche più leggere e luminose: era felice, in salute e lavorava con grande impegno. «Non potresti più riconoscere Vincent tanto è cambiato, e questo colpisce gli altri ancor più di me [...] Il dottore dice che adesso si è rimesso completamente. Fa progressi formidabili nel suo lavoro, prova ne è che comincia ad avere successo. Non ha ancora venduto nessun quadro, ma cambia i suoi quadri con quelli di altri. Così ne abbiamo messo insieme una bella raccolta, che naturalmente ha anche un certo valore». Volendo perfezionare la sua tecnica alla guida di un artista qualificato nel corso del 1886 Vincent si accostò all'atelier di Fernand-Anne Piestre, detto Cormon, pittore storico che si discostava parzialmente dagli accademismi e che perciò era molto in voga soprattutto tra i più giovani. Nello studio di Cormon, infatti, van Gogh conobbe Louis Anquetin, Émile Bernard ed Henri de Toulouse-Lautrec, pittori più giovani di lui ma animati dalla medesima insofferenza verso i tradizionalismi: importanti anche le amicizie con Monet, Renoir, Degas, Pissarro, Sisley e i pointillistes Seurat e Signac, conosciuti per tramite del fratello, e con Julien père Tanguy, mercante di colori che gli commissionò due ritratti. All'inverno 1886 risale invece l'incontro con Paul Gauguin, pittore che era appena giunto nella ville lumière dalla città bretone di Pont-Aven.
Particolarmente intensa fu l'amicizia con Paul Signac, artista puntinista con il quale nella primavera del 1887 andò a lavorare ad Asnières, sulle rive della Senna, rigorosamente en plein air. Nello stesso periodo frequentò il Café du Tamburin sul boulevard de Clichy, intrecciando una relazione sentimentale con la proprietaria, Agostina Segatori, da lui immortalata in un celebre ritratto. Sempre nello stesso anno il pittore organizzò una mostra presso il restaurant du Châtelet, con l'intento di riunire tutti i suoi amici-artisti: all'esposizione - detta dei «petits boulevards» perché contrapposta ai «grands boulevards», feudo indiscusso delle gallerie Boussod & Valadon, Durand-Ruel e Petit - parteciparono Bernard, Gauguin e Louis Anquetin. La metropoli parigina, in ogni caso, fornì stimoli indispensabili non solo al van Gogh-artista, che poté finalmente fruire di un crogiolo di esperienze artistiche ininterrotte (nel 1887 riuscì persino a vendere un quadro), ma anche al van Gogh-uomo, che iniziò a rivelare una sicurezza di sé poi sfociata, purtroppo, anche nella vanità e nell'alcolismo, distanziandosi così dal misticismo religioso degli esordi.
Il desiderio di conoscere il Mezzogiorno francese, con la sua luce e le sue tinte mediterranee così lontane dal cromatismo nordico, fu una buona occasione per assimilare gli stimoli artistici raccolti a Parigi e per porre fine alla convivenza con Théo, resa più difficile dal carattere irritabile di entrambi. «Ho intenzione una volta o l'altra, appena posso, di andarmene nel Sud, dove c'è ancora più colore e ancora più sole [...] Quest'estate, quando dipingevo il paesaggio ad Asnieres, vi ho visto più colore che in passato».
Il Meridione francese, luogo elettivo di Zola, Cézanne (che vi avevano trascorso l'infanzia) e di Monticelli (che vi era morto), rispose splendidamente alle esigenze di van Gogh, che vi si stabilì nel febbraio del 1888. Giunto ad Arles prese immediatamente in affitto una camera nella pensione-ristorante Carrel: in principio non poté dipingere molti dipinti, siccome la cittadina - ironia della sorte - era in quel periodo falcidiata da un inverno più freddo e nevoso del solito: Vincent, tuttavia, era ottimista. Quando sopraggiunse la primavera, in effetti, egli produsse una tela dopo l'altra, come se temesse che la sua ispirazione, esaltata dalle novità del mondo provenzale, potesse abbandonarlo. Si sentiva trascinato dall'emozione, che van Gogh identificava con la sincerità dei suoi sentimenti verso la natura. Le emozioni che provava di fronte alla natura provenzale erano così forti da costringerlo a lavorare senza sosta, nello stesso modo in cui non si possono fermare i pensieri quando si sviluppano in una coerente sequenza nella propria mente. In questo periodo, inoltre, egli sviluppò uno stile personalissimo del quale si parlerà nei paragrafi successivi.
Eccitato da uno «stato febbrile», ad Arles van Gogh realizzò ben duecento dipinti e cento altre opere tra disegni e acquerelli. Opere oggi celeberrime come La sedia di Vincent (1888), La camera di Vincent ad Arles (1888), Il caffè di notte (1888), Terrazza del caffè la sera, Place du Forum, Arles (1888), Notte stellata sul Rodano (1888), oltre che la serie dei Girasoli, furono tutte realizzate durante il soggiorno arlesiano. Intanto, preso da un ardente entusiasmo, van Gogh nel maggio 1888 prese in affitto l'ala destra della Casa Gialla, una delle abitazioni più famose della storia dell'arte. In quest'edificio, ubicato nella zona nord della città, Vincent sognava di fondare l'Atelier du Midi, una comunità solidale di artisti desiderosi di spogliarsi della civilizzazione e di schemi pittorici ormai frusti per vivere in concordia e, in questo modo, lottare per una pittura e un mondo migliore. Consapevole dell'attrattiva esercitata dal topos dell'artista-santo, van Gogh illustra le sue finalità ricorrendo alla metafora degli ordini monastici:
I primi artisti a cui pensò quando van Gogh cercò di attirare adepti per questo nuovo ordine artistico furono Bernard e, soprattutto, Gauguin. Se la metafora dell'artista-santo aveva riscosso un'immensa popolarità nella poetica protoromantica, Gauguin non la riteneva per nulla attraente (egli, d'altronde, era un «amante della vita e ateo convinto», come ha osservato il Metzger). Van Gogh, temendo un possibile rifiuto dell'amico, cercò di convincerlo in tutti i modi: ad andare incontro ai suoi desideri fu Théo, che nell'estate del 1888 contattò Gauguin offrendosi di pagargli il soggiorno ad Arles e garantendogli l'acquisto di dodici suoi quadri all'anno per la bella cifra di centocinquanta franchi. Gauguin, dopo qualche esitazione, accettò, pensando di mettere da parte quanto gli era necessario per realizzare il suo desiderio di trasferirsi, di lì a un anno, in Martinica. Nell'attesa dell'arrivo di Gauguin, van Gogh si preoccupò di arredare con qualche altro mobile l'appartamento e ornò con la solare «sinfonia in blu e giallo» dei girasoli la camera da letto. Gli scrisse:
Gauguin giunse ad Arles il 29 ottobre 1888 e, al contrario di van Gogh, ne rimase deluso, definendola «il luogo più sporco del Mezzogiorno» e della Provenza. Il sogno di van Gogh di fondare un'associazione di pittori che perseguissero un'arte nuova lo lasciava scettico: in realtà Gauguin desiderava ardentemente trasferirsi ai Tropici non appena ne avesse avuta la possibilità. Come se non bastasse era irritato dalle abitudini disordinate di Vincent e dalla sua scarsa oculatezza nell'amministrare il denaro che avevano messo in comune. A giudizio di Gauguin, il soggiorno arlesiano e la permanenza con un personaggio strambo come van Gogh erano assolutamente mortificanti per la sua maturazione pittorica. Non fa neanche mistero della sua arrogante insoddisfazione, tanto che una volta confidò all'amico Schuffenecker le seguenti parole:
Van Gogh, al contrario, manifestava un'aperta ammirazione per Gauguin, che considerava un artista superiore; riteneva che le proprie teorie artistiche fossero banali se confrontate con le sue. Egli, inoltre, tendeva a valutare l'esperienza «monastica» presso la Casa Gialla con molta meno oggettività rispetto a Gauguin: come osservato d'altronde dal Metzger, «questo fallimento costava assai meno a Gauguin, una partenza e due mesi persi, mentre van Gogh pagava con la distruzione della propria concezione del mondo, con il crollo di un'utopia faticosamente inseguita nel proprio lavoro: la comunità degli artisti era il perno della propria interpretazione di sé. Con Gauguin perdeva parte della propria identità, [la quale] era inscindibilmente legata all'arte in cui si coagulava».
Nei primi giorni del dicembre 1888 Gauguin ritrasse van Gogh, rappresentandolo nell'atto del dipingere girasoli. Vincent commentò: «Sono certamente io, ma io divenuto pazzo». Nelle sue memorie Gauguin scrive che quella sera stessa, al caffè, i due pittori bevvero molto e improvvisamente Vincent scagliò il suo bicchiere contro il viso di Gauguin che riuscì a evitarlo, con gran spavento. Dopo quell'episodio seguirono giorni di tensione e i due litigarono in modi plateali anche in occasione di una visita al museo di Montpellier per osservare le opere di Delacroix e di Courbet: era ormai palese come i desideri di Vincent di intrecciare una fratellanza artistica con Gauguin fossero velleitari, se non ingenui. Fu così che Gauguin prese la decisione di partire da Arles.
Le «tensioni eccessive» (così le definì Vincent) tra i due toccarono il massimo apice di virulenza il pomeriggio del 23 dicembre, quando accadde un episodio sconvolgente: van Gogh - la ricostruzione del fatto è tuttavia controversa - dopo un accesissimo alterco rincorse per strada Gauguin con un rasoio, rinunciando ad aggredirlo quando Gauguin si voltò per affrontarlo. Gauguin corse in albergo con i bagagli, preparandosi a lasciare Arles; van Gogh invece, in preda a disperate allucinazioni, rivolse verso di sé la sua furia lesionista tagliandosi il lobo dell'orecchio sinistro. Il macabro trofeo, sanguinante com'era, fu poi avvolto nella carta di giornale e consegnato come «regalo» a Rachele, una prostituta del bordello che i due pittori erano soliti frequentare, tornando poi a dormire a casa sua. La mattina seguente, la polizia, trovandolo solo, lo fece ricoverare nel nosocomio dell'Hotel-Dieu, l'antico ospedale di Arles. Due storici di Amburgo, Hans Kaufmann e Rita Wildegans, sostengono nel libro L'orecchio di van Gogh, Paul Gauguin e il patto del silenzio che fu Gauguin a mutilare l'amico dopo la lite; l'esperto francese Pascal Bonafoux, tuttavia, ritiene più verosimilmente che questa teoria sia clamorosamente errata. Fatto sta che, grazie alle amorevoli cure del dottor Félix Rey, van Gogh riuscì a superare i giorni più critici ed uscì dal nosocomio il 7 gennaio 1889.
«Per quanto possa giudicare» scrisse Vincent a Théo dopo il rilascio «non sono veramente malato di mente. Come puoi vedere, i quadri che ho fatto nel periodo fra i due attacchi sono più tranquilli e non peggiori degli altri. Ho molta voglia di lavorare e non mi stanco». Così Vincent commentò, in maniera serafica e più consapevole, il vivace dibattito diagnostico che ha tentato di rintracciare l'eziologia della sua malattia nel corso degli anni: oltre cento cinquanta psichiatri hanno tentato di classificare i suoi disturbi, con il risultato di circa trenta diagnosi diverse. Esse includono la schizofrenia, il disturbo bipolare, la sifilide, l'avvelenamento da ingestione di vernici al piombo (saturnismo), l'epilessia del lobo temporale e la porfiria acuta intermittente (vista l'ereditarietà e la demenza diagnosticata poi al fratello), con l'aggravante della malnutrizione, del lavoro eccessivo, dell'insonnia e del consumo di alcool, in particolare di assenzio.
In ogni caso, una volta terminata la degenza, Vincent fece ritorno alla Casa Gialla e superò la sua crisi, anche grazie al sostegno morale di Joseph Roulin, un uomo imponente e gioviale «con una grande barba, molto simile a Socrate», e di Théo, immediatamente giunto a Marsiglia quando seppe da Gauguin cosa stava succedendo. Vincent alternava periodi di serenità, nei quali era in grado di valutare lucidamente e ironicamente tutto quello che gli era successo, a momenti di ricadute nella malattia: il 9 febbraio, dopo una crisi nella quale era convinto che qualcuno volesse avvelenarlo, fu nuovamente ricoverato in ospedale. Una volta dimesso Vincent riprese a lavorare di buona lena nella Casa Gialla: la crisi della sua salute mentale, tuttavia, era palpabile, e trenta cittadini di Arles, autodefinendosi «antropofaghi», si fecero avanti firmando una petizione dove si richiedeva l'internamento in manicomio del «rosso pazzo». Grazie all'intervento di Signac la petizione non ebbe buon esito: Vincent, tuttavia, comprese di essere malato sia fisicamente che spiritualmente e perciò, dopo l'ennesimo deliquio, l'8 maggio 1889 entrò volontariamente nella Maison de Santé di Saint-Paul-de-Mausole, un vecchio convento adibito a ospedale psichiatrico a Saint-Rémy-de-Provence, a una ventina di chilometri da Arles.
Nella clinica di Saint-Rémy non veniva praticata alcuna cura, a meno di definire «cura» i due bagni settimanali cui i pazienti erano sottoposti. Non se ne lamentava il pittore quando scrisse che «osservando la realtà della vita dei pazzi in questo serraglio, perdo il vago terrore, la paura della cosa e a poco a poco posso arrivare a considerare la pazzia una malattia come un'altra».. Vincent, in ogni caso, viveva in una stanza con un tappeto grigioverde, un divano logoro ed una finestra sbarrata che guardava un giardino della clinica e, al di là di quello, i campi e, più lontano, le montagne delle Alpilles, l'ultima catena delle Alpi francesi. Aveva a disposizione per lavorare un'altra camera vuota, poteva andare a dipingere anche fuori dal manicomio, accompagnato da un sorvegliante, e continuò a mantenersi in contatto epistolare con il fratello, che gli spediva libri e giornali. L'inattività, infatti, risultava inaccettabile per Vincent, che nella solitudine della vita claustrale del manicomio poteva sentirsi vivo solamente consultando i cataloghi delle più importanti mostre delle opere di Monet e di Rodin nella galleria parigina di Petit, divorando un'edizione dei drammi di Shakespeare, o ancora dipingendo i luminosi vigneti o gli uliveti grigio-argentei del paesaggio intorno Saint-Rémy. A questo periodo risalgono infatti ben centoquaranta dipinti, fra i quali vale assolutamente la pena citare la celeberrima Notte stellata, oggi esposta al Museum of Modern Art di New York.
La vita del pittore, purtroppo, continuò a essere costellata di eventi spiacevoli: nel giugno 1889 subì un violentissimo attacco allucinatorio, e il matrimonio tra Théo e Johanna Bonger - coronato con la nascita del piccolo Vincent, così chiamato proprio in onore dello zio e padrino - lo lasciò in uno stato di profonda prostrazione, causata dal timore di vedere il suo amato fratello allontanarsi da lui e dai suoi travagli. L'atmosfera giocoforza deprimente che si respirava nel nosocomio, d'altronde, non aiutava certo a risollevare il morale di Vincent, che verso la fine del dicembre 1889 tentò persino di suicidarsi ingerendo colori velenosi (ne conseguì un assoluto divieto di dipingere a olio).
Se non altro, tuttavia, il pubblico iniziò a interessarsi di lui e delle sue opere. A novembre ricevette l'invito a esporre sue tele all'associazione «Les XX», a Bruxelles: accettò inviando sei quadri, due Girasoli, L'edera, Frutteto in fiore, Campo di grano all'alba e La vigna rossa. Fu il pittore Bernard a invitare il critico d'arte Albert Aurier, redattore de «Le Moderniste» e ammiratore della letteratura simbolista, a interessarsi di van Gogh: questi pubblicò allora sul «Mercure de France» del gennaio 1890 l'articolo Les Isolés: Vincent van Gogh in cui analizzò, esaltandola, la sua pittura. Definì inizialmente la sua personalità:
In seguito Aurier rintracciò la sostanza della sua pittura nella poetica del simbolismo: van Gogh percepirebbe ...
Non credeva che van Gogh potesse mai godere del successo che pure avrebbe meritato:
Per quanto van Gogh potesse essere lusingato dalle lodi, giudicò l'articolo più un interessante pezzo di letteratura che un'analisi corretta della sua pittura. Al critico rispose direttamente che le valutazioni sul suo cromatismo gli sembravano più pertinenti se riferite a un pittore come Adolphe Monticelli e difese anche la pittura di Meissonier, per il quale espresse «un'ammirazione senza limiti».
Si era intanto aperta a Parigi, il 19 marzo, una mostra dei pittori indipendenti inaugurata dal Presidente della Repubblica - dimostrazione di quanto la moderna pittura impressionista, neo-impressionista e post-impressionista fosse ormai divenuta «rispettabile» - e van Gogh vi partecipava con dieci tele. Erano esposti dipinti di Seurat, Signac, Toulouse-Lautrec, il doganiere Rousseau, Guillaumin, Dubois-Pillet, Théo van Rysselberghe, Anquetin, Lucien Pissarro, Henry van de Velde. Monet sostenne che le opere di van Gogh erano le cose migliori della mostra e anche Gauguin gli scrisse, congratulandosi: «con soggetti ispirati alla natura, là siete il solo che pensa».
Una volta decisa la partenza -  «qui l'ambiente comincia a pesarmi più di quanto possa esprimere: ho pazientato più di un anno, ho bisogno d'aria, mi sento oppresso dalla noia e dal dolore» - i soggetti degli ultimi dipinti di Vincent a Saint-Rémy si alleggeriscono: sono rose e iris su un fondo uniforme, ora con un «effetto dolce e armonioso per la combinazione dei verdi, rosa, violetti», ora con «un effetto di complementari terribilmente disparati che si esaltano per la loro opposizione».Il 16 maggio 1890 Vincent lasciò definitivamente Saint-Rémy per raggiungere il fratello a Parigi. Il direttore della clinica aveva rilasciato regolare autorizzazione e stilato l'ultima scheda. Vincent arrivò a Parigi il 17 maggio e conobbe per la prima volta il nipotino e la signora van Gogh, che definì il cognato un uomo «forte, largo di spalle, con un colorito sano, un'espressione allegra e un'aria decisa», decisamente più in salute del fratello, che invece era tormentato da una tosse cronica. Passò tre giorni in casa di Théo, riesaminando i tanti suoi quadri che nel tempo gli aveva mandato, visitò il Salon, dove rimase colpito da un Puvis de Chavannes, e una mostra d'arte giapponese. Poi, come convenuto, il 21 maggio partì per stabilirsi a Auvers-sur-Oise, un villaggio a una trentina di chilometri da Parigi dove risiedeva un medico amico di Théo, il dottor Paul-Ferdinand Gachet (1828-1909), che si sarebbe preso cura di lui. Van Gogh prese alloggio nel caffè-locanda gestito dai coniugi Ravoux, nella piazza del Municipio. Sembrò soddisfatto della nuova sistemazione: «Auvers è di una bellezza severa, e la campagna è caratteristica e pittoresca.»Il sessantaduenne dottor Gachet, omeopata, darwinista, favorevole alla cremazione dei defunti - un'opinione scandalosa a quei tempi - repubblicano, socialista e libero pensatore, era un personaggio molto noto ad Auvers, dove abitava in un villino che dominava il paese. Laureatosi a Montpellier in medicina generale e con un particolare interesse per la psichiatria, esercitò a lungo a Parigi, dove conobbe molti artisti, da Victor Hugo a Gustave Courbet, da Manet a Renoir e Cézanne, e la sua casa conservava parecchie tele di impressionisti, oltre a una notevole quantità di soprammobili e oggetti vari che van Gogh chiamava «nere anticaglie».
Fu anche disegnatore, pittore - partecipò a esposizioni firmandosi con lo pseudonimo di van Ryssel - e incisore dilettante: nella macchina presente in casa Cézanne, Pissarro e Guillaumin eseguirono alcune incisioni e fu su suo consiglio che van Gogh eseguì la sua unica acquaforte che ritrae lo stesso dottor Gachet.
La sua competenza nelle cose artistiche, certe comuni preferenze e anche il suo garbo e la sua natura fondamentalmente malinconica fecero presa sul pittore, che frequentò spesso la sua casa, ritraendo due volte la figlia Marguerite e non mancando di fargli il ritratto, che replicò anche in una seconda versione.
In giugno Théo e la famiglia gli fecero visita e progettarono la possibilità di affittare ad Auvers una casa dove Vincent avrebbe potuto vivere insieme a qualche altro artista. La visita fu ricambiata da Vincent il 6 luglio a Parigi, dove incontrò Toulouse-Lautrec e, per la prima volta, il critico d'arte Albert Aurier. In quei giorni Théo, oltre ad avere il figlio seriamente malato, era afflitto da problemi di lavoro: così, Vincent preferì ritornare presto ad Auvers, non sopportando il clima di tensione che percepiva nella famiglia del fratello. Van Gogh cominciò a temere una nuova crisi, e questa eventualità lo rese particolarmente nervoso: ebbe una violenta lite con Gachet per motivi banali - gli rimproverò di non aver fatto incorniciare una tela di Guillaumin che il dottore aveva in casa - e scrisse al fratello:
Nel periodo auversiano, in poco meno che due mesi, Vincent realizzò il Paesaggio con cielo tempestoso, il Campo di grano con volo di corvi e Il giardino di Daubigny e scrisse:
È certo che egli non faceva nulla per alleviare la sua solitudine nonostante ne fosse oppresso: non frequentò mai i non pochi pittori che soggiornavano ad Auvers - uno di essi, l'olandese Anton Hirschig, alloggiava nel suo stesso albergo - anche se forse loro stessi, spaventati, lo evitavano, a causa della sua malattia. Per lo stesso Hirschig egli «aveva un'espressione assolutamente folle, con gli occhi infuocati, che non osavo guardare».
La sera del 27 luglio 1890, una domenica, dopo essere uscito per dipingere i suoi quadri come al solito nelle campagne che circondavano il paese, rientrò sofferente nella locanda e si rifugiò subito nella sua camera. Ravoux, non vedendolo a pranzo, salì in camera sua, trovandolo disteso e sanguinante sul letto: a lui van Gogh confessò di essersi sparato un colpo di rivoltella allo stomaco in un campo vicino.
Al dottor Gachet - che, non potendo estrarre il proiettile, si limitò ad applicare una fasciatura mentre gli esprimeva, comunque, la speranza di salvarlo - rispose che aveva tentato con coscienza il suicidio e che, se fosse sopravvissuto, avrebbe dovuto «riprovarci»: «volevo uccidermi, ma ho fatto cilecca». Rifiutò di dare spiegazioni del suo gesto ai gendarmi e, con il fratello Théo che, avvertito, era accorso la mattina dopo, trascorse tutto il 28 luglio, fumando la pipa e chiacchierando seduto sul letto: gli confidò ancora che la sua «tristezza non avrà mai fine». Sembra che le sue ultime parole siano state «ora vorrei ritornare». Poco dopo ebbe un accesso di soffocamento, poi perse conoscenza e morì quella notte stessa, verso l'1:30 del 29 luglio. In tasca gli trovarono una lettera non spedita a Théo, dove aveva scritto, tra l'altro: «Vorrei scriverti molte cose ma ne sento l'inutilità [...] per il mio lavoro io rischio la vita e ho compromesso a metà la mia ragione».Essendo il pittore morto suicida, il parroco di Auvers si rifiutò di benedirne la salma, e il carro funebre fu fornito da un municipio vicino. La vicina cittadina di Méry, comunque, acconsentì alla sepoltura e il funerale si tenne il 30 luglio.
Van Gogh venne sepolto adagiato in una bara, rivestita da un drappo bianco e ricoperta da mazzi di fiori, dai girasoli che amava tanto, dalle dalie e da altri fiori gialli. Oltre a Théo e al dottor Gachet furono presenti pochi amici giunti da Parigi: Lucien Pissarro, figlio di Camille, Émile Bernard, père Tanguy.
Pochi mesi dopo, anche Théo van Gogh, distrutto dopo la morte del fratello, venne ricoverato in una clinica parigina per malattie mentali. Dopo un apparente miglioramento, si trasferì a Utrecht, dove morì il 25 gennaio 1891, a sei mesi di distanza da Vincent, oppresso dai sensi di colpa di non avere aiutato il fratello a sufficienza. Nel 1914, le sue spoglie, per volontà della vedova Johanna van Gogh-Bonger, furono trasferite ad Auvers e tumulate accanto a quelle dell'amato fratello. Johanna chiese che un ramoscello di edera del giardino del Dottor Gachet venisse piantato tra le due pietre tombali e ancora oggi le lapidi sono immerse in un groviglio di edera.
Nel 2011, gli storici dell'arte Steven Naifeh e Gregory White Smith, nella biografia Van Gogh: The Life, hanno avanzato l'ipotesi che van Gogh non sarebbe morto suicida. Ipotizzano che l'artista, mentre stava dipingendo in un campo, sarebbe stato colpito da un colpo di rivoltella sparato accidentalmente da due ragazzi che si divertivano a tormentarlo giocando con una pistola. Secondo gli autori, Vincent - profondamente desideroso di morte, depresso e consapevole dei guai in cui sarebbero incorsi i ragazzi - non avrebbe rivelato a nessuno la circostanza, lasciando credere di essersi sparato da solo. Alla base di queste interpretazioni ci sono alcune dicerie raccolte nel 1930, delle quali, nel libro, non si cita la fonte, e un'intervista del 1956, ugualmente priva di riferimenti bibliografici, a Renè Secretan, indicato, assieme al fratello Gaston, come il responsabile. La comunità accademica non ha accolto queste ipotesi e Leo Jansen, curatore del van Gogh Museum di Amsterdam ha definito queste conclusioni «non sufficientemente provate» affermando, peraltro, che «i due autori non hanno trovato fatti nuovi, ma li hanno interpretati in maniera diversa».
Non si può sostenere che la pittura sia stata una vocazione per van Gogh, che infatti cominciò a dipingere dopo aver compiuto ventotto anni. A giudicare dagli anni della sua piena giovinezza, se egli ebbe una vocazione, fu quella di essere vicino ai miseri della terra, i braccianti, i contadini poveri e gli operai per i quali il lavoro rappresentava la maggiore sofferenza, quelli delle miniere.
Un'altra contingenza familiare - l'attività del fratello Théo nell'ambito del commercio d'arte - lo indirizzò alla pittura, dove raccolse e fece proprio il messaggio, che non era soltanto artistico, ma ancora sociale ed etico, di Daumier, Courbet e Millet, tutti pittori che raffiguravano il mondo degli umili senza compiacenze pittoresche e aneddotiche. Van Gogh libera le radici del proprio fare pittorico proprio quando raffigura gli esclusi dai privilegi della società moderna: ecco, allora, che i suoi quadri si popolano di contadini che vangano una terra dura e sassosa, che escono dalle loro casupole semplici e dignitose o che si riscaldano davanti alla fiammella di un focolare. Il pathos rustico di questi temi, tutti trattati con una tavolozza monotona e terrosa (nulla lascia presagire la colorazione viva che contraddistinguerà le sue successive opere), è raccontato con partecipazione sincera da van Gogh, che conferisce piena dignità pittorica alla nobile eppure straziante fatica del loro lavoro quotidiano. L'ethos del lavoro manuale che trasuda dalle opere del primo van Gogh rispecchia fedelmente il credo politico-sociale del pensatore John Ruskin, autore di un'opera denominata Pietre di Venezia, Sulla natura del Gotico dove denunciò con toni particolarmente allarmati il potere alienante del lavoro industriale, cui contrappone la nobile creatività dell'artigianato. In questi passi Ruskin sembra quasi parafrasare van Gogh:
La maggiore realizzazione di questo periodo fu I mangiatori di patate, nei quali, oltre a voler esprimere la propria simpatia verso gli umili, immedesimando in loro se stesso, van Gogh volle soprattutto rappresentare - come scrisse - coloro che esprimono la dignità della propria umanità, vivendo pur miseramente ma del prodotto del proprio lavoro, seppure, come è stato detto, egli nell'opera non fu «ben servito né dal suo disegno pesante e materiale, né dal suo colore assai scuro e sporco, senza energia né vitalità». E tuttavia, ancora alla fine del 1887, da Parigi confidava che «le scene di contadini che mangiano patate» erano ancora le cose migliori che avesse mai fatto.
Van Gogh, una volta giunto a Parigi, fu letteralmente travolto dall'esuberanza dei nuovi stimoli pittorici che lì stavano germogliando e fiorendo. Nella metà dell'Ottocento, d'altronde, in Francia erano maturati i presupposti per una vera e propria querelle des anciens et des modernes che vide contrapposti da una parte gli araldi dell'art pompier, sommi depositari di un sapere tecnico, fatto di regole oggettive e ferree e nobilitato dal trascorrere dei secoli, e dall'altra gli avanguardisti della modernità, interessati a «catturare gli umori della vita, a gettare uno sguardo coraggioso sullo scenario della quotidianità e a introdurre una più libera interpretazione della forma e del colore» (Metzger). Nonostante queste convinzioni di fondo, i «pittori della vita moderna» si diversificavano tra di loro sia per formazione intellettuale, sia per temi e soluzioni specifici: gli Impressionisti e i Divisionisti, per esempio, si ponevano in maniera radicalmente differente rispetto alla problematica della luce. La scena artistica europea, dunque, non si concretizzava in un qualcosa di monolitico, siccome presentava un insieme pluriforme di autori e di dottrine.
Van Gogh interiorizzò e assimilò con notevole rapidità tutti questi «ismi», senza per questo consacrarsi a una corrente artistica specifica: anzi, egli attinse arbitrariamente da ciascuna corrente e le usò in combinazione a proprio piacimento, dando così vita a uno stile originale e personalissimo. Di seguito si riporta una citazione del Metzger:
Per Vincent l'arte moderna era rappresentata dalla scuola di Barbizon: oltre all'ormai classico Delacroix, egli ammirava Corot, Daumier, Troyon, Daubigny, Bastien Lepage, Jean François Aschemlsch e soprattutto Millet, che rappresentava per lui il vertice della pittura. L'importanza che il suo iniziale dilettantismo e la sua inclinazione essenzialmente romantica attribuiva al soggetto del dipinto e alla correttezza tecnica dell'esecuzione gli faceva apprezzare perfino un Meissonier, lodatissimo a quel tempo ma molto lontano dal suo spirito. D'altronde sapeva che l'abilità tecnica non doveva essere il fine dell'arte, ma solo il mezzo per esprimere il proprio sentire: «quando non posso farlo in modo soddisfacente, mi sforzo di correggermi. Ma se il mio linguaggio non piace, ciò mi lascia completamente indifferente».Van Gogh, a differenza degli Impressionisti, non cercò di cogliere l'attimo fuggente, né volle mai utilizzare il colore e la materia in funzione della cangiante mobilità della luce. Come loro si rapportava al reale con un approccio immediato, ma i rapidi tocchi di colore impiegati da van Gogh non si profilano sulla tela come le «virgolettature» impressioniste, bensì descrivono una fantasmagoria di linguette «minute, accostate, flesse, orientate, parallele a blocchi» (StileArte) che riecheggiano e potenziano la sagoma del soggetto dipinto. Van Gogh, dunque, rinuncia all'accidentalità ottica e cromatica delle opere impressioniste in favore di un tratto forte ed inciso e di una forte marcatura cromatica: in questo senso la sua esperienza figurativa si può definire «post-impressionista di tendenza espressionista», proprio perché supera apertamente l'impostazione impressionista con stilemi che accentuano i valori emozionali ed espressivi dell'opera stessa, rispondendo dunque non tanto a una trascrizione pedissequa del dato naturalistico quanto al modo di sentire del pittore.
Durante il biennio trascorso a Parigi crebbe in van Gogh l'interesse per l'arte giapponese, che aveva già mostrato di apprezzare nelle sue lettere scritte ad Anversa. Grazie all'apertura dei porti del Giappone al commercio europeo, avvenuta verso la fine del XIX secolo, il giapponismo e l'arte asiatica in generale divennero di grande interesse in Francia. Van Gogh acquistò le sue prime stampe ad Anversa e trasmise il suo interesse per quell'arte lontana al fratello Theo; insieme raccolsero più di quattrocento opere, oggi conservate al Van Gogh Museum di Amsterdam. L'infatuazione che van Gogh provò nei confronti dell'arte del Sol Levante era talmente intensa che il signor Siegfried Bing, uno dei mercanti d'arte orientale più acclamati di Parigi (dove ben trentasette botteghe erano impegnate nel commercio di cineserie e oggettistica giapponese), aveva aperto a Vincent persino le porte del proprio magazzino riservato.
Le stampe giapponesi, infatti, proponevano una maggiore disinvoltura nella raffigurazione dello spazio, che dunque poteva cimentarsi in intriganti incoerenze dimensionali, e una cromia dalle notevoli qualità ornamentali. Furono queste tutte peculiarità che ebbero un'influenza determinante sulla figurazione di van Gogh, che dopo il soggiorno parigino iniziò ad orchestrare giochi cromatici spregiudicati e liberi e a descrivere composizioni temerarie, bidimensionali, non più bloccate in volumetrie solide eppure mortificanti. Tra i suoi lavori di chiara ispirazione giapponese vanno ricordati La cortigiana, La fioritura, L'italiana ed il Ritratto di père Tanguy.
Lo stesso van Gogh non fece mai mistero della fascinazione estetica e culturale esercitata su di lui dalle stampe giapponesi e, nell'estate del 1888, affermò: «Il mio lavoro si è costruito, per così dire, su quello dei giapponesi. L'arte giapponese è in decadenza nella sua terra d'origine, ma cresce da nuove radici negli Impressionisti francesi». Del settembre dello stesso anno è invece la seguente lettera:
Tra il 1886 e il 1889 van Gogh eseguì ben trentasette autoritratti dalla scavatissima penetranza psicologica, che consentono all'osservatore di cogliere agilmente le inquietudini che tormentavano incessantemente il suo animo. Questo genere fu particolarmente frequentato dal pittore esclusivamente dopo il trasferimento ad Anversa, quando egli iniziò a rimediare al suo aspetto malconcio e trasandato con una serie di aggiustamenti cosmetici volti a renderlo più attraente e, pertanto, maggiormente idoneo a una grande città: fu solo dopo che raggiunse un aspetto esteriore più curato che van Gogh iniziò a ritenere il genere dell'autoritratto meritevole di approfondimenti pittorici. Non va dimenticato, poi, che van Gogh era tormentato da una mancanza cronica di denaro e che pertanto trovava difficile reperire modelli disposti a posare per lui: la soluzione più semplice, anche se sofferta, era dunque posare per se stesso.
Quest'ultima circostanza affliggeva molto il pittore, non solo perché come si è visto prediligeva i ritratti, ma anche perché l'atto di eseguire un autoritratto esasperava la sua crisi esistenziale, siccome lo costringeva a mettere in discussione la propria identità, e a fronteggiare le sue pulsioni più segrete e laceranti. «Cerco una rassomiglianza più profonda di quella che raggiunge il fotografo» scrisse Vincent alla sorella, mentre a Théo rivelò: «Si dice, ed io ne sono fermamente convinto, che sia molto difficile conoscere se stessi. Tuttavia, non è di certo più semplice fare il proprio ritratto. I ritratti dipinti da Rembrandt, hanno qualche cosa in più del vero, contengono una rivelazione». I dipinti variano in intensità e colore e alcuni ritraggono l'artista con la barba e altri senza. Particolari sono gli autoritratti che lo rappresentano bendato, dipinti dopo l'episodio in cui lo ha visto recidersi un orecchio. L'Autoritratto senza barba, realizzato alla fine di settembre 1889, è uno dei dipinti più costosi di tutti i tempi essendo stato venduto per 71,5 milioni di dollari nel 1998 a New York. A quel tempo, era il terzo (o quarto per l'aggiustamento dovuto all'inflazione) dipinto più pagato di sempre. Questo quadro fu anche l'ultimo autoritratto di van Gogh e fu realizzato come regalo di compleanno per sua madre.Tutti gli autoritratti dipinti a Saint-Rémy mostrano il lato del volto dell'artista con l'orecchio sano, cioè il destro. Tuttavia, essendo realizzati allo specchio, il lato sano che appare in questi dipinti è il sinistro.
Van Gogh, noto per i suoi paesaggi, sembrava però avere la sua più grande ambizione nei ritratti. A proposito di essi, ebbe a dire: «L'unica cosa in pittura che mi emoziona nel profondo della mia anima, e che mi fa sentire più infinito di ogni altra cosa».
Sono numerosi i dipinti di van Gogh che raffigurano cipressi. «Belli come obelischi egizi»: era questo il giudizio che van Gogh riservò a queste alberature, note per svettare maestosamente nel cielo, dominando il paesaggio circostante con la loro statuaria verticalità. Queste conifere, conosciute da tempi remotissimi, provenivano dalla regione dell'Europa orientale e conferivano alle colline francesi «un carattere mediterraneo, senza però assumere le connotazioni pittoresche di un bene geografico e climatico fruibile, di un cliché da cartolina postale per turisti» (Metzger). Van Gogh, poi, correla i cipressi alla cultura egizia, eppure è ben consapevole della luttuosa simbologia che gli gravita attorno (notoriamente, infatti, i cipressi sono piantati nei cimiteri): «Il cipresso rappresenta la macchia nera in un paesaggio sotto il sole, ma è una delle note nere più interessanti, fra le più difficili da azzeccare, tra quelle che posso immaginare». Ecco, allora, che nei cipressi sussistono, senza annullarsi a vicenda e l'uno accanto all'altro, impulsi contraddittori la vita e la morte, la tristezza più nera e abissale e la più piena gioia dell’oggi, e così via.
Durante l'estate del 1889, su richiesta della sorella Wil, il pittore realizzò diverse versioni più piccole di Campo di grano con cipressi. Queste opere sono caratterizzate da pennellate molto dense, già utilizzate tra l'altro per uno dei suoi dipinti più celebri, ovvero la Notte stellata. Le altre opere della serie sono simili negli elementi stilistici tra cui Cipressi con le Alpilles sullo sfondo (1889), Cipressi (1889), Cipressi con due figure (1889-1890), Strada con cipressi e stella (1890) e la Notte stellata sul Rodano (1888). Questi capolavori sono diventati sinonimo dell'arte di van Gogh attraverso la loro unicità stilistica.
Strada con cipresso e stella (1890), è un'opera dal soggetto irreale e artificiale, come in Notte stellata. Lo storico dell'arte Ronald Pickvance sostiene che questo dipinto rappresenti un'esperienza esaltata della realtà, una fusione tra Nord e Sud; Van Gogh e Gauguin, invece, indicano questo dipinto come un'«astrazione». Facendo riferimento a Cipressi con le Alpilles sullo sfondo, in una lettera a Theo, van Gogh scrisse: «Finalmente ho un paesaggio con i cipressi e anche un nuovo studio di una notte stellata».
Uno dei soggetti più ricorrenti nell'oeuvre di van Gogh sono i fiori, raffigurati sia in composizioni di ampio respiro, come Paesaggio di Arles con Iris, o in rappresentazioni esclusive.  Queste opere, tutte di grande effetto decorativo, riflettono splendidamente gli interessi del pittore nel linguaggio cromatico della tecnica giapponese ukiyo-e di cui si era appassionato. Nella parabola artistica di van Gogh troviamo infatti raffigurati oleandri, papaveri, fiordalisi, peonie, crisantemi, rose, viscarie, zinnie, garofani, pratoline, erba cipollina, nontiscordardimé, lillà, margherite, gladioli, crisantemi, lunaria, violaciocche e persino fiori di campo. Nell'universo figurativo vangoghiano, poi, un posto di tutto rilievo spetta assolutamente ai girasoli, fiori ai quali il nome dell'artista è indissolubilmente legato. «Tu sai che Jeannin ha la peonia, che Quast ha la malva rosa, ma io ho il girasole […] se a quarant’anni dipingo i ritratti come i fiori sarò all'altezza di ogni altro artista» scrisse van Gogh al fratello Théo, aggiungendo poi: «Il girasole è mio, in un certo senso».L'artista ha eseguito due serie di dipinti di girasoli: la prima mentre si trovava a Parigi nel 1887 e la seconda l'anno successivo, durante il suo soggiorno ad Arles. La prima serie, eseguita sotto la fascinazione dei dipinti di Adolphe Monticelli, raffigura i girasoli con lo stelo reciso e i petali martoriati: van Gogh si dimostra molto solidale alla tragica condizione di questi fiori che, lontani dalla terra che dà vita, vedranno presto morire la loro fragile bellezza. Ad Arles, invece, van Gogh realizzò la seconda serie dei girasoli, intendendo con essa decorare la stanza della «casa gialla» dedicata a Gauguin. Sono queste tele di particolare interesse in quanto furono realizzate in un periodo di raro ottimismo per l'artista: se nelle opere contadine di Nuenen non vi era spazio per l'allegria del colore, nei Girasoli di Arles van Gogh intreccia armoniosamente colore ed emozione, adottando una tavolozza vivace, gioiosa, solare. In questo modo Vincent riesce a sfuggire alla riflessiva e fuggevole immobilità delle tradizionali nature morte e dà vita a «nature vive», pulsanti di un'energia endogena, pregnante ed eterna, con i colori che «cantano» e intonano delicate sinfonie.
Se i girasoli sono sinonimo d'estate, van Gogh si fa cantore del miracolo primaverile della rinascita raffigurando invece iris e frutteti in fiore: sono ovviamente essenze vegetali appartenenti al mondo figurativo nipponico, a tal punto che è lecito parlare di «giapponiserie» floreali. Così come nei dipinti dei girasoli, gli iris vangoghiani «risplendono di luminosità propria» e «non sono oggetti passivi dell'irraggiamento solare, ma soggetti attivi, capaci di immergere il loro intorno in un terso chiarore» (Metzger). È del 1890 l'affascinante Ramo di mandorlo in fiore o Ramo di mandorlo fiorito, realizzato a Saint Rémy nel febbraio del 1890 e regalato da Van Gogh al fratello Théo e alla sua moglie Johanna in occasione della nascita del loro figlio Vincent Villem. L'opera, ispirata alle stampe giapponesi (di gran moda in quel momento), rappresenta un ramo di mandorlo fiorito, dai petali bianchi, quasi perlacei, che si stagliano in un cielo blu percorso da sfumature turchesi. Questa specie botanica rappresenta il simbolo della vita che nasce: il mandorlo, uno dei primi alberi in fiore, nel soleggiato sud, in quel febbraio annunciava infatti l'imminente primavera, come l'inizio di una nuova vita.
I passaggi intorno ad Arles sono dei soggetti che van Gogh dipinse in molte occasioni. Egli realizzò, infatti, una serie di dipinti raffiguranti raccolti, campi di grano e altri edifici rurali della zona, tra cui Il vecchio mulino (1888). Un ottimo esempio di questi dipinti ci viene fornito dalla serie dei campi di grano inviati poi a Pont-Aven, il 4 ottobre 1888, come scambio di lavori con Paul Gauguin, Émile Bernard e Charles Laval. In vari momenti della sua vita, van Gogh, dipinse ciò che vedeva dalle finestre delle sue abitazioni a L'Aia, Anversa, Parigi e dalla sua cella nel manicomio di Saint-Rémy.Nel luglio del 1890 van Gogh scriveva che era assorbito «dalla pianura immensa contro le colline, sconfinata come il mare, gialla delicata». Era affascinato dai campi in maggio, quando il grano biondeggiava giovane e rigoglioso. Il tempo peggiorò nel mese di luglio, quando scrisse a Théo di aver visto «vasti campi di grano sotto cieli tormentati», aggiungendo che non aveva «bisogno di uscire dal mio modo di provare ed esprimere la tristezza e la solitudine estrema». In particolare, Campo di grano con volo di corvi è una espressione convincente e commovente del tormentato stato d'animo dell'artista nei suoi ultimissimi giorni.
Il pubblico iniziò a scoprire le opere di van Gogh alla fine degli anni 1880, quando il 3 settembre 1889 si inaugurò la quinta esposizione degli Indépendants. Qui erano esposte l'Iris e la Notte stellata sul Rodano: «Per cattiva che sia stata l'esposizione degli Indépendants, molte persone hanno visto i tuoi iris e ne parlano di tanto in tanto con me» afferma Théo nella lettera T20. Nel 1890 fu invece il turno della settima mostra del gruppo Les XX, dove l'arte vangoghiana fu energicamente difesa da Toulouse-Lautrec quando un certo Henry de Groux criticò velenosamente «quello schifo dei girasoli di un certo signor Vincent». Fu un avvenimento chiave: per la prima volta non solo si parlava dell'arte di van Gogh, ma questa era riuscita persino a procurarsi ferventi estimatori.
All'indomani della sua morte van Gogh fu sinceramente pianto da molti suoi conoscenti, a partire da Octave Mirbeau, che nel 1892 scrisse che si trattava «di una perdita infinitamente triste per l'arte ... il popolo non si è affollato ad un magnifico funerale e il povero Vincent van Gogh, la cui morte comporta l'esaurirsi di una bella fiamma di genio, è morto in maniera tanto oscura e negletta come ha vissuto». Ciò malgrado le sue opere in principio precipitarono in uno sfortunato destino: Théo, che avrebbe potuto consacrare la fama del fratello in maniera definitiva, morì nel gennaio 1891, seguito nella tomba nel 1892 dall'Aurier, uno dei critici d'arte che più supportavano Vincent. Gauguin, d'altronde, non desiderava affatto promuovere la reputazione del defunto amico.
La fortuna, tuttavia, arrivò finalmente ad arridere al pittore. Il culto vangoghiano fu infatti ravvivato dalla consistente serie di mostre commemorative tributategli in suo onore in tutti i musei del mondo. Importante è stato anche il contributo di Henk Bremmer, critico d'arte che si occupò di divulgare l'universo artistico vangoghiano in numerose lezioni e conferenze: fu merito suo se Helene Kröller-Müller si avvicinò all'arte di Vincent, arrivando a essere una sua avida collezionista (a tal punto che una rilevante parte delle opere del pittore oggi è esposta nel museo da lei fondato, il Kröller-Müller Museum). Non meno vigorosa è stato il retaggio che Vincent van Gogh ha tramandato alle generazioni di pittori a lui successive. Nella sua ultima lettera a Theo, Vincent ammise di non aver avuto figli, ma che considerava i suoi quadri come la sua più autentica progenie. Riflettendo su questo, lo storico Simon Schama ha concluso che van Gogh «ha avuto un bambino, l'Espressionismo, e molti, veramente molti eredi». Schama fa menzione poi un ampio numero di artisti che sono stati influenzati dallo stile di van Gogh, tra cui Willem de Kooning, Howard Hodgkin e Jackson Pollock. Di seguito si riportano le parole del critico d'arte Sue Hubbard: «All'inizio del XX secolo van Gogh ha fornito agli espressionisti un nuovo linguaggio pittorico. Ciò gli ha consentito di andare oltre l'apparenza e di penetrare le verità più profonde dell'essenza. Non a caso, proprio in quegli anni Freud approfondiva la conoscenza delle province del subconscio: tutto ciò rende van Gogh un pioniere dell'arte moderna».L'interesse mai sopito per van Gogh è attestato non solo dalle vertiginose cifre di vendita raggiunte da alcuni suoi dipinti battuti all'asta (si pensi che nel 1990 il Ritratto del dottor Gachet è stato venduto per 82.5 milioni di dollari, 151.2 al netto dell'inflazione), ma anche dall'istituzione di un ente museale a lui dedicato, il museo van Gogh di Amsterdam, organo principe nei Paesi Bassi e nel mondo per l'esposizione dei dipinti vangoghiani. Van Gogh, in ogni caso, è ben rappresentato anche nel Kröller-Müller Museum, come si è già detto, nel Museum of Modern Art di New York (dov'è esposta la Notte stellata), al museo d'Orsay di Parigi e alla National Gallery di Londra.
Con lo sviluppo della cinematografia, van Gogh è protagonista di numerosi film: sono una trentina le pellicole e i telefilm dedicati al grande artista olandese. Del 1948 il cortometraggio Van Gogh di Alain Resnais. Il più noto è forse Brama di vivere, del 1956, di Vincente Minnelli con Kirk Douglas nel ruolo di van Gogh e Anthony Quinn in quello di Paul Gauguin. Nel film Vincent & Theo, del 1990, di Robert Altman, il personaggio del pittore è interpretato da Tim Roth.; altri film sul pittore sono Vincent van Gogh (1988) di Veli-Matti Saikkonen e Van Gogh di Maurice Pialat, uscito nel 1991 e interpretato da Jacques Dutronc. La locandina del film Midnight in Paris di Woody Allen è un chiaro riferimento a Notte stellata.. Del 1985 è invece Besuch bei Van Gogh. Van Gogh è rappresentato anche in uno degli otto episodi del film Sogni di Akira Kurosawa, intitolato Corvi e interpretato dal regista Martin Scorsese.Attualmente i quadri di Van Gogh rientrano tra i dipinti più costosi al mondo, in particolare:
Contadina in un campo di grano, del 1890, fu acquistato per la cifra di 47 milioni di dollari nel 1997 (oggi ne vale 63 milioni).
Un quadro appartenente alla serie dei I girasoli datato 1888 è stato battuto all'asta per 39.7 milioni di dollari nel 1987 (oggi varrebbe 74 milioni).
Campo di grano con cipressi del 1889 è stato battuto all'asta per 57 milioni di dollari.
Ritratto di Joseph Roulin, del 1889, è stato acquistato dal Museum of Modern Art di New York per 58 milioni di dollari.
Ritratto del dottor Gachet è il quadro più costoso di Van Gogh, battuto all'asta per 82.5 milioni di dollari, attualmente il suo valore si aggira sui 135 milioni di dollari.
Van Gogh: buio nella luce (Van Gogh: Darkness Into Light), regia di Fritz Goodwin (1956), documentario
Vincent the Dutchman, regia di Mai Zetterling, scritto da David Hughes, episodio della serie tv Omnibus (1972)
Vincent: la vita e la morte (Vincent), regia di Paul Cox (1987), film d'animazione
Vincent Van Gogh - Der Weg nach Courrières, regia di Christoph Hübner e Gabriele Voss (1989), documentario
The Irises, regia di Suzanne Gervais e Jacques Giraldeau (1991), cortometraggio d'animazione
Post-Impressionists: Van Gogh, regia di Bob Carruthers, Ronald Davis e Dennis Hedlund (2000), documentario
"Biography" - The Post-Impressionists: Van Gogh & Gauguin, regia di Bruce Alfred (2003), documentario
Vincent van Gogh: 42 Self Portraits, regia di Dane Picard (2004), cortometraggio d'animazione
Simon Schama's Power of Art, episodio 6 (2006), serie tv BBC scritta e presentata da Simon Schama
Van Gogh - Lettere dalla follia (Van Gogh: Painted with Words), regia di Andrew Hutton (2010), film tv
Vincent e il Dottore (Vincent and the Doctor), episodio di Doctor Who (serie tv), quinta stagione (2010)
Loving Vincent, regia di Dorota Kobiela e Hugh Welchman (2017) - film d'animazione
Van Gogh - Tra il grano e il cielo, regia di Giovanni Piscaglia (2018) - documentario
Van Gogh - Sulla soglia dell'eternità (At Eternity's Gate), regia di Julian Schnabel (2018)
Vincent, brano musicale del cantautore statunitense Don McLean, tratto dall'album American Pie (1971).
Mica Van Gogh (2014), singolo dell'album Museica di Michele Salvemini, in arte Caparezza
(FR) J. B. de La Faille, L'époque française de van Gogh, Parigi, 1927, SBN IT\ICCU\LO1\0617549.
(EN) Meyer Schapiro, Vincent van Gogh, New York, 1952, SBN IT\ICCU\LO1\0614212.
 Lionello Venturi, Le vie dell'Impressionismo. Da Manet a Cézanne, Torino, Einaudi, 1970. ISBN non esistente
(EN) Jan Hulsker, The Complete Van Gogh, Oxford, Phaidon, 1980, ISBN 0-7148-2028-8.
(FR) Marc Edo Tralbaut, Vincent van Gogh, le mal aimé, Losanna, Edita, 1981, ISBN 0-933516-31-2.
 Vincent van Gogh, Lettere a Theo. A cura di Massimo Cescon con un saggio introd. di Karl Jaspers, Milano, Guanda, 1984, ISBN 88-7746-192-6.
(EN) Ronald Pickvance, Van Gogh in Arles, New York, Abrams, 1984, ISBN 0-87099-375-5.
(EN) Ronald Pickvance, Van Gogh In Saint-Rémy and Auvers, New York, Abrams, 1986, ISBN 0-87099-477-8.
(FR) Françoise Cachin & Bogomila Welsh-Ovcharov, Van Gogh à Paris, Parigi, 1988, ISBN 2-7118-2159-5.
(DE) Albert Boime, Vincent van Gogh: Die Sternennacht-Die Geschichte des Stoffes und der Stoff der Geschichte, Francoforte, Fischer, 1989, ISBN 3-596-23953-2.
(EN) Cliff Edwards, Van Gogh and God: A Creative Spiritual Quest, Loyola University Press, 1989, ISBN 0-8294-0621-2.
(EN) Jan Hulsker, Vincent and Theo van Gogh; A dual biography, Fuller Publications, 1990, ISBN 0-940537-05-2.
(EN) Jan Hulsker, Vincent and Theo van Gogh; A dual biography, Fuller Publications, 1990, ISBN 0-940537-05-2.
(EN) Vincent van Gogh, The Letters of Vincent Van Gogh, Viking Adult, 1996, ISBN 978-0-7139-9135-2.
(EN) Arnold Pomerans, The Letters of Vincent van Gogh, Londra, Penguin Classics, 1997, ISBN 0-14-044674-5.
(FR) Cornelia Homburg, Les Trésors de Van Gogh, Suzanne Bélanger Communications, ottobre, ISBN 978-2-7098-1911-4.
 Giulio Carlo Argan, Federica Ammiraglio, Vincent van Gogh, Milano, 2005, ISBN 0-8478-2729-1.
 Martin Gayford, La Casa Gialla. Van Gogh, Gauguin: nove settimane turbolente ad Arles, Milano, 2007, ISBN 88-6158-014-9.
 Cynthia Saltzman, Ritratto del Dottor Gachet, Torino, 2009, ISBN 978-88-06-19252-5.
 Dorn Roland, Schroder Klaus Albrecht, Sillevis John, Van Gogh e la Scuola dell'Aia, Bookfare, ISBN 88-8118-072-3.
 Ingo Walther, Rainer Metzger, Van Gogh - Tutti i dipinti, Milano, Taschen, 2015, ISBN 978-3-8365-5959-1.
 AA.VV., Storia dell'Arte, vol. 8, Nogara, Istituto Geografico De Agostini. ISBN non esistente
 Giulio Carlo Argan, L'arte moderna 1770/1970, Firenze, 1970, SBN IT\ICCU\RLZ\0058303.
 Lorenzo Pacini, L'ARTE LA VITA e un pizzico di Van Gogh, Lucca, 2016, ISBN 979-12-200-0852-5.
 Ronald de Leeuw, Van Gogh, in Art dossier, nº 22, Giunti, 1998, ISBN 88-09-76052-2.
(EN) Vincent van Gogh, su Enciclopedia Britannica, Encyclopædia Britannica, Inc. 
(EN) Bibliografia di Vincent van Gogh, su Internet Speculative Fiction Database, Al von Ruff. 
 Vincent van Gogh di Giordano Bruno Guerri, podcast della trasmissione "Alle otto della sera" di Radio Rai2, su radio.rai.it. URL consultato il 6 maggio 2009 (archiviato dall'url originale il 5 maggio 2008).
 La tragica vita di Vincent van Gogh, su moleskine.by. URL consultato il 28 marzo 2010 (archiviato dall'url originale il 30 gennaio 2010).
