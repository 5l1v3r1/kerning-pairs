
Luttenbach-près-Munster è un comune francese di 789 abitanti situato nel dipartimento dell'Alto Reno nella regione del Grand Est.

Lyman è un comune degli Stati Uniti d'America, situato nello Stato del Nebraska, nella Contea di Scotts Bluff.

La M (chiamata emme in italiano) è l'undicesima lettera dell'alfabeto italiano e la tredicesima dell'alfabeto latino moderno, ma rappresenta anche la maiuscola della lettera mi nell'alfabeto greco e in quello cirillico.
Nell'alfabeto fonetico internazionale, [m] rappresenta un suono nasale bilabiale.
La M deriva dalla lettera greca Mi (Μ μ), che a sua volta derivava dal fenicio Mem. Quest'ultimo traeva la sua origine probabilmente dal simbolo dell'acqua negli alfabeti iconografici, e si pensa che derivi appunto dal geroglifico che rappresentava una N nell'antico egizio e che passò a M in semitico perché con tale suono cominciava la parola "acqua" in questa lingua.
Il codice ASCII per la M è 77 (01001101 binario, 4D esadecimale); per la m è 109 (01101101 binario, 6D esadecimale).

Il Macchi C.205V (C dal cognome del progettista, ingegner Mario Castoldi e V come Veltro, il nome assegnato) fu un aereo da caccia monomotore monoplano ad ala bassa interamente metallico, realizzato nella prima metà degli anni quaranta dall'azienda italiana Aeronautica Macchi.
Evoluzione del Macchi C.202 Folgore di cui conservava inalterata gran parte della cellula e degli equipaggiamenti ma dotato del più potente motore Daimler-Benz DB 605A, entrò in servizio nell'aprile del 1943 e fu il primo caccia italiano a portare in combattimento i cannoni calibro 20 mm, dotando la Regia Aeronautica di un velivolo in grado di confrontarsi alla pari con gli avversari contemporanei, pur in condizioni di schiacciante inferiorità numerica.
Alcuni esemplari furono utilizzati dalla Luftwaffe e dall'Aeronautica militare dello Stato Indipendente di Croazia. Dopo l'armistizio fu impiegato sia dall'Aeronautica Cobelligerante sia dall'Aeronautica Nazionale Repubblicana. Nel dopoguerra un piccolo lotto fu esportato in Egitto, prestando servizio nell'aeronautica di quel paese e partecipando alle fasi finali del primo conflitto arabo-israeliano del 1948.
I principali assi dell'aviazione italiana, tra i quali Adriano Visconti e Luigi Gorrini, conseguirono molte delle loro vittorie con l'M.C.205 Veltro.
L'introduzione in servizio del Macchi C.202 nei reparti della Regia Aeronautica, iniziata nell'estate del 1941, costituì un evidente salto di qualità rispetto al materiale di volo allora in servizio rappresentato da Fiat C.R.42, Macchi C.200 e Fiat G.50.
Lo Stato Maggiore della Regia Aeronautica aveva comunque iniziato a esaminare la possibilità di una nuova generazione di aerei da caccia che, in virtù della maggiore potenza installata, fossero in grado di assicurare prestazioni elevate anche in presenza di un incremento di peso generato da una variazione nell'armamento, che doveva essere costituito da cannoni, e nell'equipaggiamento disponibile.
In vista dell'acquisizione da parte del Ministero dell'Aeronautica della licenza di costruzione del motore Daimler-Benz DB 605A, l'ingegner Mario Castoldi (capo progettista della Macchi) iniziò a lavorare su due diversi progetti: uno, di sviluppo più lungo, denominato M.C.205N e destinato a partecipare al concorso ministeriale per i nuovi caccia della cosiddetta Serie 5, l'altro di più immediata realizzazione denominato inizialmente M.C.202 bis che prevedeva l'installazione del più potente motore Daimler Benz 605A sulla cellula dell'M.C.202 Folgore. La Macchi s'impegnava a consegnare il primo velivolo dopo soli tre mesi dalla consegna del motore.
Dopo l'autorizzazione a procedere da parte del Ministero, il 16 dicembre 1941 fu dato ufficialmente l'avvio al programma M.C.202 bis, presto ribattezzato M.C.205V Veltro, con due lettere di commessa alla Macchi per cento esemplari (Serie I, M.M. 9287-9386) e alla FIAT per trecento esemplari (Serie II, M.M.90050-90349). A favore dell'M.C.205V giocava la possibilità per la Regia Aeronautica di avere disponibile in tempi brevi una macchina con prestazioni superiori, potendo coinvolgere nel programma le grandi capacità produttive della FIAT, già impegnata nella costruzione su licenza del motore tedesco.
Con l'arrivo dei primi motori Daimler Benz 605A dalla Germania, avvenuto nel febbraio 1942, e l'avvio della costruzione su licenza dello stesso presso gli stabilimenti FIAT con la denominazione di RA.1050 RC 58 Tifone, l'ingegner Castoldi procedette alla realizzazione del primo prototipo dell'M.C.205V. Le modifiche necessarie ad accogliere il nuovo propulsore furono realizzate su un esemplare di M.C.202 della IX Serie, prelevato direttamente dalla linea produttiva.
Il 19 aprile 1942, il primo M.C.202 con il nuovo propulsore effettuò il primo volo dalla pista di Lonate Pozzolo alla guida del collaudatore della Macchi Guido Carestiato. Il 10 maggio l'esemplare fu trasferito a Guidonia Montecelio, presso il Centro Sperimentale, per le prove di volo contrattuali. In una di queste l'M.C.205V raggiunse la velocità di 646 km/h a 8 000 m di quota. Esteriormente le differenze rispetto all'M.C.202 erano minime: cambiava l'ogiva dell'elica, di dimensioni maggiori per accogliere il più ingombrante riduttore dell'elica Piaggio P2001, il carrello posteriore diventava retrattile e il radiatore dell'olio era sdoppiato assumendo la caratteristica forma "a barilotto".
I nuovi M.C.205 uscirono direttamente dalla linea di produzione dell'M.C.202. Il secondo prototipo (M.M. 9488) volò il 19 agosto 1942 e i collaudi di entrambi i prototipi del Veltro furono pienamente soddisfacenti, anche in virtù della grande affinità con il loro predecessore. La Regia Aeronautica possedeva ora un moderno intercettore "di transizione", capace di confrontarsi alla pari con i caccia avversari a basse e medie altitudini in attesa che si concludesse il concorso per i caccia della Serie 5. 
Per quanto riguarda gli aspetti relativi all'incremento dell'armamento, l'aumento della potenza disponibile permise d'installare fin da subito sui Veltro Serie I una mitragliatrice Breda-SAFAT da 7,7 mm su entrambe le semiali, armi in seguito sostituite, a partire dalla Serie III, da due cannoni da 20 mm per la cui disponibilità comunque fu necessario attendere l'arrivo della fornitura dalla Germania, a causa dell'inesistenza di armi di tale calibro per l'impiego aereo sviluppate in Italia.
L'installazione di un cannone da 20 mm tra le bancate dei cilindri del motore, anche se oggetto di studio, fu presto scartata perché l'alloggiamento della culatta e delle munizioni avrebbe comportato la progettazione ex-novo della fusoliera.
Grazie alla possibilità di utilizzare la maggior parte dei componenti dell'M.C.202, la Macchi fu in grado di varare con rapidità la produzione del nuovo velivolo e, a soli sei mesi dal volo del primo prototipo, la ditta era in grado di consegnare i primi velivoli della serie di cento esemplari. Gli esemplari di serie risultarono leggermente più pesanti di 40 kg, ma fornirono comunque prestazioni di volo solo di poco inferiori a quelle dei prototipi. Dai due esemplari costruiti e collaudati nel novembre 1942, la produzione passò ai venti esemplari usciti dalle officine varesine nel marzo 1943.
Mentre erano ancora in corso le valutazioni per designare il vincitore del concorso per i caccia della Serie 5 tra Fiat G.55, risultato poi vittorioso, e il Reggiane Re.2005, in previsione dell'avvio della produzione dell'M.C.205 anche presso gli stabilimenti FIAT, il primo esemplare della serie fu trasferito il 29 ottobre 1942 a Torino per costituire l'esemplare di riferimento per la riproduzione in serie a cura della ditta torinese. 
La FIAT, inizialmente, fu riluttante ad avviare la commessa per la produzione della Serie II in quanto più interessata alla costruzione del proprio G.55 finché, a lungo sollecitata dallo Stato Maggiore, acconsentì finalmente ad avviare l'allestimento delle attrezzature di produzione. Tuttavia il bombardamento strategico operato dai bombardieri della britannica Royal Air Force sugli stabilimenti di Torino nei giorni 9, 10 e 12 dicembre 1942 distrusse completamente le attrezzature destinate alla produzione dell'M.C.205, ponendo fine all'iniziativa.
Intanto i primi M.C.205V di produzione Macchi iniziavano a giungere ai reparti. I primi a riceverli furono i piloti del 1º Stormo di base a Pantelleria. La 71ª Squadriglia del 17º Gruppo ricevette i primi tre M.C.205V il 6 febbraio 1943. 
Completata la Serie I ai primi di giugno del 1943, la Macchi diede avvio alla produzione della Serie III, armata con i cannoni da 20 mm e due attacchi subalari per serbatoi supplementari. Prima dell'8 settembre ne furono prodotti settanta esemplari, molti dei quali però rimasero presso la fabbrica in attesa dei componenti necessari al loro completamento.
Nei mesi successivi le consegne ai reparti dislocati in Sicilia continuarono con una certa regolarità in previsione dell'oramai imminente sbarco alleato sull'isola.
Il Macchi C.205 era un caccia monoplano, monoposto, monomotore a carrello retrattile, con struttura completamente metallica, diretta evoluzione del Macchi C.202 da cui differiva per il gruppo motopropulsore, per le modifiche apportate alla cappottatura motore, per lo spostamento della presa Venturi e altri interventi che riguardavano il carrello principale e la strumentazione di bordo.
L'ala, sostanzialmente identica a quella del Macchi C.202 Serie VII o Serie IX, era a sbalzo su profili biconvessi asimmetrici di spessore e corda decrescenti verso l'esterno, derivati dal profilo NACA 23018 alla radice e NACA 23009 all'estremità e aveva, caratteristica di tutti i caccia progettati dall'ingegner Castoldi, le semiali di diversa apertura: la semiala destra, infatti, arrivava a 4,32 metri ed era più corta di 0,20 metri rispetto alla semiala di sinistra (4,52 metri). Tale asimmetria aveva lo scopo di compensare per quanto possibile la coppia di reazione dell'elica. Strutturalmente, l'ala del Macchi era di tipo bilongherone su cinquantaquattro centine ed era suddivisa in tre parti: il pianetto centrale, solidale con la fusoliera, e le due semiali. Il bordo d'attacco delle semiali, nella sezione esterna a quella in corrispondenza delle gambe del carrello, era completamente asportabile e collegato al longherone anteriore mediante viti. Il bordo d'uscita era occupato dagli ipersostentatori, di tipo a spacco, e dagli alettoni, compensati aerodinamicamente.
Longheroni e centine, suddivise a loro volta in becchi e code di centina, avevano una struttura "a traliccio" molto robusta ma dispendiosa in termini di ore di manodopera necessaria alla loro costruzione. Il rivestimento per l'intera superficie era in duralluminio, noto anche come Superavional, a eccezione degli alettoni rivestiti in tela. Le semiali erano collegate al pianetto centrale tramite attacchi "a pettine"; ogni semiala era dotata di attacchi subalari per trasportare carichi (bombe, spezzoni, serbatoi ausiliari) fino a un peso complessivo di 320 kg.
Gli impennaggi avevano pianta quasi ellittica, su struttura bilongherone e rivestimento metallico per le parti fisse mentre le parti mobili erano rivestite in tela. Lo stabilizzatore era a calettamento regolabile in volo, tra -5°30' e 1°45'. Il timone era compensato aerodinamicamente mediante becco d'estremità e la stessa tecnica era usata per l'equilibratore, dotato anche di contrappesatura. Alettoni e timone non erano contrappesati e questa deficienza comportò il manifestarsi di fenomeni aeroelastici durante il volo alle massime velocità, erroneamente attribuiti a fenomeni di comprimibilità.
La fusoliera, di sezione ovale, era costituita da una struttura a semiguscio, su quattro longheroni in duralluminio con sezione a "U", numerosi correntini longitudinali e un totale di diciannove ordinate. Il rivestimento lavorante era costituito da lamiera in lega di alluminio Superavional di spessore compreso tra 0,50 e 0,75 mm.
La prima ordinata, in corrispondenza del longherone anteriore dell'ala, portava anche i quattro attacchi del castello motore e fungeva da paratia parafiamma. Gli attacchi superiori si trovavano sull'ordinata in corrispondenza dei due longheroni superiori della fusoliera, mentre quelli inferiori erano in corrispondenza del longherone del pianetto centrale delle semiali. All'esterno della parte anteriore della fusoliera, sul lato sinistro, era situata la presa d'aria tropicalizzata dotata di filtri antisabbia Tipo A.S. ("Africa Settentrionale") del turbocompressore del motore e i due radiatori dell'olio con la tipica forma a barilotto.
Il carrello, del tipo triciclo posteriore, aveva le gambe principali che si ritraevano verso la mezzeria del velivolo; gli elementi principali erano dotati di ammortizzatori oleopneumatici. Il ruotino posteriore era del tipo semiretrattile mediante comando idraulico collegato allo stesso comando del carrello anteriore. L'ampia carreggiata del carrello e la sua robustezza consentivano al Macchi C.205 l'impiego anche su superfici semipreparate. Un punto debole del carrello d'atterraggio era la mancanza di un dispositivo di blocco meccanico nella posizione estratta, con il rischio d'incorrere in seri problemi nel caso di perdite del fluido idraulico del circuito che comandava l'estrazione delle gambe del carrello principale. La posizione assunta dal carrello era fornita al pilota da un indicatore meccanico, da uno elettrico e da uno acustico, i primi due posizionati sul cruscotto.
Il posto di pilotaggio, di dimensioni piuttosto ridotte, dotato di parabrezza con trasparente anteriore in blindovetro del tipo "VIS 1" e tettuccio incernierato sulla destra per consentire l'accesso del pilota, era munito di seggiolino regolabile in altezza e protetto da corazzatura. La visibilità era buona in volo ma problematica a terra per via del lungo muso. 
Al di sotto dell'abitacolo era situato il radiatore del liquido del circuito di raffreddamento del motore, che era perfettamente uguale, nelle dimensioni, a quello installato sul Folgore.
L'apparato propulsore era costituito da un motore Daimler-Benz DB 605 A-1 costruito su licenza dalla FIAT con la denominazione FIAT RA.1050 RC. 58 "Tifone". Si trattava di un propulsore con dodici cilindri a V invertito di 60°, alimentazione a iniezione, raffreddato a liquido e capace di sviluppare una potenza di 1 475 cavalli vapore (1 085 kW) a 2 800 giri al minuto, al decollo. Il motore era dotato di avviamento elettrico, riduttore e compressore per il ristabilimento della potenza in quota a 5 800 metri dove erogava la potenza di 1 355 cavalli vapore (997 kW) a 2 800 giri al minuto.
Il motore azionava un'elica tripala metallica tipo Piaggio P.2001 del diametro di 3,05 m a giri costanti e passo variabile in volo mediante comando elettro-meccanico.
Il combustibile tipo Avio B.4 da 95-100 ottani era contenuto in quattro serbatoi. Il principale da 270 litri era situato all'interno del pianetto centrale, altri due da 40 litri erano disposti ai lati del serbatoio principale e, infine, un serbatoio da 83 litri trovava posto alle spalle del pilota. Tutti i serbatoi erano protetti da rivestimento "SEMAPE" capace di chiudere i fori dei proiettili fino a un calibro di 12,7 mm.
Il Macchi C.205V disponeva di un impianto ricetrasmittente del tipo Allocchio-Bacchini B.30, con antenna del tipo a stilo. Negli esemplari in servizio nell'Aeronautica Cobelligerante tale apparato fu sostituito in seguito da un più efficiente modello T.R.5043 di fabbricazione statunitense.
Era prevista l'installazione di un radiogoniometro RG.42 sotto la fusoliera e, sugli ultimi esemplari prodotti, di un IFF tipo DSSE Argo o Lorenz FuG 25a Esrtling compatibile con i radar di scoperta GEMA FuGM80 Frenya delle stazioni di avvistamento della Luftwaffe. Il collimatore a riflessione era un San Giorgio tipo C con mirini a visuale libera. I Macchi C.205 dell'ANR montarono anche equipaggiamenti tedeschi come, ad esempio, il collimatore Revi C/12. Il cruscotto era realizzato in tre varianti, una per la Serie I e due per la Serie III con modifiche connesse alle variazioni dell'armamento. Alle spalle del pilota trovavano posto le bombole dell'impianto pneumatico e dell'impianto idraulico.
L'armamento era costituito da due mitragliatrici Breda-SAFAT calibro 12,7 mm, appaiate in caccia con tiro sincronizzato attraverso il disco dell'elica e con 370 proiettili per arma, e due Breda-SAFAT calibro 7,7 mm alari con 500 munizioni per arma. A partire dalla Serie III, le mitragliatici alari furono sostituite da due cannoni Mauser MG 151/20A da 20 mm, con 250 colpi per arma.
Nel corso della seconda guerra mondiale, i Macchi C.205 combatterono anche con le insegne dell'aviazione dello Stato Indipendente di Croazia, la Zrakoplovstvo Nezavisne Države Hrvatske (ZNDH). Infatti questa forza aerea ricevette, oltre ai Macchi C.202, anche quattro C.205.
Il 30 giugno 1944, tre Veltro croati guidati da piloti veterani del fronte orientale, Major Helebrant, Oberleutnant Bencetic e Feldwebel Bartulovic accompagnati da tre Macchi C.202 assegnati a piloti senza esperienza, furono inviati a intercettare una formazione di bombardieri statunitensi. Affrontati dai caccia di scorta North American P-51 Mustang del 5th FS del 52nd FG sopra Bjelovar, solo il Veltro di Bencetic riuscì a tornare alla base: il resto della formazione croata fu abbattuto dai caccia o dal fuoco difensivo dei bombardieri.
In amministrazione controllata dal 15 dicembre 1947, l'Aeronautica Macchi, anche con il supporto dell'Aeronautica Militare, riprese la produzione del Veltro usando componenti e attrezzature risparmiate dalla distruzione della guerra o recuperate sui vari campi di volo, oppure convertendo cellule di Macchi C.202 in Macchi C.205. La trasformazione comportava la sostituzione del motore e dei piani verticali di coda, mentre le ali rimanevano quelle del C.202 predisposte, pur private delle armi calibro 7,7 mm e munite di attacchi subalari per i carichi di caduta. La ripresa produttiva fu stimolata anche per soddisfare la commessa per l'Aeronautica egiziana, la Royal Egyptian Air Force (REAF), che si era concretizzata dopo i primi contatti tra i rappresentanti diplomatici egiziani, il direttore generale dell'Aeronautica Macchi generale Eraldo Ilari e il governo italiano. La commessa del valore di 648 298 sterline prevedeva un lotto iniziale di ventiquattro M.C.205V, di cui solo otto originali e il resto Folgore riconvertiti. La Macchi da parte sua donò personalmente a re Farouk un MB.308 (codice SU-AGG). Una prima fornitura del lotto di ventiquattro macchine raggiunse l'Egitto in tempo utile per partecipare al primo conflitto arabo-israeliano.
Quattro esemplari raggiunsero l'Egitto via mare dall'Italia il 16 settembre 1948, tre esemplari il 6 ottobre, quattro il 26 ottobre e ulteriori quattro il 24 novembre, ricevendo dalla REAF i numeri di serie da 1201 a 1215. Si trattava di cinque M.C.205V e dieci M.C.202 convertiti. I restanti nove velivoli del primo ordine raggiunsero l'Egitto ai primi del 1949 ricevendo le matricole 1216-1224 (si trattava di tre M.C.205 e sei M.C.202 convertiti).
Un accordo per un secondo lotto di diciotto macchine fu firmato il 23 febbraio 1949, per un valore contrattuale di 270 000 sterline. I velivoli furono forniti tra il luglio e il novembre 1949. Per le attività di assistenza e le operazioni di accettazione dei velivoli l'Aeronautica Macchi mise a disposizione un team di tecnici che fu inviato in Egitto, guidato dal colonnello Ettore Foschini e comprendente inoltre il collaudatore della ditta Guido Carestiato. 
Gli M.C.205V di questo secondo lotto ricevettero i numeri seriali da 1225 a 1242. Nella REAF i caccia della Macchi furono assegnati allo Squadron 2 operante sulla base di al-Arish in tempo per partecipare al conflitto arabo-israeliano del 1948-49. I Veltro egiziani furono utilizzati in combattimento contro gli aerei israeliani, con risultati controversi. Secondo alcune fonti, il 7 gennaio 1949 un Veltro distrusse un P-51D Mustang israeliano.
Sicuramente tre macchine furono perse in combattimento tra il 28 dicembre 1948 e il 5 gennaio 1949 mentre una quarta macchina, seriamente danneggiata e poi recuperata, era pilotata da Shalabi al Hinnawi che diventerà nel 1967 il comandante generale dell'Aviazione militare egiziana. Il Veltro di Shalabi al Hinnawi fu colpito durante un raid di Spitfire IX dell'Aeronautica militare israeliana sulla base di al-Arish mentre si trovava in fase di atterraggio. Un rapporto sullo stato dell'aviazione egiziana, stilato in data 25 gennaio 1949 (perciò successivamente alla data dell'armistizio arabo-israeliano), rivelò che tre velivoli serie 1204, 1208 e 1215 erano stati dichiarati fuori uso, probabilmente persi in combattimento, e altri sei erano seriamente danneggiati per danni causati da atterraggi di fortuna.
I Veltro furono intensamente utilizzati nell'Aeronautica egiziana, subendo anche molti incidenti, sia per la scarsa esperienza dei piloti egiziani che per i frequenti malfunzionamenti dei motori DB 605, costruiti su licenza in Italia durante il periodo bellico.
Con l'entrata in servizio dei primi caccia a reazione, i Macchi furono relegati a compiti di addestratori avanzati concentrati nel 5/6 Combined Advanced Training Squadron sulla base di Helwan, lasciando comunque un buon ricordo nei piloti egiziani.
Quando nel dicembre 1950 una missione della AerMacchi visitò le basi della REAF per fornire assistenza tecnica, erano ancora operativi ventisei esemplari di Macchi C.205V, distribuiti tra le basi di Almaza, Al Ballah, El Arish, Helwan: tra questi erano presenti i velivoli veterani di guerra forniti con il primo lotto e quattro esemplari apparivano ancora in condizioni di volo.
La prevista fornitura di un terzo lotto di venti esemplari, già predisposto, non si materializzò perché l'Aviazione egiziana stava già ricevendo i suoi primi caccia a reazione e i velivoli, ricondizionati, furono ceduti all'Aeronautica Militare italiana tra il 14 febbraio 1950 e il 29 maggio 1951. Furono impiegati nella Scuola Caccia di Lecce fino ai primi anni cinquanta.
L'attività svolta dalla Aermacchi nella produzione degli M.C.205 per l'Egitto attirò le attenzioni della cosiddetta Banda Stern, l'organizzazione paramilitare israeliana a cui fu attribuito l'attentato ai fabbricati della ditta stessa avvenuto il 18 settembre 1949. Diverse bombe furono piazzate nell'aviorimessa dell'Aermacchi a Venegono, dove erano presenti anche alcuni dei Macchi C.205 ordinati dall'Egitto: l'esplosione causò la distruzione di un M.C.205V con numero di matricola M.M. 9351 (destinato all'Aeronautica italiana) e di tre MB.308, mentre altri tre Veltro furono danneggiati. L'attentato però non coinvolse nessuno degli aerei della commessa egiziana, i quali si trovavano a Valle Olona dove erano stati preparati e imballati per il trasporto verso l'Egitto. L'attentato non influì sul programma e non rallentò le consegne, che si completarono regolarmente.
Nelle settimane precedenti l'8 settembre 1943 l'Aeronautica Macchi aveva in costruzione gli M.C.205V Serie III (MM 92153-92302). I Veltro MM 92214 e 92210 raggiunsero il 4º Stormo a Pescara il 6 settembre e furono gli ultimi esemplari a essere consegnati alla Regia Aeronautica prima dell'armistizio.
Dopo l'armistizio i tedeschi requisirono gli esemplari di M.C.205V del 3º Stormo presenti a Cerveteri. Questi esemplari, insieme a quelli che i tedeschi prelevarono direttamente dalle officine dell'Aeronautica Macchi di Lonate Pozzolo a partire dal 9 settembre, furono assegnati al II Gruppe dello Jagdgeschwader 77 (II./JG 77) che aveva dovuto cedere i propri velivoli allo Jagdgeschwader 53. 
Per la fine di settembre gli esemplari catturati dai tedeschi furono sufficienti ad armare le tre Staffeln che componevano il Gruppe, rispettivamente 4/JG77, 5/JG77 e 6/JG77. Alla data del 30 settembre il II Gruppe aveva in carico venticinque velivoli.
L'addestramento dei piloti tedeschi sul caccia italiano si completò nel successivo mese di ottobre e non fu esente da tutta una serie di problemi che causarono qualche incidente anche mortale e la perdita di cinque velivoli. Le difficoltà incontrate dai piloti tedeschi furono dovute essenzialmente al diverso funzionamento della manetta del motore, che nei velivoli tedeschi dava potenza spostandola verso l'avanti, mentre in quelli di costruzione italiana la massima potenza si otteneva tirandola a sé.
Al termine dell'addestramento, tra il 23 ottobre e il 2 novembre 1943, il II./JG77 si trasferì sul campo di Airasca, presso Pinerolo in provincia di Torino, e successivamente a Lagnasco in provincia di Cuneo, che divenne la sua base operativa. La Luftwaffe utilizzò l'M.C.205 nelle missioni d'intercettazione sui cieli dell'Italia settentrionale. 
Il 9 novembre il Leutnant Franz Hrdlicka, comandante della 5 Staffel, abbatté un P-38; un altro abbattimento, questa volta ai danni di un B-24 Liberator avvenne l'11 novembre, presso Cuneo, a opera del Feldwebel Albert Ullrich. Il 16 dicembre sedici M.C.205V si scontrarono con venticinque P-38 del 14th Fighter Group abbattendone uno e danneggiandone altri due.
Con la costituzione dell'Aeronautica Nazionale Repubblicana (ANR) lo JG 77 fu riarmato con i Bf 109G-6 e il 31 dicembre 1943 i Macchi C.205V furono ceduti ufficialmente al 1º Gruppo Caccia dell'ANR. Un altro reparto della Luftwaffe che utilizzò il Macchi C.205 fu il I Gruppe dello Jagdgeschwader 108, reparto d'addestramento con base a Wiener Neustadt, che ne ricevette almeno due.
Il primo reparto della Regia Aeronautica a essere equipaggiato con i Macchi C.205, a partire dal 6 febbraio 1943, fu la 17ª Squadriglia del 17º Gruppo del 1º Stormo Caccia Terrestri, di base a Pantelleria, impegnata in missioni di scorta ai convogli navali e aerei che cercavano di rifornire le truppe italo-tedesche impegnate nell'ultima resistenza in Tunisia. Il 7 aprile gli M.C.205 del 1º Stormo entrarono in combattimento per la prima volta, compiendo anche l'ultima azione del reparto nei cieli tunisini.
Il 20 aprile 1943 una formazione mista di circa trenta tra Macchi C.205 e M.C.202 del 1º Stormo, guidati dal maggiore Di Bernardo e dal capitano Nioi, affrontò un gruppo di caccia alleati costituito da circa sessanta Spitfire sopra i cieli del Canale di Sicilia. Dopo un violentissimo combattimento, i Macchi rivendicarono l'abbattimento di diciassette Spitfire, a fronte della perdita di soli due caccia. Secondo il fonogramma conservato tra le relazioni operative dell'Aeronautica della Sicilia (messaggio n.1832), "quindici Spitfire sono da considerarsi sicuramente abbattuti, quattordici dei quali visti finire in mare più uno precipitato a terra tra Capo Bon e Capo Mustafà".
Nei registri britannici non c'è menzione di tali perdite di caccia britannici negli avvenimenti di quel giorno. Sono confermate le perdite italiane, piloti Andreoli, Fanelli e Borreo, quest'ultimo atterrato fuori campo in Tunisia mentre non trovano riscontro le rivendicazioni di undici caccia italiani abbattuti.
Altri combattimenti si verificarono il 29 e il 30 aprile e poi il 1º maggio. Il Canale di Sicilia in quei giorni era teatro di sanguinosi combattimenti, come quello avvenuto il 6 maggio quando i Macchi C.205 di scorta a un convoglio aereo diretto in Tunisia si scontrarono con i P-40 dell'USAAF. 
Il crollo finale del fronte tunisino il 13 maggio 1943 e la vulnerabilità di Pantelleria determinarono, nella seconda metà di maggio, l'arretramento del 1º Stormo sull'aeroporto di Catania-Fontanarossa, in Sicilia, con l'impiego del campo-trampolino di Finocchiara a circa 15 chilometri a sud-est di Ragusa.
L'8 giugno quindici Macchi C.205 del 1º Stormo furono impegnati nella scorta a tre aerosiluranti inviati ad attaccare le unità navali alleate che stavano bombardando le difese di Pantelleria. Il reparto fu sottoposto a un continuo logorio di uomini e mezzi, nel tentativo di contrastare i pesanti bombardamenti aerei che stavano martellando aeroporti, installazioni militari e città della Sicilia, in preparazione all'imminente sbarco alleato. Alla fine di giugno il 1º Stormo, senza più aerei, fu sostituito dal 4º Stormo che, lasciato il fronte africano nel gennaio 1943, fu equipaggiato con Macchi C.202 e M.C.205 sugli aeroporti di Campoformido (10º Gruppo) e Bresso (9º Gruppo). 
Alla vigilia dello sbarco in Sicilia (nome in codice operazione Husky) il 4º Stormo aveva in dotazione dieci M.C.205 e trentotto M.C.202 disseminati sugli aeroporti della piana catanese, Sigonella, Finocchiara e San Salvatore. Furono fatti affluire altri dieci M.C.205 e otto Re.2005 che, unitamente a cinquanta M.C.202 e altrettanti Messerschmitt Bf 109G degli altri reparti, era tutto ciò che la Regia Aeronautica poté opporre a fronte di 4 900 aerei anglo-americani.
Il 4º Stormo fu subito impegnato a ostacolare le operazioni di sbarco sulle spiagge siciliane, con una continua richiesta di interventi operativi, anche fino a a sei missioni giornaliere. L'usura di uomini e macchine fu altissima anche a causa dei continui bombardamenti alleati sugli aeroporti dell'isola al fine di assicurarsi il dominio dell'aria sul teatro operativo. I bombardamenti decimarono la linea di volo del reparto che fu costretto a lasciare l'aeroporto di Catania-Fontanarossa e arretrare su quello di Crotone.
In quei giorni, il 5 luglio, caddero due famosi assi italiani, il capitano Franco Lucchini a bordo di un Macchi C.202 e il sottotenente Leonardo Ferrulli a bordo di un M.C.205V. Il 3 settembre sedici Macchi C.205 intervennero per ostacolare lo sbarco sulla costa calabra, mitragliando assembramenti di mezzi e truppe tra Archi e Reggio Calabria. Il 5 settembre dodici velivoli eseguirono azioni di mitragliamento nella zona di Bagnara.
Un altro reparto che ricevette in dotazione il Veltro fu il 3º Stormo C.T. del tenente colonnello Tito Falconi, rientrato dalla Tunisia e schierato prima a Ciampino, poi sul campo decentrato di Cerveteri. Il 18º Gruppo (83ª, 85ª e 95ª Squadriglia) ricevette alcuni M.C.205, mentre il 23º Gruppo era dotato di Bf 109G.
L'assegnazione dei primi tre Veltro al 3º Stormo avvenne ad personam da parte del comandante Falconi ad altrettanti piloti del reparto distintisi in combattimento, il tenente Franco Bordoni Bisleri, il maresciallo Guido Fibbia e il sergente maggiore Luigi Gorrini.
Particolarmente violenti i combattimenti del 13 agosto 1943, in occasione del secondo bombardamento sugli scali ferroviari di Roma, ma i caccia italiani e della Luftwaffe che decollarono per fronteggiare quattrocento velivoli americani furono solo settantacinque. Proprio il tenente Bisleri rivendicò con un M.C.205V Serie III la sua tredicesima vittoria (un B-17) e successivamente anche un Marauder. 
Alla data dell'armistizio il 3º Stormo aveva in carico dodici C.205V. Il 51º Stormo ricevette i suoi primi Veltro alla fine di aprile 1943. Il reparto fu rischierato in Sardegna, con il 155º Gruppo a Monserrato e il 20º Gruppo a Capoterra.
Alla fine di maggio si registrarono i primi scontri. Il 22 luglio avvenne lo scontro di maggior rilievo, dove ai Folgore e ai Veltro del reparto furono attribuiti successi certi contro dieci Curtiss P-40 più cinque probabili, con la perdita del sergente maggiore Ferruccio Serafini e altri due Macchi. Il 2 agosto, nei pressi di Capo Pula, sei M.C.205V del 20º Gruppo riuscirono a sorprendere venti caccia statunitensi (tra P-38 e P-40) all'attacco di un idrosoccorso CANT Z.506. Al termine del violento scontro furono attribuiti ai caccia italiani successi contro cinque P-38, con la perdita in combattimento del maresciallo Piero Bianchi. 
L'intensa attività dello stormo fu rivolta a contrastare l'offensiva alleata contro gli aeroporti e gli obiettivi militari della Sardegna. Tra aprile e settembre il reparto perse numerosi piloti, e alla memoria di quattro di essi, capitano Italo D'Amico, tenente Paolo Damiani, maresciallo Pietro Bianchi e al sergente Ferruccio Serafini asso della caccia, fu concessa la massima onorificenza militare. Al momento dell'armistizio il 51º Stormo aveva in carico quattordici M.C.202 e quattordici M.C.205 in Sardegna, mentre altri quattro M.C.205 e sei M.C.202 furono dislocati a Foligno. 
Con i Macchi C.205V fu equipaggiato anche uno speciale reparto, la 310ª Squadriglia Caccia Aerofotografica. I velivoli furono modificati presso la Squadra Riparazioni Aeromobili Motori (SRAM) di Guidonia, eliminando l'impianto radio e installando in fusoliera una macchina fotografica Rb50x30 di fabbricazione tedesca. Alcuni esemplari furono anche muniti di serbatoi supplementari sotto le ali.
I velivoli si spostavano in piccoli nuclei a seconda delle esigenze operative. All'inizio di settembre si richiese una produzione mensile di tre M.C.205 fotografici, per garantire almeno dodici macchine efficienti con la 310ª Squadriglia. All'armistizio il reparto aveva in dotazione sei M.C.205V, la metà dei quali dislocati a Decimomannu.
Un altro reparto che ricevette un'aliquota di M.C.205V fu il 24º Gruppo autonomo che nella seconda settimana di maggio si trovava dislocato a Venafiorita (Olbia). Il 24 maggio la base fu colpita da un violento bombardamento aereo che sorprese alcuni velivoli in fase di decollo. Il comandante del Gruppo, maggiore Bruno Ricco fu colpito gravemente; il tenente Cavalli riuscì comunque a decollare e abbattere due aerei attaccanti. Il 27 agosto il reparto fu trasferito a Metato (Pisa). 
Alcuni esemplari del nuovo caccia furono inoltre distribuiti al 3º Gruppo (6º Stormo), al 21º Gruppo Autonomo, al 2º Gruppo complementare di Campoformido, al 3º Gruppo complementare di Foligno e al 60º Gruppo Intercettori di Lonate Pozzolo.
Dopo l'8 settembre i Macchi C.205 che avevano raggiunto gli aeroporti dell'Italia meridionale controllata dagli Alleati furono inquadrati, dopo la dichiarazione di guerra alla Germania avvenuta il 13 ottobre 1943, nel Raggruppamento Caccia della Italian Co-Belligerent Air Force (ICAF), istituita il 15 ottobre 1943.
Si trattava di una cinquantina di velivoli che operarono con i Gruppi 9º e 10º del 4º Stormo e nei Gruppi 21º e 155º. Con il successivo inquadramento della ICAF nella Balkan Air Force, l'attività operativa si svolse principalmente sul fronte dei Balcani con missioni di scorta e mitragliamento in appoggio ai partigiani di Tito, che combattevano contro le truppe tedesche in ritirata verso nord.
Le operazioni contro le forze tedesche iniziarono però subito dopo la dichiarazione dell'armistizio: già il 12 settembre si verificò una ricognizione offensiva di dieci Macchi C.205 del 4º Stormo nell'area compresa tra Brindisi e Bari; il 18 settembre e il 28 settembre i Macchi C.205 del 4º Stormo intervennero in Egeo a supporto delle divisioni italiane rimaste isolate nelle isole di Cefalonia e Corfù, impegnate contro le forze tedesche.
Il 25 settembre avvenne il primo scontro con la caccia della Luftwaffe, che coinvolse due Veltro con la coccarda tricolore. Lo scontro si concluse con l'abbattimento di un Bf 109G-6 del III./JG 27 da parte del capitano Annoni.
Il 6 ottobre due M.C.205V, con ai comandi il maggiore Carlo Maurizio Ruspoli di Poggio Suasa e il capitano Mariotti, decollarono da Foggia e sorvolarono a bassa quota Roma, da Ponte Milvio a Porta San Paolo, lanciando manifestini che erano stati sistemati nella fessura degli ipersostentatori, in modo tale che fosse sufficiente iniziare l'apertura degli stessi per liberarli. Della missione doveva far parte anche il maggiore Ranieri Piccolomini Clementini Adami, comandante del 10º Gruppo, che però fu costretto a rimanere a Foggia per un'avaria.
Dopo la tragica caduta di Cefalonia e Corfù, il fronte balcanico divenne il principale teatro di operazioni dell'Aeronautica cobelligerante. Il 16 ottobre sei Veltro e sei Folgore del 4º Stormo e del 21º Gruppo autonomo entrarono in azione scortando dieci Reggiane Re.2002 del 5º Stormo Tuffatori impegnati in un'azione di bombardamento sull'aeroporto di Scutari in Albania.
Ancora il 23 e il 24 ottobre i Macchi C.205V furono impegnati nella scorta ai tuffatori Re.2002, impegnati a effettuare una serie di missioni di bombardamento a supporto delle truppe italiane della 1ª Divisione alpina "Taurinense" e della 19ª Divisione fanteria "Venezia" dislocate in Montenegro. Alla fine del ciclo operativo tre Re.2002 erano stati persi in combattimento, mentre i tedeschi subirono la perdita di uno Junkers Ju 52 e di un Bf 109G.
Per incrementare l'autonomia dei Macchi C.205 assegnati alle missioni di scorta sui cieli jugoslavi fu realizzata una versione Grande Autonomia: un ulteriore serbatoio da 220 litri fu installato nello spazio ricavato rimuovendo armi e munizioni delle due armi in caccia. Naturalmente questa versione fu limitata solo agli esemplari della Serie III che, quindi, potevano utilizzare come armamento i soli cannoni alari. Sempre per aumentare l'autonomia, alcuni C.205 Serie I furono trasformati in versione Scorta installando due serbatoi sub-alari con una capacità di 100 o 150 litri ciascuno, sganciabili in volo, mantenendo l'armamento delle due 12,7 mm in caccia e delle due 7,7 mm alari.
Il notevole impiego operativo e la forte usura nei mezzi determinò, già dal mese di novembre, il grave problema della mancanza di parti di ricambio, poiché la ditta costruttrice Macchi era rimasta sotto controllo tedesco. Si ovviò a questo inconveniente grazie alla maestria degli specialisti del Servizio Tecnico Caccia, che riuscirono a trasformare cellule di M.C.202 in M.C.205 sfruttando ogni relitto di Macchi C.202 recuperato nei campi volo dell'Italia meridionale. La modifica principale fu naturalmente la sostituzione del propulsore, il che comportava anche la sostituzione di parte delle carenature, dell'elica, dell'ogiva, del radiatore dell'olio e dei piani verticali. L'ala degli M.C.202 trasformati in M.C.205 manteneva la possibilità di installare le mitragliatrici da 7,7 mm, mentre l'apparato radio originale era sostituito da più leggeri ed efficienti apparati statunitensi. Prima della fine della guerra una parte delle riconversioni fu affidata all'Aeronautica Sannita di Benevento. Gli esemplari ibridi non furono più di una ventina e si distinguevano per il ruotino posteriore, che nel Folgore era fisso.
Tra la fine del 1943 e i primi del 1944 le missioni di scorta ai trasporti e di mitragliamento degli aeroporti furono sempre più frequenti, nel tentativo di ridurre la minaccia della Luftwaffe ai velivoli da trasporto impegnati nelle missioni di aero-rifornimento ai partigiani jugoslavi e alle truppe italiane.
A metà gennaio 1944 i Macchi C.205 del 4º Stormo si portarono sulla base di Palata (Foggia) mentre a Leverano (Lecce) restarono i Macchi del 51º Stormo, trasferiti dalla Sardegna. A fine marzo 1944 anche cinque M.C.205 e sette M.C.202 del 51º Stormo si trasferirono a Palata e, successivamente, sull'aeroporto di Campomarino. Il 20 giugno 1944 il 12º Gruppo del 4º Stormo iniziò la transizione sui Bell P-39 Airacobra e tutti i Macchi C.205 superstiti furono concentrati nel 51º Stormo (Gruppi 20º, 21º e 155º). 
A metà agosto sedici M.C.205 e nove M.C.202 del 51º Stormo effettuarono il rischieramento sugli aeroporti leccesi per attaccare le truppe tedesche che stavano ritirandosi dalla Grecia. Tuttavia la lontananza degli obiettivi posti in territorio jugoslavo consentì l'impiego dei soli M.C.205 Grande Autonomia del 155º Gruppo.
Nel 1944 andarono perduti nove Macchi C.205. Le perdite furono attribuite in parte alla contraerea tedesca, ma molti furono i casi dovuti ai malfunzionamenti generati dalle precarie condizioni degli aerei, che avevano accumulato centinaia di ore di volo e di missioni. All'8 maggio 1945 il 155º Gruppo si ritrovò sull'aeroporto di Galatina avendo in carico trenta Macchi C.205, di cui diciannove efficienti: cessate le ostilità gli M.C.205 del Raggruppamento Caccia avevano effettuato complessivamente quasi tremila ore di volo in missioni operative.
Con la costituzione dell'Aeronautica Nazionale Repubblicana (ANR) i venticinque Macchi C.205 dello JG 77 furono consegnati ufficialmente al 1º Gruppo Caccia della neonata aeronautica il 31 dicembre 1943, presso la base di Lagnasco. Ulteriori centododici nuovi esemplari prodotti dalla Macchi furono forniti all'ANR prima della fine delle ostilità, permettendo di completare l'equipaggiamento delle tre squadriglie del Gruppo: la 1ª Squadriglia "Asso di Bastoni" comandata dal capitano Adriano Visconti, la 2ª Squadriglia "Vespa arrabbiata" comandata dal capitano Marco Marinone, la 3ª Squadriglia "Arciere" comandata dal capitano Pietro Calistri.
I Macchi C.205V furono utilizzati efficacemente dall'Aeronautica Nazionale Repubblicana, potendo agire con un sufficiente margine di preavviso nell'intercettazione delle grosse formazioni avversarie grazie alla rete di radiolocalizzatori della Luftwaffe dislocati nell'Italia occupata.
Il battesimo del fuoco dei Macchi C.205V del 1º Gruppo dell'ANR avvenne il 3 gennaio 1944. Una grossa formazione di bombardieri quadrimotori statunitensi costituita da cinquantatré Boeing B-17 del 2nd e del 99th Bomb Group era stata inviata a bombardare la fabbrica di cuscinetti RIV di Villar Perosa (attualmente denominata SKF) nell'ambito dell'operazione Pointblank. I bombardieri erano scortati da trentacinque caccia Lockheed P-38 Lightning del 14th Fighter Group. Quasi contemporaneamente, cinquantanove B-17 del 97nd e del 301 st Bomb Group scortati da altri ventiquattro Lightning del 14th Fighter Group si dirigevano sulla stazione ferroviaria di Torino-Lingotto.
Decollati su allarme, nove Veltro del 1º Gruppo al comando del capitano Adriano Visconti intercettarono alcuni P-38 del 14th Fighter Group. Nello scontro che ne seguì i Veltro conseguirono l'abbattimento di tre P-38, accreditati a Visconti, al sottotenente Remo Lugari e al sergente maggiore Francesco Cuscunà, e ne danneggiarono altri senza subire perditeIl 15 gennaio il Gruppo, dotato di una settantina di velivoli, fu trasferito in Friuli, sui campi di Campoformido, Aviano e Osoppo per contrastare le formazioni della Fifteenth Air Force impegnate a bombardare obiettivi in Austria e nella Germania meridionale.
Il 30 gennaio, alla guida di Visconti, sedici M.C.205 ebbero modo di confrontarsi per la prima volta con i P-47 Thunderbolt del 325th Fighter Group "Checkertail Clan". Insieme ai P-38 Lightning del 1st, 14th e 82nd Fighter Group, i Thunderbolt erano di scorta a trentanove B-24 Liberator del 449th Bomb Group "The Flyng Horsemen" inviati all'attacco degli aeroporti di Udine, Maniago, Lavariano e Campoformido. Quel giorno i piloti italiani rivendicarono l'abbattimento di quattro P-47 (accreditati a Carlo Magnaghi, Giuseppe Re e Luigi Gorrini) e di un B-24 Liberator (riconosciuto vittima del sottotenente Stabile). Per contro persero tre Macchi.
Il 22 febbraio bombardieri medi e pesanti americani devastarono le basi dell'Italia nordorientale, distruggendo decine di velivoli a terra e bloccando momentaneamente l'operatività della caccia tedesca e italiana. L'11 marzo 1944 trentasei Macchi C.205V del 1º Gruppo decollarono su allarme per intercettare una grossa formazione di bombardieri Boeing B-17 del 2nd e 97th Bomber Group, scortati da cinquantasette Thunderbolt del 325th Fighter Group e diretti alle installazioni ferroviarie di Padova. I piloti dell'ANR rivendicarono l'abbattimento di otto P-47 e tre B-17 contro la perdita di quattro Macchi.
Alla fine di marzo il 1º Gruppo ricevette dalla Macchi ventiquattro nuovi M.C.205 che permisero di rimpiazzare le perdite e continuare l'attività. Agli inizi di aprile il Gruppo riprese le missioni sui cieli del Nord Est, operando anche sull'Austria, sulla Slovenia e sulla Croazia. Alla fine di aprile il reparto fu trasferito sulla base di Reggio Emilia e, in quest'area operativa, ebbe modo di confrontarsi con i P-51 Mustang. Il 25 aprile 1944 Visconti rivendicò l'abbattimento di un P-47 nel cielo di La Spezia.
Il 2 maggio, dopo un infruttuoso tentativo d'intercettare un ricognitore F-6B (versione da ricognizione del P-51A Mustang) appartenente al 111th Tactical Reconnaissance Squadron, diciotto Macchi attaccarono tra Bologna e Ferrara una formazione di duecentocinquanta velivoli statunitensi, suddivisi tra B-24 e B-17 scortati da P-47 e P-51 del 31st FG. Nello scontro i caccia italiani riuscirono ad abbattere un P-51 accreditato in collaborazione a Visconti e Fioroni nell'area tra Bologna-Lugo-Argenta, mentre il sottotenente Cucchi riuscì a far precipitare un B-17, precedentemente danneggiato da Visconti, che cadde nella zona delle Valli di Comacchio. Da parte sua, l'USAAF rivendicò in quell'occasione l'abbattimento di tre Macchi, non confermati però da parte italiana.
La pesante incursione subita dalla base di Reggio Emilia il 12 maggio 1944 da parte dei P-38 Lightning del 27th FS, 1st FG, che distrusse al suolo quattro Macchi e ne danneggiò altri sei e causò la morte del maresciallo Carlo "Carletto" Magnaghi, costrinse il 1º Gruppo a trasferirsi sulle basi più decentrate di Parma e Cavriago. A causa delle limitate dimensioni e delle cattive condizioni di queste piste di fortuna, tre Macchi C.205 rimasero distrutti per cappottamenti fuori campo.
Alla fine di maggio 1944 il 1º Gruppo aveva al suo attivo l'abbattimento di cinquantotto velivoli avversari ma le forti perdite subite nei cinque mesi di combattimento non poterono più essere reintegrate, perché il 30 aprile 1944 gli attacchi dei B-17 del 301st e 483th Bomber Group contro Milano e del 99th e 463th Bomber Group contro Varese avevano definitivamente danneggiato gli stabilimenti della Breda e della Macchi. Il ciclo produttivo era stato interrotto e, pertanto, fu impedita la fornitura di parti di ricambio per i Macchi. Al 31 maggio 1944 erano in carico al 1º Gruppo diciotto Macchi C.205V di cui sette efficienti. Iniziò così il passaggio sui Fiat G.55 prelevati dal 2º Gruppo Caccia, che si stava equipaggiando con i Bf-109G. 
Al 1º giugno il 1º Gruppo aveva in dotazione ventisei FIAT G.55 e trentadue Macchi C.205V, con esemplari provenienti anche dalla Squadriglia complementare d'allarme "Montefusco-Bonet" che fu incorporata nel Gruppo. L'ultima annotazione di una missione dei Veltro del 1º Gruppo è del 9 agosto 1944. 
Progressivamente i Macchi C.205V furono ritirati dalla prima linea e assegnati ad altri reparti dell'aviazione della RSI quali la Squadriglia Addestramento Caccia, il Nucleo Comando del 2º Gruppo e 3º Gruppo. Quest'ultimo reparto ricevette anche cinque esemplari degli ultimi sei prodotti. Secondo altre fonti, gli ultimi sei esemplari prodotti, M.M. 98227-98232 indicati come Serie VI, furono abbandonati dopo il collaudo sull'aeroporto di Lonate Pozzolo.
Nel dopoguerra i Macchi C.205 superstiti (circa trenta) furono in dotazione al 5º Stormo in Puglia che li mantenne in linea fino al trasferimento del reparto sull'aeroporto di Orio al Serio nel marzo 1947, per il passaggio sugli Spitfire Mk. IX. Gli esemplari superstiti furono quindi ceduti alla Scuola Caccia di Lecce e utilizzati fino al 1951.
I venti esemplari non ceduti all'Aviazione egiziana furono presi in carico dall'Aeronautica Militare tra il 14 febbraio 1950 e il 29 maggio 1951 e assegnati alla Scuola di volo di Lecce-Galatina, terminando la loro carriera sull'aeroporto di Furbara come bersagli o demoliti.
L'Aeronautica militare siriana ricevette dieci Macchi C.205V ex-egiziani che furono utilizzati fino al settembre 1952, all'arrivo cioè dei primi caccia a reazione Gloster Meteor F8 ex-britannici.
M.C.205V Ricognitori Fotografici (R.F.) e CinematograficiAlmeno dodici Veltro furono trasformati in fotoricognitori installando in fusoliera una fotocamera planimetrica a controllo elettrico di progettazione tedesca (Reihenbildner RB50/30 - Zeiss FK 30) con ottica Zeiss 1:5, focale 50 mm e pellicola 30x30 cm, prodotta su licenza in Italia. Per installare la macchina fotografica furono sbarcati il serbatoio da 80 litri posteriore e l'impianto radio con relativa antenna a stilo. Sul fondo della fusoliera fu praticato un foro per l'obiettivo della fotocamera, occultabile dal pilota e, nel contempo, fu installato un temporizzatore nell'abitacolo.
Le modifiche introdotte furono realizzate dal Reparto Tecnico di Guidonia nell'estate 1943. Il personale tecnico del reparto provvide anche ad aggiungere su sei esemplari (M.M. 9365, 9369, 9374, 9378, 9381, 92157), che furono identificati come Ricognitori Fotografici Grande Autonomia, due travetti sub-alari per l'aggancio di due serbatoi supplementari da 100 o 150 litri.
La Macchi ricevette l'ordine di produrre tre velivoli al mese al fine di creare altre due sezioni di tre aerei ciascuna, in Calabria e in Puglia, capaci di operare nel Mar Mediterraneo centrale e medio-orientale.
Gli M.C.205V Ricognitori Fotografici (R.F.) furono assegnati alla 310ª Squadriglia Caccia aerofotografica comandata dal capitano Adriano Visconti, costituita a Guidonia il 30 giugno 1943, ma furono distribuiti anche ad altri reparti come il 1º Stormo e impiegati in missioni di ricognizione su Tunisia, Algeria, Canale di Sicilia, Malta. Al momento dell'armistizio la 310ª Squadriglia aveva in dotazione sei M.C.205V R.F., metà dei quali distaccati sull'aeroporto di DecimomannuOtto Macchi C.205V (M.M. 9301, 9302, 9377, 9379, 9380, 9383, 92153 e 92164) furono inoltre trasformati, sempre a Guidonia, in ricognitori cinematografici, installando sul bordo di attacco della semiala sinistra, all'interno di una piccola carenatura, una cinepresa modello FM-62 CineAvia con 120 metri di pellicola. Questi esemplari furono anche utilizzati per riprendere scene di combattimento aereo da inserire nei filmati di propaganda.
M.C.205V Grande Autonomia (G.A.) e Scorta (S)Per aumentare l'autonomia dei Veltro della Regia Aeronautica Cobelligerante affinché potessero operare sulla Jugoslavia partendo dalle basi della Puglia e delle Marche, esemplari "puri" e alcuni di quelli ottenuti dalla conversione di cellule di Macchi C.202 furono allestiti in versione Grande Autonomia. Si installò un serbatoio da 220 litri nello spazio ricavato dall'eliminazione delle due mitragliatrici SAFAT in caccia e delle relative munizioni.
Su questa versione, che fu ricavata dai Veltro Serie III, l'armamento era quindi limitato ai soli due cannoni alari. La modifica interessò una quindicina di esemplari, in parte modificati dal Servizio Tecnico Caccia e altri convertiti dall'Aeronautica Sannita, ditta sussidiaria della Macchi, con sede sull'aeroporto di Olivola.
Sempre allo scopo di aumentarne l'autonomia, alcuni esemplari (almeno tre) della Serie I furono trasformati in allestimento Scorta con il montaggio di due serbatoi supplementari sub-alari sganciabili in volo, da 100 o 150 litri. Gli esemplari Scorta mantenevano il loro armamento di 2 SAFAT da 12,7 mm in caccia e due 7,7 mm alari.
Mentre l'M.C.205V può considerarsi una rimotorizzazione dell'M.C.202, il vero progetto con il quale l'ingegner Castoldi intendeva partecipare al concorso per i caccia della Serie 5 fu l'Orione. Il progetto vide la luce troppo tardi, quando già il concorso era stato vinto dal FIAT G.55 ed era stata avviata la produzione in serie del Macchi C.205V.
Il prototipo dell'M.C.205N Orione (M.M.499) volò per la prima volta a Lonate Pozzolo il 1º novembre 1942 con Guido Carestiato ai comandi. Dotato del motore Daimler DB 605A da 1 475 cavalli vapore (1 085 kW), il Macchi C.205N Orione montava una nuova ala con una superficie di 19 m² per migliorare la manovrabilità a quote superiori ai 6 000-7 000 metri, pur a scapito di una lieve riduzione della velocità massima. Il prototipo fu portato a Guidonia per le prove di valutazione il 19 gennaio 1943. L'armamento era costituito da un cannone MG 151 calibro 20 mm sparante attraverso il mozzo dell'elica e quattro mitragliatrici SAFAT 20 mm collocate in fusoliera. Nonostante l'aumento del peso a vuoto di 114 kg, il carico alare scendeva dai 194,5 kg/m² del Veltro ai 190,58 kg/m² dell'Orione. 
Durante i collaudi la manovrabilità in quota fu ritenuta non ancora soddisfacente. Ciononostante si decise di ordinarne una serie di 1 200 esemplari, seicento alla Macchi (M.M. 94819-95418) e seicento alla Breda (M.M. 93319-93918), ma la commessa fu annullata il 20 marzo 1943 e convertita in un ordine per ulteriori trecento M.C.205V.
Dell'M.C.205N Orione fu allestito un secondo prototipo (M.M. 500), che la ditta costruttrice definì come 2º tipo. Il nuovo esemplare differiva da quello in collaudo a Guidonia per l'armamento che in questo caso era disposto in maniera più razionale: un cannone MG 151 da 20 mm sparante attraverso il mozzo dell'elica e ulteriori due cannoni sempre da 20 mm alari in aggiunta alla consueta coppia di mitragliatrici SAFAT da 20 mm, disposte in fusoliera.
Il secondo esemplare di Orione effettuò il primo volo il 19 maggio 1943 e successivamente fu trasferito a Guidonia per il completamento delle prove di valutazione insieme al primo esemplare. Nelle drammatiche vicende belliche dell'estate 1943 uno dei due esemplari fu trasferito all'aeroporto di Furbara per le prove di tiro e probabilmente prese parte anche alla difesa della capitale.
Dopo l'8 settembre 1943 i due Orione furono lasciati dove si trovavano. Uno fu certamente distrutto durante il bombardamento di Guidonia del 24 ottobre. Del secondo si ignora la sorte, ma con molta probabilità anche questo esemplare fu distrutto negli eventi successivi all'armistizio.
Proseguendo l'iter progettuale della famiglia di caccia con motore DB 605 A, l'ingegner Castoldi si cimentò nella progettazione di un ennesimo caccia con una nuova ala costruita in un solo pezzo (solo le estremità erano smontabili) e di superficie maggiorata di circa 2 m² rispetto a quella dell'Orione. Con la nuova ala il carico alare scendeva a livello di quello del Folgore a tutto vantaggio sia della manovrabilità in quota che del peso, risultando la nuova struttura più leggera in quanto priva dei pesanti e sollecitati attacchi ala-fusoliera. La velocità massima del velivolo era prevista in 700 km/h e si pose particolarmente cura nella progettazione strutturale, al fine di contenerne il peso a vuoto.
L'armamento era il medesimo dell'Orione 2º tipo e cioè tre cannoni da 20 mm e due mitragliatrici da 12,7 mm. Il prototipo era privo di matricola militare, in quanto considerato iniziativa privata della ditta. Quasi ultimato alla data dell'armistizio, rimase danneggiato a seguito di una esplosione accidentale avvenuta il 22 ottobre 1943 nei locali dell'azienda. Rimase accantonato e fu ulteriormente danneggiato durante il secondo bombardamento subito dalla Macchi il 30 aprile 1944, dopo il quale non se ne fece più nulla.
La possibilità di disporre del motore Daimler-Benz DB 603A da 1 750 cavalli vapore (1 290 kW) spinse il team di ingegneri della Macchi a progettare un caccia intercettore attorno al nuovo motore. Esternamente simile all'M.C.206, se ne differenziava per la fusoliera più lunga e per l'armamento portato a quattro MG 151 da 20 mm, ma privo delle SAFAT da 12,7 mm sul muso.
La costruzione della fusoliera, iniziata prima del settembre 1943, fu interrotta dall'armistizio. Al termine del conflitto si pensò di completare l'M.C.207 sostituendo il motore tedesco con un Packard V-1650 (copia statunitense del britannico Rolls-Royce Merlin) da 1 500 cavalli vapore (1 100 kW), sulla scia di quanto avvenuto con il Fiat G.55 che aveva dato origine al Fiat G.59. Gli studi, però, non ebbero seguito e quanto realizzato fu demolito.
CroaziaZrakoplovstvo Nezavisne Države Hrvatske EgittoRoyal Egyptian Air Force GermaniaLuftwaffe ItaliaRegia Aeronautica
Aeronautica Cobelligerante Italiana ItaliaAeronautica Militare Repubblica Sociale ItalianaAeronautica Nazionale Repubblicana SiriaAl-Quwwat al-Jawwiyya al-'Arabiyya al-Suriyya
(se non indicato diversamente i dati sono tratti da: Marco Gueli, L'Aermacchi C.205, Storia Militare nº252, Edizioni Storia Militare, ottobre 2014)
Macchi C.205V Veltro M.M. 92166 Stabilimento Alenia Aermacchi, Venegono Superiore (VA)Si tratta di un Veltro Serie III facente parte del lotto dei venti (dieci M.C.205 originali e dieci M.C.202 ricondizionati) destinati all'aviazione egiziana e mai consegnati. Originariamente esposto al Museo nazionale della Scienza e della Tecnica di Milano, si trova ora esposto all'ingresso della palazzina Uffici della Alenia Aermacchi a Venegono Superiore. Nonostante la presenza dei cannoni Mauser da 20 mm e degli attacchi subalari, tipici del Macchi C.205 Veltro Serie III, l'esemplare esposto presenta anche caratteristiche come il ruotino di coda fisso e il pannello strumenti tipiche del Folgore, che fanno pensare a un aereo non puro.
Dopo l'acquisizione da parte dell'Aermacchi, il Veltro fu minuziosamente restaurato e riportato in perfetta efficienza. L'ultima uscita pubblica di questo esemplare avvenne nel 1998, in occasione del 75º anniversario della fondazione dell'Aeronautica Militare italiana.
Breda Macchi C.202/205V Veltro M.M. 91818 (I-MCVE) Museo nazionale della Scienza e della Tecnica, MilanoSi trattava originariamente di un Folgore Serie XII, compreso nei centocinquanta esemplari costruiti dalla Breda tra il maggio e l'agosto 1943. Alla fine del 1946 era in carico al 3º Gruppo Scuole di Lecce. Il 7 marzo 1949 il velivolo si trovava presso l'Aermacchi, inserito fra gli esemplari della terza commessa per l'aviazione militare egiziana. Ritornato in carico all'AMI il 27 settembre 1950, fu consegnato alla scuola di Lecce.
Dopo la radiazione nel 1956, fu assegnato a scopo didattico all'ITIS Malignani di Udine dove fu conservato in perfetto stato fino al 1979 con il motore FIAT RA.10150 messo periodicamente in moto. Nel 1980 fu preso in carico dalla Aermacchi con l'intenzione di rimetterlo in condizioni di volo. L'esemplare fu così affidato alle cure di un gruppo di anziani specialisti sotto la guida di Almo del Grande, già capo del reparto sperimentale dell'Aermacchi.
Nonostante le buone condizioni generali del velivolo, il gruppo dovette affrontare fin da subito enormi problemi per portare avanti il progetto. Grazie alla presenza dei disegni originali e alla collaborazione di ditte come la FIAT per il motore, revisionato negli stabilimenti di Brindisi, della Magnaghi, della Itala, della Secondo Mona, e di tante altre che si occuparono del ripristino e revisione della componentistica, l'impresa fu portata termine con successo il 26 settembre 1980.
Tra le condizioni poste dal Registro aeronautico italiano e dalle autorità di assistenza al volo per le necessarie autorizzazioni vi fu l'obbligo d'installare strumentazione moderna e un nuovo impianto radio. Il primo volo avvenne il 5 dicembre 1980 a Venegono. Incidentatosi a causa di un malfunzionamento dei freni, il velivolo, subito riparato, fu portato a Cameri il 13 aprile 1981 e in seguito anche a Grosseto.
Con una mimetica ad "anelli di fumo", immatricolazione civile I-MCVE, cannoni posticci, falsa matricola e coccarde della Regia Aeronautica Cobelligerante, il Veltro partecipò a varie manifestazioni aeree quali il XXXIV Salone Aeronautico parigino di Le Bourget, dal 4 al 14 giugno 1981. Nel 1983, durante un'ispezione al motore, il rinvenimento di alcune incrinature nel monoblocco obbligarono alla messa a terra del caccia. Grazie al ritrovamento in un deposito dell'Aeronautica Militare di un motore nuovo, ancora imballato, fu possibile riportare il velivolo in condizioni di volo.
In questa nuova fase, mantenendo inalterata la mimetica ad anelli di fumo, furono dipinte le insegne di un reparto della Regia Aeronautica, la 351ª Squadriglia, 155º Gruppo del 51º Stormo, codici 351-4. Purtroppo il 23 luglio 1983 un grave incidente durante il decollo dalla pista di Venegono, fortunatamente senza vittime, causò seri danni: anche se riparati, consigliarono la definitiva messa a terra dell'aereo.
Nel 1988 il Macchi C.205 del Museo della Scienza e della Tecnica di Milano passò in carico all'Aermacchi e il museo ricevette l'esemplare I-MCVE. Messo in esposizione, il Macchi C.205 ha cambiato insegne: ora riproduce quelle di un esemplare della 81ª Squadriglia del 6º Gruppo, codici 81-5, che durante la guerra era pilotato dal sergente Ferruccio Stoppani.
Breda Macchi C.202/C.205V Veltro M.M. 9546 Museo Storico dell'Aeronautica Militare, Vigna di Valle (RM)
Questo esemplare fu uno dei cento M.C.202 Folgore costruiti dalla Breda come Serie X tra luglio e settembre 1942. Durante la guerra fu assegnato all'81ª Squadriglia del 6º Gruppo, 1º Stormo Caccia. Dopo l'armistizio fu in carico al 51º Stormo e il 29 gennaio 1944 rimase danneggiato in atterraggio durante un volo di prova da parte di un pilota statunitense. Riparato, fu assegnato prima al 20º Gruppo del 51º Stormo, poi all'8º Gruppo del 5º Stormo.
Nel dopoguerra, alla data del 10 maggio 1948, risultava in servizio presso la Scuola Volo di Lecce. Ritirato dalla Macchi fu revisionato e rimotorizzato con il Fiat 1050 RC.58I, mantenendo anche l'ala dell'M.C.202, destinato a far parte della terza commessa per l'aviazione egiziana mai consegnata. Ripreso in carico dall'Aeronautica Militare prestò servizio nel 3º Gruppo Scuole fino al 1951, dopodiché fu radiato.
Musealizzato, fu prima assegnato al Museo del Volo di Torino ed esposto dal 1961 con una verniciatura in alluminio e coccarde tricolori.
Con la chiusura del Museo del Volo di Torino, fu trasferito a Vigna di Valle. Attualmente è presente presso il Museo Storico dell'Aeronautica Militare per rappresentare un Veltro della 97ª Squadriglia, 9º Gruppo del 4º Stormo, codici 92-7. Per l'occasione è stata ripristinata la matricola originale e applicate sulle semiali due simulacri di cannone da 20 mm. Le armi in fusoliera risultano mancanti, come il bocchettone di rifornimento posteriore.
Istruzioni e norme principali per il montaggio,la regolazione e la manutenzione del velivolo "VELTRO", CA 677, Roma, Ministero dell'Aeronautica Direzione Generale delle Costruzioni e degli Approvvigionamenti, 1943.
 Catalogo Nomenclatore per velivolo "Aerca Macchi C.205 V, CA 676, Roma, Sottosegretario dell'Aeronautica Direzione Generale Tecnica, 1944.
 Caccia Assalto, in Dimensione Cielo-Aerei Italiani nella Seconda Guerra Mondiale, vol. 3, Roma, Edizioni Bizzarri, 1972.
 Storia dell'aviazione. Profili di aerei militari della Seconda Guerra Mondiale volume=8, Milano, Fratelli Fabbri Editori, 1973.
(EN, JA) Macchi C.200/202/205 Aero Details 15, Model Graphix / Dainippon Kaiga, 1995, ISBN 9784499226516.
 Macchi MC 205 Veltro, in Profili Aerei, vol. 18, Modena, Stem Mucchi Editore, 1985.
(EN) Shlomo Aloni, Arab-Israeli Air Wars 1947-82, Osprey Publishing Limited, 2001, ISBN 1 84176 2946.
 Giorgio Apostolo e Giovanni Massimello, Gli assi italiani della Seconda Guerra Mondiale, in La grande biblioteca Militare del '900, vol. 12, Milano, RCS MediaGroup, 2017.
(EN) F. D'Amico e G. Valentini, Regia Aeronautica, vol. 2, Carrolton, Squadron/Signal Pubblications, 1986.
(EN) Maurizio Di Terlizzi, Macchi C. 205 Veltro Walk Around Color series, Carrollton, USA, Squadron Signal Publications, 2008, ISBN 978-0-89747-572-3.
(EN) Chris Dunning, Courage Alone The Italian Air Force 1940-1943, Hampshire, Hikoki Publications Ltd, 1998, ISBN 1 902109 02 3.
(EN) Chris Dunning, Combat Units of the Regia Aeronautica, Surbiton, Air Research Publications, 1988, ISBN 187118701X.
(EN) Roberto Gentilli e Luigi Gorena, Macchi C.202 in action, Carrolton, Squadron/Signal Pubblications, 1980, ISBN 0-89747-100-8.
(EN) Jonathan Glancey, Spitfire: The Biography, Londra, Atlantic Books, 2007, ISBN 9781843545286.
 Marco Gueli, L'Aermacchi C.205 (PDF), in Storia Militare, n°252, Edizioni Storia Militare, ottobre 2014,  p. 50. URL consultato il 24 dicembre 2018.
(EN) Carl Maleswoth, P-40 Warhawk Aces of the MTO, Osprey Publishing Ltd, 2002.
 Nicola Malizia, Bagliori di guerra (Macchi MC.200-MC.202-MC.205V), Roma, IBN Editore.
 Giovanni Massimello, Due volte asso, in Storia Militare, n°49, Edizioni Storia Militare, ottobre 1997,  p. 45.
 Giovanni Massimello, Dal "Folgore" al "Veltro", in Storia Militare, n°150, Edizioni Storia Militare, marzo 2006,  p. 50.
(EN) Marco Mattioli, Mussolini's Hawks, Roma, IBN Editore, 2014, ISBN 9788875651879.
 Ferdinando Pedriali, L'Italia nella guerra aerea. Da El Alamein alle spiagge della Sicilia (4 novembre 1942-9 luglio 1943), Roma, Aeronautica Militare - Ufficio Storico, 2001.
 Giuseppe Pesce e Giovanni Massimello, Adriano Visconti Asso di guerra, Parma, Albertelli Edizioni, 1997, ISBN 88-85909-80-9.
(EN) Dragan Savic e Boris Ciglic, Croatian Aces of World War 2, Oxford, Osprey Publishing Ltd, 2002, ISBN 1 84176 435 3.
 Nico Sgarlato, Veltro Storia e Tecnica del Macchi C.205, in Dimensione Cielo, vol. 7, Parma, Delta Editrice, 2018.
(EN) Christopher Shores, USAAF Fighter Units MTO 1942-45, Osprey Publishing Ltd, 1978.
(EN) Christopher Shores, Regia Aeronautica, vol. 1, Carrollton, USA, Squadron Signal Publications, 1976, ISBN 0-89747-060-5.
(EN) John Stanaway, P-38 Lightning Aces of the ETO/MTO, in Aircraft of the Aces, vol. 19, Osprey Publishing Ltd, 2001.
 Andrew Thomas e Chris Davies, Gli assi dello Spitire in Nordafrica e in Italia, in La grande biblioteca Militare del '900, vol. 14, Milano, RCS MediaGroup, 2017.
 J. Steve Thompson e Peter C. Smith, Air Combat Manoeuvres: The Technique and History of Air Fighting for Flight Simulation, Hersham, Surrey, UK, Ian Allan Publishing, 2008, ISBN 978-1-903223-98-7.
 Paolo Voltan, Un pilota del Cavallino Rampante, Editrice La Galiverna-Flaviana, 1990.
(EN) Don Woerpel, The 79th fighter Group Over Tunisia, Sicily and Italy in World War II, Atglen, Schiffer Publishing, 2001, ISBN 0-7643-1322-3.
Aer.Macchi MC.205 Veltro e Orione, su ilvolo.it. URL consultato il 28 gennaio 2018.
 Aer. Macchi C.205 Veltro, immagini, scheda e storia, su alieuomini.it. URL consultato il 30 dicembre 2018.
 Storia del caccia MC 205 V, su museoscienza.org. URL consultato l'11 dicembre 2018.
(DE, EN) Palt Karsten, Macchi C.205 / MC.205 Veltro, su Flugzeuginfo.net. URL consultato il 2 gennaio 2019.
(EN) John Rickard, Macchi M.C.205V Veltro (Greyhound), su Military History Encyclopedia on the Web, 30 ottobre 2010. URL consultato il 2 gennaio 2019.
(EN) Macchi C.205 Veltro, su Virtual Aircraft Museum. URL consultato il 2 gennaio 2019.
(EN) Macchi C.205 Veltro (Greyhound) Single-Seat Monoplane Fighter, su Military Factory. URL consultato il 2 gennaio 2019.
(EN) Macchi MC.205V Veltro, su The History of Flight. URL consultato il 2 gennaio 2019.
(EN) Ed Coates, Macchi C.205V Veltro (Greyhound), su 1000aircraftphotos.com, 26 giugno 2003. URL consultato il 2 gennaio 2019.
(FR) Gaëtan Pichon, Macchi MC-205 Veltro, su avionslegendaires.net, 2 aprile 2013. URL consultato il 2 gennaio 2019.
(RU) Macchi MC.205V Veltro, su Уголок неба (Angolo di Cielo). URL consultato il 2 gennaio 2019.
(EN) David Lednicer, The Incomplete Guide to Airfoil Usage, su m-selig.ae.illinois.edu, UIUC Applied Aerodynamics Group - Department of Aerospace Engineering - University of Illinois at Urbana-Champaign, 15 settembre 2010. URL consultato il 24 dicembre 2018.
(EN) Italian biplane fighter aces - GianLino Baschirotto, su Håkans Aviation page - Biplane Fighter Aces from the Second World War, 2 luglio 2018. URL consultato il 28 dicembre 2018.
 Le onorificenze della Repubblica Italiana - Damiani Paolo, su Il sito ufficiale della Presidenza della Repubblica. URL consultato il 17 dicembre 2018.
  Istituto Luce, Stralcio di documentario dell'Istituto Luce sul Macchi C.205, su YouTube. URL consultato il 4 febbraio 2018.
FreeHand era un editor professionale di grafica vettoriale, disponibile per piattaforma Macintosh e Windows. Oltre al disegno vettoriale, il software permetteva l'impaginazione di testi.
FreeHand fu originariamente sviluppato da Altsys Corporation e pubblicato per la prima volta nel 1988 da Aldus Corporation e commercializzato appunto con il nome Aldus FreeHand. Nel 1995 Macromedia acquisì Altsys e i diritti di FreeHand in seguito all'acquisizione di Aldus da parte di Adobe nel settembre 1994.Sviluppato in origine per la piattaforma Mac, fu soltanto dalla versione 3 (1991) che FreeHand fu portato sia su piattaforma DOS/Windows che su piattaforma NEXTSTEP, ma per quest'ultima FreeHand prese il nome di Virtuoso.
Nel 2003 l'applicazione giunse alla sua undicesima versione, FreeHand MX, inclusa anche nel pacchetto di programmi Macromedia Studio MX 2004. Nel 2005, in seguito all'acquisizione di Macromedia da parte di Adobe, FreeHand non venne più incluso nella suite Studio ma continuò a essere venduto separatamente. Dalla versione CS3 della Adobe Creative Suite, Adobe scelse però di privilegiare il proprio prodotto storico, Illustrator, a discapito dell'ormai ex-concorrente FreeHand. Lo sviluppo di FreeHand fu quindi interrotto, Adobe smise di fornire aggiornamenti e Freehand diventò un abandonware. Dalla versione CS6 di Illustrator non fu più possibile aprire e convertire i files di FreeHand, cosa che rimase quindi possibile realizzare solo fino a Illustrator CS5.
Nel settembre del 2009, in risposta alla scelta di Adobe, venne creata un'organizzazione di protesta chiamata Free FreeHand, con lo scopo di salvare il software e chiedere ad Adobe di mantenerlo. Il movimento raccolse circa 6.500 persone e, dopo diverse richieste rimaste inascoltate, nel 2011 fece causa ad Adobe Systems Inc. per supposta violazione della legge antitrust, senza però riuscire ad ottenere il ripristino dello sviluppo di FreeHand. Il movimento si riorganizzò allora sotto il nome FreeHand Forum con il nuovo scopo di ottenere la liberazione della licenza di FreeHand e per poter creare una community per lo sviluppo del programma.
FreeHand veniva utilizzato in alcuni studi grafici, tipografie, agenzie pubblicitarie o di design, sia per il disegno che per la creazione di brevi pubblicazioni, come opuscoli, volantini o semplici periodici.Tra i punti forti dell'interfaccia, che era relativamente semplice e leggera, e permetteva di lavorare bene anche su computer non particolarmente veloci, c'erano una buona gestione del testo e una certa precisione nel posizionamento degli oggetti. Non ultima, risultava importante la possibilità di utilizzare un formato ampiamente diffuso tra i professionisti. 
Non era particolarmente usato nel campo del disegno artistico e dell'impaginazione di libri e riviste, campi in cui era possibile trovare software più adatti: due esempi erano, rispettivamente, Adobe PageMaker e QuarkXPress. Anche la gestione degli effetti di trasparenza risultava datata, in particolare abbinati all'uso di tinte piatte, se rapportata ad applicativi come Adobe Illustrator: l'esportazione in formato PDF non consentiva infatti versioni Acrobat superiori alla 1.3.

Mad Harriet è un personaggio immaginario dell'Universo DC. Comparve per la prima volta in Mister Miracle vol. 1 n. 6 (gennaio 1972), e fu creata da Jack Kirby.
Mad Harriet crebbe nell'orfanotrofio di Nonnina Bontà. Una bambina profondamente disturbata, impressionò Nonnina con il suo temperamento feroce e il debole per la violenza, così da inserirla nelle Furie Femminili, e fu così che Mad Harriett servì Darkseid. Durante la battaglia sulla Terra contro la Suicide Squad per il destino di Glorioso Godfrey, Harriet rimase quasi uccisa quando attaccò Bronze Tiger e i suoi artigli energetici rincularono il colpo.
Durante un'altra missione, Harriet fu catturata dagli Dei di Nuova Genesi ma fu mandata a Darkseid. Successivamente, Mad Harriet divenne una prostituta nel bordello di Nonnina Bontà, anche se rimase ignoto se fosse la vera Mad Harriet o una ex delusione amorosa di Mister Miracle. Divenne poi amica della collega criminale Harley Quinn, anche se successivamente Bernadeth la sgridò per essersi associata a una mortale.
Mad Harriet ricomparve insieme al resto delle Furie Femminili in una battaglia contro Firestorm, Orion e Hawkgirl in diverse occasioni.
In Countdown a Crisi Finale n. 11, Mad Harriet fu parte della battaglia contro Mary Marvel, Harley Quinn e la seconda Catwoman. Come Cane Soldato di Apokolips aprì il fuoco su Mary, che schivò i colpi che colpirono Mad Harriet al posto suo.
In Crisi finale, Mad Harriet fu una delle Furie il cui spirito possedette alcune delle eroine e criminali della Terra. Il suo corpo fu quello di Batwoman.
Mad Harriet indossa "spine energetiche" sulle mani che crepitano di energia. Possono causare sufficiente danno da ferire persino il più potente dei metaumani dell'Universo DC. A causa della sua pazzia, Harriet possiede uno stile di combattimento imprevedibile e possiede forza, durata e riflessi super umani.
Mad Harriet comparve in numerosi episodi della serie animata Superman doppiata da Andrea Martin. Ebbe la sua prima comparsa nell'episodio in due parti Supergirl dove lei, insieme a Lashina e Stompa, fu convocata da Nonnina Bontà per sconfiggere Supergirl. Comparve poi nell'episodio di fine serie Attacco alla Terra (prima parte), dove lei e altri gioirono per il successo di Superman, ma successivamente lo attaccarono quando l'Uomo d'Acciaio le tradì.
Mad Harriet comparve nella decima stagione della serie televisiva Smallville, nell'episodio Abbandonata, interpretata dall'attrice Lindsay Hartley. Harriet agisce come comandante in seconda di Nonnina Bontà e agisce come leader del gruppo quando Nonnina non è presente. Indossa un guanto di kryptonite fornito di artigli (simile a quello di Freddy Krueger). Lei e il resto delle Furie Femminili catturarono Clark Kent e quasi lo uccisero ma furono fermate da Nonnina Bontà. Più avanti, attaccò Tess Mercer, ma fu messa fuori gioco proprio da lei poco dopo.
Mad Harriet compare nel film animato Superman/Batman: Apocalypse. Non ha alcuna battuta nel film e i suoi pochi grugni furono forniti da Salli Saffiotti. Mentre combatteva insieme alle Furie, tentò di mordere Wonder Woman durante una battaglia contro di lei e Big Barda.

Il doppio del torneo di tennis Madrid Tennis Grand Prix 1992, facente parte dell'ATP Tour, ha avuto come vincitori Patrick Galbraith e John McEnroe che hanno battuto in finale Francisco Clavet e Carlos Costa 6-3, 6-2.

La congregazione venne fondata a Genova nel 1820 da Vittoria Giorni (1793-1874), stabilendosi nel quartiere di San Fruttuoso, presso il convento e la chiesa di Sant'Agata, dove le suore sono ancora oggi presenti. Qui è infatti la Casa madre, che comprende anche una scuola ed un pensionato per anziani. Un secondo pensionato è invece situato nel quartiere del Lagaccio.
A Roma, in località Infernetto, le Maestre Pie di Sant'Agata gestiscono una casa di riposo per anziane, garantendo anche una collaborazione pastorale nella parrocchia di San Corbiniano.
Dal 1985 portano avanti un servizio missionari in India, nello stato del Madhya Pradesh, dove forniscono servizi infermieristici e di alfabetizzazione, in continuità con gli ideali della fondatrice.

Margaret Emily Jakobson, meglio nota come Maggie Wheeler (New York, 7 agosto 1961), è un'attrice statunitense.
Precedentemente fidanzata con l'attore David Duchovny, è sposata dal 1990 con Daniel Borden Wheeler da cui prese il cognome e da cui ha avuto due figlie.

Giulio Valerio Maggioriano (in latino: Iulius Valerius Maiorianus; 420 circa – Tortona, 7 agosto 461) è stato un imperatore romano d'Occidente dal 457 al 461.
Comandante militare di un certo successo, salì al trono dopo aver deposto l'imperatore Avito. Il suo regno fu caratterizzato da una politica estera volta a restaurare il controllo romano sulle province perdute – in particolare Gallia, Hispania e Africa – e da una politica interna avente lo scopo di risollevare le finanze imperiali, garantendo al contempo equità e giustizia.
Il suo tentativo fu frustrato dai tradimenti: di alcuni suoi soldati, che causarono la perdita della flotta radunata per riprendere l'Africa ai Vandali, e del suo generale Ricimero, che lo catturò e lo uccise. Fu l'ultimo imperatore capace di tentare di risollevare le sorti dell'Impero romano d'Occidente con le proprie risorse: gli imperatori che gli succedettero fino alla caduta dell'impero nel 476/480 non ebbero il potere effettivo, ma furono strumenti di potere di generali di origine barbarica o imposti e appoggiati dalla corte d'Oriente.
Maggioriano proveniva dall'aristocrazia militare: il suo omonimo nonno materno fu il magister militum di Teodosio I e, in qualità di comandante delle truppe dell'Illirico, assistette all'elevazione al trono dell'imperatore a Sirmio, nel 379. La figlia del magister militum Maggioriano sposò poi un ufficiale, probabilmente di nome Donnino, che si occupava di finanze nell'amministrazione di Ezio, magister militum d'Occidente, cui diede un figlio, chiamato Maggioriano in onore del nonno.
Maggioriano incominciò la carriera militare proprio sotto Ezio, in Gallia, assieme a due ufficiali di origine barbara che avrebbero successivamente ricoperto posti di rilievo nell'amministrazione imperiale, il suebo-visigoto Ricimèro e il gallo Egidio. Maggioriano si distinse particolarmente per la difesa della città di Turonensis (Tours) e in uno scontro con i Franchi di re Clodione presso un luogo chiamato Vicus Helena (447 o 448), in cui svolse un ruolo di primo piano: mentre Ezio controllava la via d'uscita, Maggioriano combatté personalmente tra i ranghi della cavalleria sotto il suo comando sul vicino ponte.Intorno al 450, l'imperatore d'Occidente Valentiniano III prese in considerazione la possibilità di dare in sposa la propria figlia minore Placidia proprio a Maggioriano. L'imperatore non aveva figli maschi e sperava quindi che questo giovane comandante avrebbe messo fine alla successione di potenti generali che intendevano controllare l'imperatore (tra cui lo stesso Ezio); Maggioriano avrebbe avuto infatti la capacità di condurre di persona l'esercito romano, e risolvere contemporaneamente il problema della successione. Questo proposito, sebbene indirizzato a prevenire o limitare la conquista del potere da parte di Unerico o Attila, possibili successori di Ezio, cozzava col desiderio del generale di imparentarsi con la famiglia imperiale: Ezio pose quindi fine alla carriera militare di Maggioriano, allontanandolo dal proprio seguito e costringendolo a ritirarsi nella sua proprietà in campagna. Solo nel 454 Maggioriano tornò alla vita pubblica, quando, dopo aver ucciso Ezio con le proprie mani, Valentiniano III lo chiamò a sedare i malumori delle irrequiete truppe fedeli al magister militum assassinato.Nel 455 Valentiniano III fu assassinato a sua volta e si aprì la lotta per la successione. Maggioriano vi ebbe il ruolo di candidato di Licinia Eudossia, la vedova dell'imperatore, e del proprio amico Ricimero, che puntava a divenire il nuovo Ezio. Alla fine fu eletto imperatore il senatore Petronio Massimo, che costrinse Eudossia a sposarlo e nominò Maggioriano comes domesticorum («conte dei domestici», cioè comandante della guardia imperiale), forse a parziale compensazione.Petronio morì in occasione del sacco di Roma (maggio 455) da parte dei Vandali: se Maggioriano ebbe delle velleità di succedergli al trono, queste furono frustrate dall'elezione ad Augusto del nobile gallo-romano Avito, che godeva del sostegno delle truppe dei Visigoti. I due uomini forti dell'impero, Maggioriano e Ricimero, sostennero inizialmente il nuovo sovrano, ma quando l'appoggio dei Visigoti svanì, decisero di rovesciare l'imperatore, il quale già in agosto aveva perso il sostegno del Senato romano e si era ritirato ad Arelate, fulcro del suo potere. Nel settembre 456 Ricimero e Maggioriano si mossero con l'esercito verso Ravenna e, nei pressi della città, sorpresero e uccisero Remisto, il magister peditum di Avito; poi le truppe di Ricimero e Maggioriano si mossero verso nord, incontro all'esercito che Avito aveva raccolto ad Arelate, e nei pressi di Piacenza lo sconfissero. Maggioriano e Ricimero risparmiarono la vita di Avito, che fu però costretto a rinunciare alla porpora e a prendere i voti; Avito cercò però di fuggire verso Arelate, fu raggiunto da Maggioriano e si rifiugiò in un santuario, che Maggioriano assediò causando la morte di Avito, forse per fame (inizio 457).
Dopo la morte di Avito, Maggioriano non avanzò formalmente la propria candidatura alla porpora imperiale, se ne aveva l'intenzione: formalmente spettava al sovrano d'Oriente, che all'inizio del 457 era Marciano, designare il proprio collega d'Occidente. Marciano non poté nominare un collega, perché morì il 27 gennaio 457; a succedergli fu nominato un generale, Leone I, il quale non scelse il nuovo imperatore d'Occidente, forse allo scopo di regnare da solo. Leone decise, però, di compensare in qualche modo Maggioriano e Ricimero: il primo fu infatti nominato magister militum, il secondo patricius e magister militum (28 febbraio 457).L'unico evento di rilievo accaduto dopo la nomina a magister fu l'invasione dell'Italia da parte di 900 Alemanni, che dalla Rezia penetrarono fino al Lago Maggiore: qui si scontrarono con il contingente del comes Burcone, inviato dal proprio magister militum Maggioriano, furono sconfitti. La vittoria fu attribuita a Maggioriano stesso, che l'esercito acclamò Augusto il 1º aprile, a sei miglia da Ravenna, in un luogo chiamato ad Columellas. La scelta dell'imperatore tra i candidati Maggioriano e Ricimero era in realtà obbligata, in quanto l'origine barbarica del secondo gli precludeva la porpora imperiale; non di meno Ricimero riteneva di poter esercitare un'enorme influenza sul nuovo augusto, sia in virtù degli antichi legami incominciati quando avevano entrambi servito sotto Ezio, sia in forza del controllo esercitato sull'esercito in qualità di magister militum.
Sebbene il panegirista Sidonio Apollinare affermi che Maggioriano inizialmente rifiutò l'acclamazione, si ritiene che in realtà fosse stato Leone a non riconoscere immediatamente il nuovo Augusto d'Occidente. Va anche considerato, però, che Maggioriano era per Leone l'unico candidato alla porpora accettabile: da una parte la deposizione di Avito non era certamente stata vista negativamente dalla corte orientale, dall'altra l'unico candidato alternativo, Anicio Olibrio, aveva un indesiderabile legame di parentela con il sovrano vandalo Genserico e non aveva il sostegno dell'esercito come Maggioriano. A indizio del ritardo nel riconoscimento di Maggioriano da parte di Leone, va segnalato che la sua elevazione al trono è registrata in alcune fonti solo il 28 dicembre e che Maggioriano esercitò il proprio primo consolato, assieme a Leone I, nel 458: era infatti consuetudine che un nuovo imperatore fosse console per il primo anno incominciato essendo già augusto.
L'11 gennaio 458 Maggioriano fece leggere il proprio messaggio al Senato romano, in cui esprimeva il manifesto del proprio regno. Dal tenore di questo messaggio si comprende come l'intenzione di Ricimero e del nuovo sovrano fosse di regnare insieme, Maggioriano in qualità di imperatore e Ricimero come magister militum e patricius.
Uno dei primi compiti che il nuovo imperatore si trovò ad affrontare fu quello di consolidare il dominio sull'Italia e riprendere il controllo della Gallia, che gli si era ribellata dopo la morte dell'imperatore gallo-romano Avito; i tentativi di riconquista della Hispania e dell'Africa erano progetti in là nel futuro.
Nell'estate del 458 un gruppo di Vandali e di Mauri guidato dal cognato di Genserico sbarcò in Campania alla foce del Liri o del Garigliano e devastò la regione, saccheggiandola: la minaccia fu debellata dall'intervento dell'esercito imperiale, comandato da Maggioriano in persona, che sconfisse i Vandali nei pressi di Sinuessa e li inseguì, mentre erano appesantiti dal bottino, fino alle navi, uccidendone molti, tra cui il comandante. Maggioriano capì che doveva prendere l'iniziativa e difendere il cuore del suo impero, l'unico territorio effettivamente in suo possesso, rafforzandone le difese.
Innanzitutto ripristinò una legge di Valentiniano III riguardo alla possibilità di portare le armi e l'obbligo per i civili di difendere le città della costa dagli attacchi provenienti dal mare; si tratta della Novella Maioriani 8, altrimenti nota come De reddito iure armorum («Ritorno del diritto di portare armi»), che riprendeva una legge omonima di Valentiniano del 440, la Novella Valentiniani 9, promulgata anche questa dopo un attacco dei Vandali; probabilmente sempre allo stesso periodo risale la legge nota come De aurigis et seditiosis («Aurighi e sediziosi»), la Novella Maioriani 12, contro i disordini in occasione delle gare di carri: entrambe le leggi non sono pervenute. Come seconda disposizione si curò di rinforzare l'esercito, assoldando un forte contingente di mercenari barbari; tra questi c'erano Gepidi, Ostrogoti, Rugi, Burgundi, Unni, Bastarni, Suebi, Sciti e Alani. Infine riorganizzò due flotte, probabilmente quelle di Miseno e Ravenna, in quanto i Vandali erano forti per mare.
Si rivolse poi alla Gallia, che aveva rifiutato di riconoscerlo come il successore dell'imperatore gallo-romano Avito. È noto infatti come vi fosse nata una congiura con un tentativo di usurpazione; la Prefettura del pretorio delle Gallie era stata poi assunta da Peonio (membro della congiura) senza il consenso del governo centrale; una delegazione della città di Lione, la quale si era lasciata occupare dai Burgundi di re Gundioco alla morte di Avito, si rivolse all'imperatore d'Oriente per avere l'esenzione dalle tasse; i Visigoti di Teodorico II penetrarono nella Gallia dall'Iberia e puntarono su Arelate. È poi significativo un'iscrizione del 458 ritrovata in Gallia fu datata col solo consolato di Leone I; tipicamente le iscrizioni venivano datate con l'indicazione dei due consoli in carica per l'anno: il fatto che questa iscrizione, a Lione, portasse il nome di Leone ma non quello di Maggioriano mostra come solo il primo venisse riconosciuto come imperatore legittimo.Maggioriano inviò in Gallia il suo generale Egidio, che liberò Lione e la sua regione dai Burgundi ed entrò poi ad Arelate; qui fu messo sotto assedio dai Visigoti. Nel tardo 458 Maggioriano portò il suo esercito, rafforzato da un contingente di barbari, in Gallia: l'imperatore condusse personalmente l'azione, lasciando persino Ricimero in Italia e avvalendosi della collaborazione magister militiae Nepoziano. L'attacco imperiale ruppe l'assedio dei Visigoti contro Arelate, costringendoli a ritornare nella condizione di foederati e di riconsegnare la diocesi di Spagna, che Teodorico aveva conquistato tre anni prima a nome di Avito; l'imperatore mise il proprio ex-commilitone Egidio a capo della provincia, nominandolo magister militum per Gallias e inviò dei messi in Hispania ad annunciare la propria vittoria sui Visigoti e l'accordo raggiunto con Teodorico. Con l'aiuto dei suoi nuovi foederati, Maggioriano penetrò nella valle del Rodano, conquistandola sia con la forza sia con la diplomazia: riprese Lione dopo un assedio, condannando la città a pagare una forte indennità di guerra, mentre i Bagaudi furono convinti a schierarsi con l'impero.Una volta ripreso il controllo della parte dell'impero che più aveva osteggiato la sua ascesa al potere, Maggioriano dimostrò però che la sua intenzione era quella di riconciliarsi con la Gallia, malgrado la nobiltà gallo-romana avesse preso le parti di Avito: significativo è il fatto che il poeta Sidonio Apollinare, genero di Avito e colpevole di aver accolto i Burgundi nelle sue proprietà, ottenesse di poter declamare un panegirico all'imperatore (inizio di gennaio 459), forse grazie all'intercessione del magister epistularum Pietro,, ricevendo probabilmente in cambio il titolo di comes spectabilis; a Peonio fu confermata la carica e gli fu garantita la promozione quando fu poi congedato; sicuramente molto più efficace fu la concessione della esenzione dalle tasse alla città di Lione, e il mantenimento dei nobili gallici negli incarichi più prestigiosi dell'amministrazione imperiale.
Il passo successivo fu l'attacco contro i Visigoti, che avevano occupato la Spagna approfittando della confusione seguita al sacco di Roma (455); la Spagna avrebbe poi fornito la base per l'offensiva contro i Vandali, che tenevano la provincia più ricca dell'Impero d'Occidente, quell'Africa che era anche fonte della fornitura di grano per la città di Roma. Lo storico Procopio di Cesarea racconta che Maggioriano, volendo scoprire il grado di preparazione militare dei Vandali, si tinse di nero i capelli biondi per cui era famoso e, fingendosi un ambasciatore, andò personalmente dal re vandalo Genserico in Africa, dove gli furono mostrate le armi dei barbari; al di là della veridicità di questo episodio (non si può non notare che Procopio stesso racconta un episodio simile riguardo allo stesso Genserico e Marciano), è vero che Maggioriano si premurò di curare attentamente la spedizione, raccogliendo informazioni sul nemico e organizzando una flotta di trecento navi, costruite in Italia, con compiti di sostegno alla conquista della Spagna e di invasione dell'Africa.Fu probabilmente in questa occasione che inviò il comes e patricius occidentis Marcellino in Sicilia, a invadere l'isola occupata dai Vandali con un esercito di Unni. Marcellino era il comes rei militaris (governatore) della provincia dell'Illiria, ma di fatto, a partire dalla morte di Flavio Ezio, si era reso indipendente grazie al controllo di un forte esercito, non riconoscendo l'autorità imperiale: Maggioriano era riuscito a convincerlo a riconoscere nuovamente l'autorità dell'imperatore e persino a collaborare militarmente agli sforzi dell'Impero.Dopo dei preparativi iniziali durati tutto il 459 sotto il comando di Nepoziano e del comes goto Sunierico e volti contro i Suebi, Maggioriano raccolse dunque l'esercito in Liguria e incominciò l'occupazione della Spagna, passando dall'Aquitania e dalla Novempopulana e provenendo dunque dalla corte di Teodorico a Tolosa (maggio 460). Nel frattempo Genserico, temendo l'invasione romana, cercò di negoziare una pace con Maggioriano, il quale la rifiutò; il re dei Vandali decise allora di distruggere tutte le fonti di approvvigionamento nella Mauretania, in quanto riteneva che quello fosse il luogo dove Maggioriano e il suo esercito sarebbero sbarcati per invadere l'Africa, e fece fare delle incursioni alla propria flotta nelle acque vicine alla zona di sbarco. Intanto Maggioriano stava conquistando la Spagna: mentre Nepoziano e Sunierico sconfiggevano i Suebi a Lucus Augusti e conquistavano Scallabis in Lusitania, l'imperatore passò da Caesaraugusta (Saragozza), dove fece un adventus imperiale formale, e aveva raggiunto la Cartaginense, quando la sua flotta, attraccata a Portus Illicitanus (vicino Elche), fu distrutta dai Vandali, per mano di traditori.Maggioriano, privato di quella flotta che gli era necessaria per l'invasione, non poté portare l'attacco contro i Vandali e si mise sulla via del ritorno. Lungo la strada, ricevette gli ambasciatori di Genserico con la proposta di una pace, che probabilmente prevedeva il riconoscimento romano dell'occupazione de facto della Mauretania da parte vandala, dato che una fonte romana la definisce «disonorevole»; Maggioriano accettò i termini di questa intesa, forse in quanto la coalizione di cui era a capo era stata indebolita dalla perdita della flotta. Sulla via per l'Italia l'imperatore si fermò ad Arelate.
La politica interna di Maggioriano è meglio nota di quella degli altri imperatori della sua epoca in quanto alcune sue leggi, note come Novellae, furono copiate in un'opera intitolata Breviarium e compilata da giuristi gallo-romani nel 506 per volere del re dei Visigoti Alarico II.
Novella Maioriani 1, De ortu imperii domini Majoriani Augusti, discorso inaugurale del suo regno rivolto al Senato romano  (Ravenna, 11 gennaio 458)
Novella Maioriani 2, De indulgentiis reliquorum, sulla remissione dei debiti pregressi (Ravenna, 11 marzo 458)
Novella Maioriani 3, De defensoribus civitatum, sulla figura del defensor civitatum (Ravenna, 8 maggio 458)
Novella Maioriani 4, De aedificiis pubblicis, sulla conservazione dei monumenti di Roma (Ravenna, 11 luglio 458)
Novella Maioriani 5, De bonis caducis sive proscriptorum, sui funzionari che trattengono per sé le tasse raccolte
Novella Maioriani 6, De sanctimonialibus vel viduis et de successionibus earum, sulle donne che prendono i voti e le loro eredità (Ravenna, 26 ottobre 458)
Novella Maioriani 7, De curialibus et de agnatione vel distractione praediorum et de ceteris negotiis, sui decurioni e sul denaro da accettare per le tasse (Ravenna, 6 novembre 458)
Novella Maioriani 9, De Adulteriis, conferma che gli adulteri devono essere messi a morte (Gallia, 17 aprile 459)
Novella Maioriani 11, De episcopali iudicio et ne quis invitus clericus ordinetur vel de ceteris negotiis, sulle ordinazioni forzate per questioni ereditarie (Arles, 28 marzo 460)
Novella Maioriani 12, De aurigis et seditiosis, di cui rimane solo il titoloLa legislazione di Maggioriano andò quindi a toccare una serie di argomenti estremamente rilevanti, di ordine sociale ed economico: l'Augusto si occupò di regolare le tasse e i relativi procedimenti di esazione (Novella Maioriani 2 e 5), il ruolo dei curiali e gli abusi dei funzionari (Novella Maioriani 3, 5 e 7), sulle questioni ereditarie legate alla Chiesa (Novella Maioriani 6 e 11). I provvedimenti di Maggioriano si rifacevano all'indirizzo legislativo impartito da Valentiniano e da personaggi della corte legati a Ezio e alla gens Anicia, e volti a implementare un'amministrazione fiscale che fosse più equa e che difendesse i curiali dallo strapotere dei palatini; questo ovviamente non poté far piacere agli esponenti dell'altra fazione principale della politica italica del V secolo, la gens Decia, il cui maggiore esponente, Cecina Decio Basilio, ricopriva l'importante carica di Prefetto del pretorio d'Italia.
A differenza dei suoi predecessori, Maggioriano comprese che avrebbe potuto governare efficacemente solo con l'appoggio della aristocrazia senatoriale, cui intese restituire un ruolo di rilievo; contemporaneamente, l'imperatore volle anche contenerne gli abusi, in quanto molti senatori erano ormai abituati a coltivare il proprio potere locale a scapito del potere centrale, giungendo persino a non pagare le tasse e a non rimettere allo stato centrale quelle riscosse. Questo atteggiamento danneggiava tutto l'apparato statale, poiché il peso delle tasse ricadeva sui possidenti terrieri di rango inferiore, sui cittadini e sui funzionari locali, come i decurioni, responsabili di rifondere tutte le tasse non esatte, portando a un fenomeno di abbandono della carica cui aveva già dovuto fare fronte l'imperatore Giuliano (361–363). Del resto, dato l'elevato credito fiscale pregresso, l'imperatore era cosciente del fatto che una politica di rigore nell'esazione delle tasse non avrebbe avuto successo senza un condono che cancellasse gli enormi debiti dell'aristocrazia con l'erario statale.L'11 marzo 458 fu promulgata la Novella Maioriani 2, intitolata De indulgentiis reliquorum («Remissione dei debiti pregressi»), una legge con la quale l'imperatore rimise tutti i debiti fiscali maturati fino al 1º gennaio di quell'anno da parte dei proprietari terrieri; la stessa legge toglieva il diritto di esigere le tasse a tutti gli ufficiali pubblici, che avevano dimostrato di tenere per sé la maggior parte delle tasse raccolte, riconsegnandolo ai soli governatori. Anche la successiva Novella Maioriani 5, promulgata il 4 settembre e intitolata De bonis caducis sive proscriptorum («Le proprietà abbandonate e quelle appartenenti ai proscritti»), aveva lo scopo di riordinare il fisco imperiale, proibendo abusi nella raccolta: ordinava al comes privatae largitionis Ennodio di ammonire i giudici provinciali a non perpetrare frodi ai danni del fisco imperiale trattenendo per sé parte delle tasse esatte.L'8 maggio 458 fu promulgata la Novella Maioriani 3, De defensoribus civitatum («I difensori civici»), con la quale l'imperatore intendeva rinvigorire la figura del defensor civitatis, nata per rappresentare gli interessi dei cittadini vessati dall'amministrazione pubblica, specie per quanto riguardava le questioni fiscali: la figura non era caduta in disuso, ma aveva perso di efficacia, in quanto tale carica era ricoperta proprio da coloro che vessavano la popolazione. Il 6 novembre dello stesso anno Maggioriano promulgò la Novella Maioriani 7, intitolata «I decurioni e la ricezione in eredità e l'alienazione delle proprietà e altre questioni», con la quale perdonava le passate infrazioni, ma impediva ai decurioni di abbandonare il proprio rango sposando schiave o donne imparentate con umili fattori e proibiva loro di alienare i propri terreni.Maggioriano coniò monete d'oro, argento e bronzo. La monetazione aurea, coniata in grandi quantità, lo raffigura, con poche eccezioni, con un ritratto con elmo, lancia e scudo con chi–rho, girato verso destra; si tratta di una tipologia derivata da una rara emissione di Ravenna di Onorio e utilizzata in quantità solo da Maggioriano, mentre fu abbandonata dai suoi successori. Le prime emissioni di solidi furono probabilmente prodotte a Ravenna e mostrano al rovescio i ritratti di Maggioriano e Leone I, suggerendo il mutuo riconoscimento dei due imperatori. Le zecche di Ravenna e Milano produssero entrambe, sin dall'inizio del suo regno, sia solidi sia tremissi; non sono note emissioni di semissi, in quanto queste erano tradizionalmente coniate a Roma e la zecca dell'Urbe non produsse emissioni auree per Maggioriano, forse in quanto non si recò mai nell'antica capitale imperiale. Nel 458 la produzione di solidi è attestata anche per la zecca di Arelate, a testimoniare la presenza dell'imperatore in Gallia; la produzione fu ripresa poi nel 460, al ritorno dell'imperatore dalla campagna in Spagna. I Visigoti coniarono delle riproduzioni di suoi solidi; il modello furono proprio le monete di Maggioriano coniate ad Arelate: queste erano solo solidi, e quindi le imitazioni visigote usarono i disegni dei solidi anche per i tremissi.La monetazione argentea fu prodotta quasi esclusivamente dalle zecche galliche; si ritiene che sia possibile che queste monete non fossero prodotte affatto da Maggioriano, ma piuttosto fossero coniate da Egidio dopo la morte del suo imperatore, per dimostrare il mancato riconoscimento del suo successore, Libio Severo. Maggioriano produsse grandi quantità di nummi di gran peso, principalmente nelle zecche di Milano e Ravenna, e alcuni contorniati, principalmente a Roma ma probabilmente anche a Ravenna.
Con l'avvento del Cristianesimo, si diffuse tra le famiglie facoltose la pratica di far prendere i voti alle proprie figlie, allo scopo di non disperdere il patrimonio familiare. Maggioriano considerò questa pratica dannosa per lo Stato: sia perché impediva a giovani donne romane di procreare dei figli, utili all'Impero, sia in quanto riteneva che l'obbligo di prendere il voto di castità spingesse queste ragazze verso unioni illegali. Il 26 ottobre 468 l'imperatore indirizzò al Prefetto del pretorio d'Italia Basilio la Novella Maioriani 6, in cui fissava l'età minima per prendere i voti a 40 anni, età alla quale riteneva che le pulsioni sessuali delle iniziate fossero ormai sopite; concesse inoltre alle donne che erano state obbligate a prendere i voti, ed erano state successivamente diseredate, di avere gli stessi diritti dei propri fratelli e sorelle sull'eredità dei genitori. Sempre allo scopo di risolvere il problema del declino della popolazione romana, specie rispetto alla crescita delle popolazioni barbare stanziate all'interno dei confini imperiali, Maggioriano affrontò il problema delle donne rimaste vedove da giovani e senza figli che non si risposavano a causa dell'influenza del clero religioso, cui destinavano nei testamenti i propri beni: anche alle giovani vedove fu quindi proibito di prendere i voti.Con lo stesso provvedimento, e distinguendosi in questo dalla politica dell'Impero d'Oriente, Maggioriano ribadì che dote e donazione nuziale dovessero avere lo stesso valore e che non era valido un matrimonio in cui vi era la donazione nuziale ma non la dote; contemporaneamente pose fine alla pratica di richiedere doni pre-nuziali di valore notevolmente superiore alla dote.
Maggioriano comprese anche che uno degli errori del suo predecessore Avito era stato quello di fare affidamento sull'aristocrazia senatoriale di una sola parte dell'impero, nel caso di Avito la Gallia, che invece non aveva riconosciuto Maggioriano. Quando dunque riprese militarmente il controllo di questa regione, decise di guadagnarsi il favore dell'aristocrazia senatoriale locale rendendola compartecipe alla gestione del potere assieme a quella italica, che invece lo aveva sostenuto sin dall'inizio. Un indizio di questa politica è data dalla provenienza dei quattro consoli designati da Maggioriano e degli alti funzionari della sua corte: dopo la scelta tradizionale di sé stesso per il primo anno (458) e di colui col quale effettivamente divideva il potere, Ricimero, per il secondo, Maggioriano scelse come console per il 460 il senatore gallico Magno, che aveva già elevato alla prefettura del pretorio delle Gallie nel 458, e per il 461 il senatore di origine italica Severino, che già aveva ricoperto delle cariche sotto Avito. Alla prefettura del pretorio d'Italia era stato nominato l'italico Cecina Decio Basilio, che aveva dei rapporti con il gallico Sidonio Apollinare, mentre il comes privatae largitionis era Ennodio, imparentato con una famiglia che aveva degli interessi ad Arelate.Una testimonianza del suo atteggiamento verso i senatori è costituita dal messaggio che inviò al Senato al momento della sua elezione a imperatore, in cui prometteva che non avrebbe prestato orecchio ai delatori, molto temuti in quanto causa, talvolta artificiosamente creata dagli imperatori stessi, della caduta di personaggi importanti. Che Maggioriano abbia tenuto fede alla sua promessa è attestato da un episodio riportato da Sidonio Apollinare, in cui al poeta sarebbe stato attribuito un libello anonimo contro alcuni personaggi di rilievo: Maggioriano, invitato a pranzo il poeta, disinnescò con arguzia l'attacco.Va però notato come una parte della legislazione di Maggioriano andasse a inserirsi nel contrasto politico tra le due famiglie più potenti dell'Italia tardo imperiale, quello tra la gens Anicia e la gens Caeionia–Decia, schierandosi per la prima, malgrado un esponente di quest'ultima famiglia, Cecina Decio Basilio, ricoprisse l'importante incarico di Prefetto del pretorio d'Italia. Maggioriano non esitò infatti a rifarsi più volte alla politica dell'imperatore Valentiniano, dando alla propria legislazione un'impronta molto più vicina agli interessi della gens Anicia, ed è dunque molto verosimile che né Basilio né Ricimero (il cui nome non compare tra coloro che promossero le Novelle maiorianee) fossero molto contenti dell'impostazione scelta dall'Augusto; non è un caso che la prima legge promulgata da Libio Severo, successore di Maggioriano scelto proprio da Ricimero e probabilmente da Basilio, abbia abrogato i capi più controversi della iniusta legge di Maggioriano.
Già a partire dall'inizio del IV secolo i monumenti di Roma e, in genere, gli edifici di certo pregio rimasti in stato di abbandono per cause diverse, erano utilizzati in misura crescente come vere e proprie cave per materiali edilizi pregiati, in quanto tale pratica risultava più economica e pratica rispetto all'importazione da luoghi remoti, talora resi difficili o impossibili da raggiungere nelle province (specie a seguito del «regime di quasi autarchia imposto alla penisola dai Vandali»); i magistrati romani concedevano, dietro petizione, l'uso di marmi, pietre e mattoni di recupero da demolizione per lavori di costruzione, consentendo così la distruzione degli antichi monumenti. Per far fronte a questo fenomeno Maggioriano promulgò allora una legge (Novella Maioriani 4, promulgata a Ravenna l'11 luglio 459) che riservava all'imperatore o ai senatori la potestà di decidere se vi fossero le condizioni estreme che giustificassero la demolizione di un edificio antico; la pena per i magistrati che si arrogavano il diritto di concedere i permessi era di 50 libbre d'oro, mentre i loro subordinati sarebbero stati frustati e avrebbero avuto entrambe le mani amputate.
L'ironia della sorte volle che come il destino del suo predecessore Avito era stato segnato dal tradimento di Ricimero e di Maggioriano e dal congedo della sua guardia germanica dell'imperatore, così il fato di Maggioriano stesso fu deciso dal congedo della maggior parte del suo esercito, che egli non poteva più stipendiare, e dal complotto di Ricimero. Mentre, infatti, l'imperatore era stato impegnato lontano dall'Italia, il patricius et magister militum barbaro aveva coagulato intorno a sé l'opposizione a quello che tempo prima era stato suo commilitone e col quale, appena pochi anni prima, aveva coltivato sogni di potere: la politica di Maggioriano aveva dimostrato infatti che l'imperatore aveva intenzione di intervenire decisamente sulle problematiche che affliggevano l'impero, anche a costo di colpire gli interessi di influenti aristocratici.Dopo aver passato del tempo ad Arelate, sua base alla fine dell'operazione contro i Vandali in Spagna, Maggioriano congedò il proprio esercito, e accompagnato solo da una piccola scorta, forse composta dai suoi protectores domestici, si mise in viaggio per Roma, dove intendeva effettuare delle riforme. Ricimero andò incontro a Maggioriano con un contingente e, raggiuntolo nei pressi di Tortona (non molto distante da Piacenza, dove era stato ucciso Avito), lo fece arrestare e deporre (2 agosto). L'imperatore, privato della veste e del diadema, fu picchiato e torturato e, dopo cinque giorni, decapitato nei pressi del fiume Ira o Ilyra (7 agosto 461): aveva circa quarant'anni e aveva regnato per quattro. Ricimero che, secondo la fonte contemporanea Idazio aveva agito per livore e dietro consigli di nemici dell'imperatore, non permise che Maggioriano fosse sepolto degnamente.Procopio di Cesarea non cita il ritorno dell'imperatore dalla Spagna e afferma che Maggioriano morì di dissenteria; Giovanni Malala afferma invece che Ricimero fece uccidere Maggioriano perché l'augusto si sarebbe alleato con Genserico contro il proprio generale: probabilmente entrambe queste notizie derivano dalla propaganda di Ricimero volta a motivare la scomparsa dell'imperatore.Dopo la morte di Maggioriano, Ricimero decise di mettere sul trono imperiale qualcuno che riteneva in grado di poter manipolare, e scelse il senatore Libio Severo (19 novembre), che non aveva alcuna distinzione: il nuovo imperatore non fu però riconosciuto da nessuno dei collaboratori militari di Maggioriano, né da Egidio in Gallia, né da Marcellino in Sicilia e Illiria, né da Nepoziano in Hispania.Una tradizione locale vuole che il mausoleo di Maggioriano si trovi a Tortona, inglobato nella canonica della chiesa di San Matteo; la piccola costruzione in questione, di forma quasi quadrata, è però databile al I secolo a.C.
Si afferma talvolta che Maggioriano fu un imperatore voluto dal potente generale barbaro Ricimero, il quale, impossibilitato ad avocare a sé il titolo imperiale, avrebbe posto il suo ex-commilitone sul trono, ma avrebbe poi di fatto governato, o per lo meno che questa fosse la sua intenzione. Sebbene questo punto di vista trovi qualche conferma nella elezione da parte di Ricimero di «imperatori-marionetta», come Libio Severo e Anicio Olibrio, non è verosimile che il magister militum pensasse di fare lo stesso con Maggioriano, militare esperto e comandante della guardia imperiale, inserito nell'aristocrazia italica. Più verosimile è che Ricimero si rendesse conto delle difficoltà incontrate in quanto barbaro e ariano e che quindi intendesse dividere il potere con Maggioriano, esercitando la propria influenza in maniera non dissimile da come avevano fatto prima di lui Stilicone ed Ezio.
Sotto un diverso profilo, Maggioriano è considerato un precursore della tutela dei monumenti dell'antica Roma; promulgò infatti un editto con cui arginava perentoriamente il diffuso e crescente malcostume secondo il quale, anche con il consenso delle autorità, si praticava la demolizione di monumenti – da lui viceversa riconosciuti come degne testimonianze del passato – al fine di reimpiegare il materiale di spoglio nelle nuove costruzioni.
In generale, Maggioriano riscosse il favore di molti storici, antichi e moderni. Gaio Sollio Sidonio Apollinare, poeta gallo-romano schieratosi dalla parte di Avito e che si trovava a Lione quando questa fu conquistata da Maggioriano, descrive ampiamente l'imperatore nel panegirico e nelle lettere; racconta persino di una cena tenutasi ad Arelate nel 461 e alla quale partecipò alla mensa di Maggioriano, in cui il sovrano si dimostrò istruito, educato e affabile, ignorando le accuse di alcuni delatori contro il poeta. Procopio di Cesarea, storico di Giustiniano I e che quindi scriveva un secolo dopo i fatti, affermò:
Lo storico britannico Edward Gibbon (1737–1794), autore di una monumentale e influente Storia del declino e della caduta dell'Impero romano, si espresse entusiasticamente nei confronti di questo imperatore:
 da dirtyoldcoins.com, su dirtyoldcoins.com. URL consultato il 1º febbraio 2008 (archiviato dall'url originale il 16 maggio 2008).
Con il termine magiarizzazione si intende la politica di assimilazione culturale adottata dalle autorità del Regno d'Ungheria nella seconda metà del XIX secolo fino al 1918, anno del collasso dell'Impero austro-ungarico a seguito della prima guerra mondiale. Tale politica mirava a imporre o a mantenere l'egemonia della lingua e della cultura ungheresi in tutto il regno, anche presso gruppi etnici non magiari e a stabilire l'identità nazionale magiara come identità nazionale di tutto il regno.
Dopo il compromesso austro-ungherese (Ausgleich) del 1867 le autorità ungheresi insistettero perché il Regno d'Ungheria fosse magiaro nello spirito, nelle istituzioni e nella lingua. Le proposte contrarie o gli appelli alla legge sulle nazionalità, trovarono derisione e furono ignorati. In spregio alla legge, l'uso delle altre lingue fu bandito quasi totalmente dalla pubblica amministrazione e dalla giustizia. La lingua ungherese fu di gran lunga sovrarappresentata nelle scuole elementari e adottata da quasi tutte le scuole superiori.Alla fine del XIX secolo, l'apparato statale era interamente di lingua ungherese, così come era ungherese la lingua dell'economia e della vita sociale in tutti i livelli, escluso il più basso. La percentuale della popolazione di madrelingua ungherese crebbe dal 46,6 % del 1880 al 54,5 % del 1910. Nelle città quasi tutti gli ebrei e i tedeschi appartenenti alla piccola borghesia e molti degli slovacchi, dei rumeni e degli ucraini della classe media furono magiarizzati.In ogni caso, la magiarizzazione incise più fortemente nella parte centrale del Regno d'Ungheria (corrispondente all'attuale Repubblica d'Ungheria) e verso la classe media, che aveva accesso all'istruzione; fu agevolata anche da un processo di urbanizzazione e di industrializzazione. Riuscì meno verso la popolazione rurale della periferia, sicché i confini linguistici non variarono molto rispetto a quelli di un secolo prima.Il processo di magiarizzazione continuò anche dopo il trattato del Trianon. I diritti politici e culturali concessi alle pochissime minoranze etniche rimaste in Ungheria nel periodo fra le due guerre mondiali furono molto più scarsi di quelli previsti negli altri stati dell'Europa centro-orientale, dove invece le minoranze etniche erano molto più numerose.
Il termine si applica generalmente alle politiche messe in opera nel Regno d'Ungheria, parte dell'Impero austro-ungarico nel XIX e all'inizio del XX secolo, specialmente dopo il compromesso austro-ungherese (Ausgleich) del 1867, e in particolare dopo l'ascesa nel 1871 del conte Menyhért Lónyay a capo del governo ungherese. L'idea deriva dall'Illuminismo, che è alla base del processo di nascita degli Stati nazionali in Europa.
Riferendosi ai nomi propri delle persone o ai toponimi, la magiarizzazione indica la sostituzione di un nome non magiaro con uno magiaro. Ad esempio, il nome romeno Ion Negru si trasforma in János Fekete, o il nome slavo Novo Selo in Újfalu.
Come avviene spesso nel caso di politiche tese a forgiare o rafforzare l'identità nazionale di uno stato, la magiarizzazione fu percepita dagli altri gruppi etnici come i romeni, gli slovacchi, gli ucraini, i serbi, i croati e così via, come un'aggressione o una discriminazione, specialmente nei territori in cui i non magiari erano la maggioranza della popolazione.
Giuseppe II, imperatore dal 1780 al 1790 fu un sovrano illuminato, che cercò di centralizzare il controllo dell'impero, stabilì che il tedesco sostituisse il latino come lingua ufficiale dell'impero.
Gli ungheresi intesero questo provvedimento come un tentativo di stabilire un'egemonia culturale tedesca e come reazione insistettero perché fosse loro riconosciuto il diritto di servirsi del proprio idioma. Come risultato, la nobiltà inferiore magiara promosse una rinascita della lingua e della cultura ungheresi. La nobiltà inferiore mise anche in dubbio la lealtà nazionale dei magnati, che erano per meno della metà etnicamente magiaro e che parlavano per lo più francese e tedesco alla Corte imperiale.Nel luglio del 1849, il parlamento rivoluzionario ungherese riconobbe i diritti delle minoranze, ma era troppo tardi: per contrastare i successi dell'esercito rivoluzionario ungherese l'imperatore Francesco Giuseppe chiese l'aiuto dello zar Nicola I, il cui esercito invase l'Ungheria. Gli eserciti uniti dell'imperatore e dello zar erano troppo potenti per gli insorti ungheresi, cosicché il generale Artúr Görgei si arrese nell'agosto del 1849.
Il risveglio nazionale magiaro suscitò ondate di orgoglio nazionale presso gli slovacchi, i romeni, i serbi e i croati che si sentivano minacciati sia dall'egemonia tedesca sia da quella magiara. Questi risorgimenti nazionali si svilupparono successivamente nei movimenti nazionalistici che contribuirono al crollo dell'Austria-Ungheria nel 1918.
Alcuni gruppi etnici erano concentrati in varie regioni del Regno d'Ungheria, dove costituivano la maggioranza. In Transilvania il censimento del 1910 registrava il 55,08% di romeni, il 34,2% di magiari e l'8,71% di tedeschi. Nella parte settentrionale del Regno, slovacchi e ruteni costituivano la maggioranza, mentre nelle regioni meridionali la maggioranza era rappresentata da croati, serbi e sloveni e nelle regioni occidentali c'era una maggioranza di tedeschi.
In alcune regioni i risultati della magiarizzazione furono modesti. Ad esempio in Transilvania nel 1880 il 5,7% della popolazione non magiara conosceva in qualche misura l'ungherese; nel 1900 la percentuale era salita all'11% e nel 1910 arrivò al 15,2%. Questi dati riflettono anche la vita di un'epoca, in cui la maggioranza della popolazione poteva ignorare la lingua ufficiale dello Stato in cui viveva. La politica di magiarizzazione era orientata a rendere la conoscenza fluente dell'ungherese un requisito per l'accesso alla pubblica amministrazione, all'istruzione e alla giustizia.
Fra il 1850 e il 1910 i magiari aumentarono in numero del 106,7%, mentre gli altri gruppi etnici registrarono tassi di crescita molto inferiori: i serbi e i croati del 38,2%, i romeni del 31,4% e gli slovacchi del 10,7%.Secondo i dati dei censimenti, la popolazione magiara della Transilvania passò dal 24,9% del 1869 al 31,6% del 1910. Nello stesso periodo la percentuale della popolazione romena scese dal 59,0% al 53,8% e quella della popolazione tedesca dall'11,9% al 10,7%. Le variazioni furono più significative nelle città a maggioranza tedesca e romena. Ad esempio, a Brașov i magiari crebbero dal 13,4% del 1850 al 43,43% del 1910, mentre i romeni e i tedeschi scesero rispettivamente dal 40% al 28,71% e dal 40,8% al 26,41%.
Il primo governo ungherese dopo l'Ausgleich, fu quello presieduto dal conte liberale Gyula Andrássy e sostenuto da Ferenc Deák e dai suoi seguaci; approvò nel 1868 la legge sulle nazionalità, la quale dichiarava che "tutti i cittadini dell'Ungheria formano, politicamente, una sola nazione, l'indivisibile unitaria nazione (nemzet) ungherese di cui ogni cittadino dello Stato, qualunque sia la sua personale nazionalità (nemzetiség), è membro con parità di diritti." La legge sull'istruzione, approvata nello stesso anno, condivideva la stessa impostazione, giacché i magiari erano definiti semplicemente primus inter pares. In questo periodo i gruppi etnici ebbero una certa autonomia culturale e linguistica, nei campi dell'istruzione, della religione e dall'amministrazione locale.Tuttavia, dopo la morte del ministro dell'istruzione, il barone József Eötvös, nel 1871, Andrássy divenne ministro imperiale degli Esteri, Deák si ritirò dalla politica attiva e Menyhért Lónyay divenne il primo ministro ungherese. Il governo sostenne la nobiltà inferiore magiara e il concetto di nazione politica ungherese fu interpretato come nazione magiara. «Ogni movimento politico o sociale che sfidava l'egemonia delle classi dominanti magiare fu passibile di essere represso o accusato di tradimento, di fellonia o di incitamento all'odio nazionale. Questo doveva essere il destino delle società culturali e dei partiti nazionali degli slovacchi, degli slavi meridionali, dei romeni e dei ruteni dal 1876 in poi» Tutto ciò si intensificò nel 1875, con il governo guidato da Kálmán Tisza.Per un lungo periodo, il numero dei non magiari nel Regno d'Ungheria fu molto maggiore del computo dei magiari. Secondo i dati del 1787, la popolazione del Regno d'Ungheria ammontava a 2 322 000 magiari (29%) e a 5 681 000 non-magiari (71%). Nel 1809, la popolazione ammontava a 3 000 000 di magiari (30%) e a 7 600 000 di non-magiari (70%). Dopo una politica di magiarizzazione via via più intensa come fu messa in atto dopo il 1867, i rapporti etnici cambiarono a favore dei magiari: secondo il censimento del 1900 i magiarofoni del Regno d'Ungheria erano 8 500 000 (51%), mentre i parlanti di altre lingue erano complessivamente 8 100 000 (49%). Nel 1910 i dati registravano 9 944 628 magiarofoni (54,4%) e 8 319 905 parlanti di altre lingue (45,6%).
Sebbene nelle storiografie slovacca, romena e serba la magiarizzazione repressiva sia individuata come il fattore principale della variazione della composizione etnica della popolazione nel XIX secolo, bisogna notare che anche l'assimilazione spontanea fu un fenomeno importante. I vasti territori al centro e al sud del Regno d'Ungheria avevano perso la loro maggioranza etnica magiara in seguito alle guerre combattute fra gli Asburgo e l'Impero ottomano nel XVI e XVII secolo. Dopo la riconquista queste terre furono ripopolate mediante trasferimento della popolazione da altre regioni dell'impero asburgico: magiari e slovacchi dall'Alta Ungheria, svevi, serbi (che erano la maggioranza in numerose zone meridionali della pianura pannonica prima dei trasferimenti), croati e romeni. Come effetto di questa migrazione in una larga fetta di terra, che andava all'incirca da Kecskemét fino al confine meridionale del Regno, diversi gruppi etnici vivevano a poca distanza gli uni dagli altri (questa eterogeneità etnica si è conservata fino ad oggi in alcune zone della Voivodina, della Bačka e del Banato). Dopo il 1867, l'ungherese divenne lingua franca in questo territorio e l'interazione fra i diversi gruppi etnici nonché i matrimoni misti produssero un'assimilazione verso il gruppo ungherese dominante. Il latino restò la lingua ufficiale fino al 1842 e i territori prima dell'Ausgleich erano governati direttamente da Vienna e ciò può escludere una politica di magiarizzazione su larga scala prima del 1867.
Un altro fattore importante fu l'emigrazione verso l'estero. Fra il 1880 e il 1910 circa 3 milioni di cittadini dell'Impero austro-ungarico emigrarono nei soli Stati Uniti d'America. Più della metà di loro proveniva dal Regno d'Ungheria (1,5 milioni, cioè circa il 10% della popolazione totale) Circa un milione di essi apparteneva ad etnie non magiare. Molti altri emigrarono verso l'Europa occidentale o altri Stati americani.
Molti intellettuali e attivisti slovacchi (come Janko Kráľ) furono incarcerati o condannati a morte durante la rivoluzione del 1848. Uno degli episodi che più turbarono l'opinione pubblica europea fu la tragedia di Černová del 1907, in cui 15 persone furono uccise e 52 ferite. È controverso se questo sia un episodio di magiarizzazione violenta, in parte perché il sergente che ordinò di sparare e tutti i suoi sottoposti erano di etnia slovacca e in parte per via della controversa figura di Andrej Hlinka.
Le scuole istituite da chiese e comuni avevano il diritto di impartire l'istruzione in qualsiasi lingua. Si trattava tuttavia di scuole religiose fondate prima del 1867, in diverse circostanze socio-politiche. In pratica, la maggioranza degli studenti nelle scuole comunali che appartenevano a gruppi etnici non magiari ricevevano l'istruzione esclusivamente in ungherese. Inoltre, il numero delle scuole di altre lingue diminuì costantemente: fra il 1880 e il 1913, mentre il numero delle scuole esclusivamente ungheresi era quasi raddoppiato, il numero di scuole di altre lingue si era quasi dimezzato. Ciononostante, i romeni di Transilvania avevano più scuole romene di quelle che esistevano nel Regno di Romania.L'impatto della magiarizzazione sul sistema dell'istruzione fu molto significativo, come dimostrano le statistiche ufficiali presentate dal governo ungherese alla conferenza di pace di Parigi del 1919: tutti gli ebrei del Regno d'Ungheria erano considerati magiari.
Il sistema elettorale del Regno d'Ungheria dopo il 1867 era basato sul censo, con un effetto sfavorevole per le nazionalità non magiare. Con la legge elettorale del 1874, rimasta immutata fino al 1918, solo il 5,9% dell'intera popolazione aveva diritto di voto. Ciò significava escludere totalmente i contadini e la classe operaia dalla vita politica ungherese. La percentuale di soggetti a basso reddito era più alta nelle nazionalità non magiare, con l'eccezione dei tedeschi, che erano generalmente più ricchi. Da un punto di vista magiaro, la struttura degli insediamenti comportava differenze di reddito. Nel Regno d'Ungheria magiari e tedeschi erano molto più urbanizzati di slovacchi, romeni e serbi.
Nel 1900 circa un terzo dei deputati fu eletti con meno di cento voti e complessivamente quasi due terzi furono eletti con meno di 1000 voti. La Transilvania aveva una rappresentanza persino peggiore: più una contea era romena e meno votanti aveva. Dei deputati transilvani 35 rappresentavano le quattro contee a maggioranza magiara e le città principali (che corrispondevano insieme al 20% della popolazione), mentre solo 30 deputati rappresentevano un altro 72% della popolazione, che era in maggioranza romena.Nel 1913 anche l'elettorato che eleggeva solo un terzo dei deputati non aveva un'equa composizione etnica. I magiari pari al 54,5% della popolazione del Regno d'Ungheria potevano contare su una maggioranza del 60,2% nell'elettorato. I tedeschi pari al 10,4% della popolazione avevano il 13,0% dell'elettorato. La partecipazione delle altre nazionalità era la seguente:
altre nazionalità 2,2% della popolazione, 1,4% dell'elettorato.Ufficialmente, la legge elettorale ungherese non conteneva nessuna discriminazione basata sulla nazionalità o sulla lingua. Un sistema basato sul censo non era infrequente nei paesi europei degli anni 1860, ma in seguito gli altri paesi dell'Europa occidentale abbassarono gradualmente e infine abolirono il censo. Ciò non accadde nel Regno d'Ungheria, benché la riforma elettorale fosse uno degli argomenti più dibattuti nei primi decenni del XX secolo.
La politica di magiarizzazione durante il governo di Dezső Bánffy (1895-1899) comprendeva anche la magiarizzazione di nomi propri di persone e toponimi. La legge sull'anagrafe prescriveva che tutti i nomi registrati dovessero essere scritti in ungherese. I nomi originali dei non magiari furono sostituiti da nomi magiari, ad esempio il serbo Stevan fu sostituiro con István e Jelena fu sostituito con Ilona. La misura non riguardava soltanto i nomi di battesimo, ma anche i cognomi.
Le autorità magiare esercitavano una pressione costante sui non-magiari affinché magiarizzassero i loro nomi e la facilità di ufficializzare queste modifiche diede origine al soprannome magiaro da una corona (una corona era il prezzo per la registrazione). Nel 1881 fu fondata a Budapest la "Società centrale per la magiarizzazione dei nomi" (Központi Névmagyarositó Társaság). Scopo di questa associazione privata era quello di consigliare e indirizzare coloro che intendevano magiarizzare i loro cognomi. Telkes Simon divenne il presidente dell'associazione, che professava che "uno può riuscire ad essere accettato come un vero figlio della nazione, adottando un nome nazionale". L'associazione organizzò una campagna pubblicitaria sui giornali e scrisse lettere circolari. Proposero anche di ridurre la tariffa per il cambio di nome. La proposta fu accettata dal Parlamento e la tariffa fu abbassata da 5 fiorini a 50 centesimi. In seguito i cambi di nome si moltiplicarono nel 1881 e nel 1882 (rispettivamente con 1261 e 1065 cambi di nome registrati) e continuarono negli anni seguenti alla media di 750-850 all'anno. Duriante il governo di Bánffy ci fu un altro picco con 6700 domande nel 1897, causato per lo più dalla pressione delle autorità e degli impiegati pubblici. Le statistiche mostrano che solo fra il 1881 e il 1905 42 437 cognomi furono magiarizzati (ciò equivale a meno di uno su duecento cittadini non magiari del Regno d'Ungheria). La magiarizzazione volontaria di nomi tedeschi o slavi rimase un fenomeno tipico in Ungheria durante tutto il XX secolo.
Accanto alla magiarizzazione dei nomi delle persone e delle famiglie, era anche comune l'uso esclusivo di toponimi magiari al posto di usi plurilingue. Per i luoghi per cui non si riusciva a risalire a nomi ungheresi noti nel passato, si inventavano di sana pianta nuovi nomi ungheresi, che venivano usati dagli uffici pubblici al posto dei nomi originali. Ad esempio Szvidnik  divenne Felsővízköz (in slovacco Svidník), Najdás fu trasformata in Néranádas (in romeno Naidăş), Sztarcsova divenne Tárcsó (in serbo Starčevo), Lyutta divenne Havasköz (in ruteno Ljuta), Bruck fu chiamata Királyhida (oggi Bruck an der Leitha).Secondo statistiche ungheresi e considerando l'immenso numero di persone assimilate fra il 1700 e il 1944 (circa 3 milioni) solo 340 000-350 000 nomi furono magiarizzati fra il 1815 e il 1944; ciò avvenne soprattutto nella zona linguistica magiara. Un nome ebreo su 17 fu magiarizzato, molto in paragone ad altre nazionalità: uno su 139 per i cattolici tedeschi e uno su 427 per gli evangelici tedeschi; uno su 170 per i cattolici slovacchi e uno su 330 per gli evangelici slovacchi.
Parte della magiarizzazione fu dovuta all'emigrazione interna di non magiari verso Budapest e verso le contee centrali dell'Ungheria, che erano a maggioranza magiara: questi spostamenti favorirono l'assimilazione. La percentuale di non magiari diminuì anche per effetto dell'emigrazione verso l'estero (soprattutto verso gli Stati Uniti d'America): gli emigrati erano prevalentemente di nazionalità non magiare. Infatti i magiari, che erano il 45,5% della popolazione nel 1900, erano solo il 26,2% degli emigrati, mentre i non magiari (54,5%) erano il 72% degli emigrati dal 1901 al 1913. Le regioni con i più alti tassi di emigrazione erano soprattutto le contee settentrionali abitate da slovacchi e da ruteni Sáros, Szepes, Zemplén e Ung. Dopo queste venivano le contee meridionali abitate soprattutto da serbi, romeni e tedeschi: Bács-Bodrog, Torontál, Temes e Krassó-Szörény, altre contee settentrionali abitate da slovacchi Árva e Gömör-Kishont e solo una contea dell'Ungheria centrale a maggioranza etnica magiara: Veszprém. Le ragioni dell'emigrazione erano soprattutto economiche. Si può pensare che alcuni emigrati abbiano voluto evitare la magiarizzazione, ma le prove di motivazioni non economiche sono scarse.Il governo ungherese stipulò un contratto con l'inglese Cunard Steamship Company perché provvedesse a un collegamento marittimo diretto tra Fiume e New York. Sebbene incoraggiasse l'emigrazione, la compagnia non dava passaporti ai magiari.Nel 1914 il numero totale di emigrati del Regno d'Ungheria aveva raggiunto i 3 milioni, di cui era ritornato in patria circa il 25%. I rimpatri calarono bruscamente durante la prima guerra mondiale e la successiva divisione dell'Impero austro-ungarico. La maggioranza degli emigrati apparteneva al ceto più povero, specialmente al settore agricolo. La magiarizzazione non cessò dopo il crollo dell'Impero austro-ungarico, ma continuò in Ungheria fino ad oltre la metà del XX secolo, con la riduzione costante delle minoranze etniche.
Secondo il censimento del 2001 ci sono 268 935 cattolici di rito bizantino che vivono in Ungheria. Fatta eccezione per qualche migliaio di romeni e di ruteni, la maggior parte di loro sono oggi etnicamente e linguisticamente magiari. Tuttavia, la maggioranza dei cattolici di rito bizantino in Ungheria ha radici rutene o romene. L'8 giugno 1912 fu eretta per loro l'eparchia di Hajdúdorog. In quell'epoca l'eparchia promuoveva la sostituzione dello slavo ecclesiastico e del romeno con l'ungherese come lingua liturgica.
Nel XIX secolo gli ebrei riformati vivevano soprattutto nei centri urbani. Emersero nella società dell'ultimo periodo dell'Impero austro-ungarico, che fu generalmente favorevole per l'ascesa sociale degli ebrei, soprattutto per quelli di tendenze moderne. Nella parte ungherese dell'Impero la maggior parte degli ebrei (quasi tutti i riformati, ma anche buona parte degli ortodossi) adottò l'ungherese come madrelingua e consideravano sé stessi come "Magiari di religione ebraica". La minoranza ebraica, che quando è attratta da una cultura secolare è solitamente attratta dalla cultura dominante, tendeva a gravitare sull'ambiente culturale di Budapest (lo stesso fattore fece sì che gli ebrei praghesi si avvicinassero alla cultura austriaca e alcuni ebrei di Vilnius alla cultura russa).Dopo l'emancipazione degli ebrei del 1867, la popolazione ebraica del Regno d'Ungheria (così come i tedeschi in ascesa sociale) abbracciò la magiarizzazione, considerata un'opportunità di assimilazione, che non richiedeva il rinnegamento della propria religione. Bisogna anche notare che nel caso degli ebrei il processo di magiarizzazione era stato preceduto da un processo di germanizzazione promosso dalle autorità asburgiche. Stephen Roth scrive che: «Gli ebrei ungheresi si opponevano al sionismo, perché speravano in qualche modo di raggiungere la parità con gli altri cittadini, non solo parità legale ma anche sociale, e di essere integrati nel paese come israeliti ungheresi. La parola "israelita" (in ungherese: Izraelita) denotava solo un'appartenenza religiosa priva dei connotati etnici o nazionali, di soliti insiti nella parola "ebreo". Gli ebrei ungheresi pervennero a notevoli successi nell'economia, nella cultura e meno frequentemente anche nella politica. Ma anche l'ebreo più in vista non era pienamente accettato dalla maggioranza degli ungheresi come "uno di loro" — come dimostrarono tragicamente gli eventi successivi all'invasione della Germania nazista durante la seconda guerra mondiale»." Comunque negli anni trenta e nei primi anni quaranta Budapest fu un posto sicuro e un centro culturale per i rifugiati ebrei provenienti da Slovacchia, Austria e Germania.Nel 2006 la Compagnia per la minoranza ebraica ungherese non riuscì a raccogliere mille firme per una petizione per dichiarare gli ebrei ungheresi una minoranza sebbene ci fossero circa 100 000 ebrei nel paese. L'organizzazione religiosa ufficiale ebraica Mazsihisz consigliò di non sottoscrivere la petizione perché ritenne che gli ebrei si identifichino come un gruppo religioso piuttosto che come una minoranza etnica. Anche i non ebrei potevano comunque sottoscrivere la petizione.
Sebbene la quota slovacca dell'elettorato (10,4%) riflettesse con buona precisione il loro peso sulla popolazione totale del Regno d'Ungheria (10,7%), gli slovacchi ebbero una rappresentanza parlamentare estremamente ridotta (1 deputato su 420). Nel 1867, anno dell'Ausgleich, c'erano più di mille scuole elementari slovacche, ma il loro numero si ridusse gradualmente fino a contarne 322 nel 1918.
Dopo il trattato del Trianon rimanevano in Ungheria importanti minoranze etniche. Secondo il censimento del 1920 il 10,4% della popolazione parlava una lingua minoritaria come madrelingua:
88 828 persone parlavano romeno (1,1%).L'ungherese era parlato dal 96% della popolazione e l'89% era di madrelingua ungherese.
Negli anni fra le due guerre mondiali, l'Ungheria estese il suo sistema universitario cosicché si formarono amministratori per portare avanti la magiarizzazione nei territori perduti, nel caso che fossero stati riconquistati.La percentuale e i dati assoluti delle nazionalità non magiare diminuirono nei decenni successivi, benché aumentasse nel contempo la popolazione totale. Il bilinguismo registrò anch'esso un regresso. Le principali ragioni di questo processo risiedevano sia nell'assimilazione spontanea sia nella politica di magiarizzazione perpetrata dallo Stato. Le minoranze formavano l'8% della popolazione totale dello stato nel 1930 e il 7% nel 1941 (sul territorio stabilito dal trattato del Trianon).
Dopo la seconda guerra mondiale circa 200 000 tedeschi furono deportati in Germania secondo quanto stabilito dalla conferenza di Potsdam. Lo scambio di popolazione fra Cecoslovacchia e Ungheria riguardò 73 000 slovacchi che lasciarono l'Ungheria. Dopo questi spostamenti di popolazione l'Ungheria divenne un paese etnicamente piuttosto omogeneo, se si prescinde dalla rapida crescita dei rom nella seconda metà del XX secolo.
1844 - Il Regno d'Ungheria introduce gradualmente l'anagrafe civile (mantenuta nelle parrocchie fino al 1895).
1849 - Il tedesco torna ad essere lingua ufficiale dopo la rivoluzione del 1848.
1881 - Una legge stabilisce l'ungherese come unica lingua nazionale. Dal 1836 al 1881 14 000 famiglie avevano adottato un cognome ungherese nella sola zona del Banato.
1897 - Legge Bánffy sui villaggi: i nomi di ogni villaggio devono essere in ungherese.
1907 - Legge Apponyi sull'istruzione. L'ungherese è materia obbligatoria in tutte le scuole del Regno, comprese le scuole confessionali e comunali. "Tutti gli scolari di qualunque nazionalità devono essere in grado di esprimersi in ungherese in forma scritta e orale alla fine della quarta classe".
In inglese Robert Bideleux, Ian Jeffries, A History of Eastern Europe: Crisis and Change, Routledge, 1998, ISBN 0-415-16111-8. hardback, ISBN 0-415-16112-6 paper.
 Scotus Viator, Racial Problems in Hungary, London: Archibald Constable, 1908 (archiviato dall'url originale il 27 ottobre 2009). Si veda soprattutto Magyarization of schools (as of 1906)In serbo Dr. Dimitrije Kirilović, Pomađarivanje u bivšoj Ugarskoj, Novi Sad - Srbinje, 2006. Ristampa; originale edito a Novi Sad nel 1935.
 Dr. Dimitrije Kirilović, Asimilacioni uspesi Mađara u Bačkoj, Banatu i Baranji, Novi Sad - Srbinje, 2006. Ristampa; originale edito a Novi Sad nel 1937 con il titolo Asimilacioni uspesi Mađara u Bačkoj, Banatu i Baranji - Prilog pitanju demađarizacije Vojvodine.
 Lazar Stipić, Istina o Mađarima, Novi Sad - Srbinje, 2004. Ristampa; originale edito a Subotica nel 1929 con il titolo Istina o Madžarima.
 Dr. Fedor Nikić, Mađarski imperijalizam, Novi Sad - Srbinje, 2004. Ristampa; originale edito a Novi Sad nel 1929.
 Borislav Jankulov, Pregled kolonizacije Vojvodine u XVIII i XIX veku, Novi Sad - Pančevo, 2003.

Earvin "Magic" Johnson Jr. (Lansing, 14 agosto 1959) è un ex cestista, allenatore di pallacanestro e imprenditore statunitense, considerato uno dei più grandi giocatori della storia della pallacanestro. 
Ha vinto cinque titoli NBA con i Los Angeles Lakers, l'oro alle Olimpiadi 1992 e al Tournament of the Americas 1992 con il Dream Team statunitense, nonché un titolo NCAA con Michigan State nel 1979. È stato eletto tre volte miglior giocatore NBA e miglior giocatore delle finali NBA. Il suo nome figura nel Naismith Memorial Basketball Hall of Fame e nella lista dei 50 migliori giocatori della storia NBA. La sua maglia numero 32 è stata ufficialmente ritirata dai Lakers il 16 febbraio 1992.
Magic Johnson è stato capace di rivoluzionare la pallacanestro: giocò infatti da playmaker, un ruolo tradizionalmente riservato al giocatore più basso e agile di una squadra. Con i suoi 206 centimetri di altezza è stato il play più alto nella storia della NBA, ma al tempo stesso si è dimostrato un giocatore dinamico e dotato di un'eccellente visione di gioco: è divenuto celebre per le doti nel palleggio, i passaggi dietro la schiena, gli alley-oop e i passaggi no-look. Nel corso degli anni ottanta è stato protagonista di un'accesa rivalità sportiva con l'ala dei Boston Celtics Larry Bird. Fino al 1992, anno del ritiro di Bird, si divideranno in totale otto titoli NBA.
Magic ha annunciato più volte il ritiro dall'attività agonistica. La prima nel novembre 1991, quando rivelò al mondo di aver contratto il virus dell'HIV. Tornò però a giocare il 9 febbraio 1992, avendo ricevuto il nulla osta per poter prendere parte all'All-Star Game 1992; partecipò poi alle Olimpiadi, al termine delle quali si ritirò nuovamente. Si dedicò all'attività di commentatore televisivo per la NBC (1992-1994), allenò brevemente i Lakers nella stagione 1993-1994, e fu nominato vicepresidente della squadra nella stagione 1994-1995. Riprese a giocare nel 1996, disputando 36 incontri in maglia Lakers e terminando così la carriera NBA. Nel maggio 1999 stipulò un accordo di sponsorizzazione di un anno con la squadra svedese Borås M7, con cui giocò 6 partite di Svenska basketligan. Nel 2000 ripeté l'esperienza con i Great Danes danesi, di cui divenne presidente e giocatore.
Nel 1991 ha dato vita alla "Magic Johnson Foundation", con lo scopo di raccogliere fondi per lotta contro l'AIDS e per sensibilizzare l'opinione pubblica ai temi della prevenzione e della cura del virus. Nel marzo 2012, alla guida del gruppo imprenditoriale Guggenheim Baseball Management LLC, ha acquisito la proprietà dei Los Angeles Dodgers, squadra di baseball di MLB, e nel 2017 è divenuto presidente dei Los Angeles Lakers.
Earvin Johnson Jr. è il quarto di sette figli di Earvin Johnson Sr. e Christine Johnson. Il padre, originario di Brookhaven nel Mississippi, si trasferì a Lansing nel Michigan per lavorare alla catena di montaggio della Oldsmobile, una delle più antiche case automobilistiche statunitensi. Johnson visse con la famiglia in una casa modesta al numero 814 di Middle Street.
Acquisì le prime basilari nozioni della pallacanestro proprio dal padre e sviluppò le doti di assistman già sui campi della Main Street School, scuola elementare di Lansing. Dal padre imparò i fondamentali del gioco, vari schemi difensivi, il pick and roll, il concetto di aggressività sul campo, ma anche situazioni particolari come il tiro a due mani (sebbene non fosse più utilizzato), il gancio in corsa, il tiro dopo aver subito un contatto falloso. Il giovane Johnson crebbe seguendo alla Cobo Arena di Detroit le partite di Dave Bing, playmaker - guardia dei Pistons. Altri suoi idoli erano Earl Monroe e Marques Haynes; quest'ultimo (che non giocò mai in NBA ma fu un campione degli Harlem Globetrotters) era apprezzato da Johnson per le eccellenti doti di palleggio. A 11 anni conobbe di persona un altro dei suoi miti: Kareem Abdul-Jabbar, centro dei Milwaukee Bucks e di cui Johnson sarebbe diventato compagno di squadra ai Los Angeles Lakers nel corso di tutti gli anni ottanta.
Earvin Johnson Jr., soprannominato dagli amici "E.J.", disputava le prime vere partite di pallacanestro sui campi della Main Street di Lansing. Con ai piedi le sue Chuck Taylor All-Stars di colore rosso, si cimentava in sfide da playground di fronte a numerosi spettatori. Un ruolo importante nella crescita cestistica di Johnson fu svolto da Jim Dart, allenatore della squadra di pallacanestro della scuola e marito di Greta, insegnante di Johnson. Dart gli insegnò i movimenti del pivot, l'uso della mano sinistra e il movimento del tagliafuori.
La scelta del liceo cadde inizialmente sulla Sexton High School, scuola a maggioranza di studenti di colore, situata a pochi passi da casa. Tuttavia, a causa delle politiche di integrazione scolastica messe in atto nel corso degli anni settanta, Johnson fu costretto a optare per la Everett High School. La scelta non gli fu molto gradita, sia perché la Everett era a maggioranza bianca, sia per la scarsa tradizione cestistica della squadra di pallacanestro della scuola. Johnson non fu inizialmente ben accolto: una serie di contrasti con un proprio compagno lo spinse quasi ad abbandonare l'attività cestistica, ma il coach George Fox lo convinse a rimanere in squadra.
Nonostante fosse il giocatore più alto in rosa, Magic fu subito schierato come playmaker per via delle sue eccellenti doti atletiche e nei passaggi. Progressivamente acquisì un ruolo da leader della squadra, e già al primo anno venne eletto miglior giocatore del campionato. Johnson giocò alla Everett High School dal 1973 al 1977. Nella stagione 1976-1977 guidò i compagni a un record di 27 vittorie e una sconfitta, che valse la vittoria nel campionato statale; Magic collezionò 805 punti e 208 assist nell'arco della stagione, mantenendo una media di 28,8 punti e 16,8 rimbalzi per partita. Nella finale contro i Birmingham Brother Rice di Bloomfield realizzò 34 punti, oltre a 14 rimbalzi e 4 assist.
È negli anni alla Everett che nacque il soprannome "Magic", che venne affibbiato a Johnson da Fred Stabley Jr., un giornalista del Lansing State Journal, dopo una partita in cui mise a segno 36 punti, collezionò 16 rimbalzi e servì 16 assist.
Nella scelta del college Johnson optò per ciò che aveva sempre desiderato: appoggiato nella scelta dal padre e dagli amici più cari, si iscrisse alla Michigan State University di East Lansing. Con la maglia dei Michigan State Spartans disputò due stagioni in Big Ten Conference, dal 1977 al 1979.
Nel 1977-1978 collezionò 30 presenze, realizzando 511 punti; chiuse la stagione con la media del 45,8% nel tiro da due e del 78,5% nei tiri liberi, oltre a 7,9 rimbalzi e 7,6 assist a partita. Gli Spartans vinsero la Big Ten Conference grazie a 25 vittorie e 5 sconfitte in campionato dopo undici anni, ma non riuscirono a qualificarsi per le finali NCAA poiché vennero sconfitti nella finale regionale dai Wildcats dell'Università del Kentucky con il punteggio di 52-49.
Le ottime prestazioni valsero a Johnson il premio come miglior freshman della Big Ten Conference. Magic iniziò a essere conosciuto e apprezzato come uno dei migliori giocatori della pallacanestro collegiale. Il 27 novembre 1978 gli venne dedicata la copertina di Sports Illustrated: fu immortalato in frac nel momento di una schiacciata, con il titolo "Michigan State's classy Earvin Johnson" (in italiano: Earvin Johnson il giocatore di classe di Michigan State).
Nel suo anno da sophomore riuscì a conquistare il titolo NCAA 1979. Mantenne le stesse medie della stagione precedente, e guidò gli Spartans sino al primo posto finale in Big Ten Conference (a pari punti con gli Iowa Hawkeyes e i Purdue Boilermakers). Nella finale regionale contro i Notre Dame Fighting Irish Magic realizzò 19 punti più 13 assist, mettendo a referto anche 2 palle rubate. Le Final Four del campionato NCAA di Salt Lake City videro Michigan State impegnata dapprima contro i Quakers dell'Università della Pennsylvania; Magic disputò una partita di altissimo livello, in cui realizzò una tripla doppia da 29 punti (9/10 nei tiri da due; 11/12 nei tiri liberi), 10 assist e 10 rimbalzi. La partita si concluse 101-67 per gli Spartans, che pertanto ebbero accesso alla finale contro gli Indiana State Sycamores.
I Sycamores erano capitanati da Larry Bird, già eletto miglior giocatore della stagione. La finale NCAA 1979 fu la prima occasione di sfida tra Magic e Bird, che in NBA avranno poi modo di scontrarsi in tre finali per il titolo. Furono gli Spartans a vincere, anche grazie ai 24 punti di Johnson, eletto poi miglior giocatore delle Finali e insignito dell'All-America.
Al Draft NBA 1979, tenutosi a New York il 25 giugno, i Los Angeles Lakers acquisirono il diritto alla prima scelta assoluta dopo un accordo con i New Orleans Jazz. I californiani scelsero Magic Johnson, che firmò un contratto da 600.000 dollari a stagione.
L'esordio in NBA confermò le aspettative: disputò 77 incontri, mantenendo una media di 18 punti e 7,3 assist a partita. Magic guidò i Lakers ai play-off per il titolo, e durante le finali contro i Philadelphia 76ers si consacrò campione. In gara-6 fu schierato nel ruolo di centro, a causa dell'infortunio subito da Kareem Abdul-Jabbar in gara-5; il ventenne Magic Johnson disputò una partita eccellente: 42 punti, 15 rimbalzi, 7 assist e 3 palle rubate. I Lakers vinsero il titolo sul campo dei 76ers, e Magic fu il primo rookie della storia a essere eletto miglior giocatore delle finali NBA; fu inoltre il terzo giocatore della storia a vincere consecutivamente un titolo NCAA e uno NBA, dopo Bill Russell e Henry Bibby (nel 1987 toccherà anche a Billy Thompson). Nella stessa stagione era già stato selezionato per l'All-Star Game.
L'11 novembre 1980, nel corso della partita tra i Los Angeles Lakers e gli Atlanta Hawks, Johnson si infortunò al ginocchio sinistro dopo un contrasto con il centro Tommy Burleson. Inizialmente lo scontro sembrò non aver procurato danni seri, ma una settimana dopo si scoprì che la cartilagine del ginocchio aveva subito una grave lesione. Magic fu costretto a saltare 45 incontri e rientrò in occasione della sfida dei playoff 1981 contro gli Houston Rockets; tuttavia la sua prestazione sottotono in gara-3 (solo 2 su 13 al tiro, e l'errore nell'ultimo tiro decisivo) costò la sconfitta e l'eliminazione della squadra già al primo turno.
Nell'estate del 1981 Magic Johnson rinegoziò il contratto con i Lakers, accordandosi per la cifra record di 1 milione di dollari a stagione per ben 25 anni, per un totale di 25 milioni; il nuovo contratto (il più ricco nella storia della NBA sino ad allora) entrò in vigore a partire dal 1984. L'accordo venne poi modificato ulteriormente nel 1988, quando Magic si accordò con il proprietario dei Lakers Jerry Buss per la riduzione della durata sino al 1994.
La stagione 1981-1982 vide ancora una volta vincenti i Lakers, che si aggiudicarono il titolo sconfiggendo nuovamente in finale i Philadelphia 76ers. Non fu però un'annata semplice per Magic, che fin da principio si scontrò con l'allenatore Paul Westhead riguardo ad alcuni aspetti legati ai nuovi schemi che, a detta di Johnson, penalizzavano il gioco offensivo suo e dell'intera squadra. La società si schierò dalla parte del giocatore: Westhead venne esonerato dopo 11 partite e sostituito da Pat Riley, con Jerry West responsabile degli schemi offensivi. Nonostante lo stesso Magic Johnson avesse negato la propria responsabilità nell'esonero dell'allenatore, durante le successive partite il giocatore venne fatto oggetto di fischi e contestazioni su molti campi della NBA, anche dai tifosi dei Lakers. Magic disputò una stagione da 18,6 punti, 9,5 assist e 9,6 rimbalzi a partita, divenendo il terzo giocatore della storia NBA (dopo Oscar Robertson e Wilt Chamberlain) a realizzare 700 punti, 700 rimbalzi e 700 assist nella stessa stagione.
Durante il campionato 1982-1983 Magic si mantenne sulle stesse medie della stagione precedente; ciò gli valse la prima di nove convocazioni consecutive nell'All-NBA First Team. I Lakers si qualificarono per le finali del 1983, e ancora una volta la sfida decisiva fu contro i Philadelphia 76ers di Julius Erving e Moses Malone. Il talento di Magic non bastò e, anche a causa degli infortuni di Norm Nixon, James Worthy e Bob McAdoo, i Lakers furono sconfitti per 4-0.
Nella stagione 1983-1984, la sua quinta nei Lakers, Magic Johnson realizzò 1.560 punti totali tra stagione regolare (1.178) e playoff (382). La squadra raggiunse la terza finale consecutiva (la quarta in cinque anni), per la prima volta contro i Boston Celtics guidati dall'ala grande Larry Bird. Magic e Bird si sfidarono per la prima volta in carriera nei playoff NBA, cinque anni dopo essersi incontrati nella finale per il titolo NCAA del 1979. I due erano stati compagni di squadra ai tempi del college nella selezione nazionale statunitense che disputò il World Invitational Tournament dell'aprile 1978.
La finale del 1984, al meglio delle sette partite, vide i Lakers portarsi in vantaggio grazie alla vittoria in trasferta in gara-1. Gara-2 fu invece vinta dai Celtics anche a causa dell'errore di Magic che, non accortosi che il tempo regolamentare stesse scadendo, non tirò in tempo sul punteggio di parità; la partita finì quindi ai tempi supplementari con la vittoria di Boston per 124-121. La sfida si trasferì al Forum di Inglewood (Los Angeles); in gara-3 Magic mise a referto 21 assist nel 137-104 per i californiani, ma nell'incontro successivo i suoi errori nel finale (una palla persa, due errori decisivi ai tiri liberi) costarono la sconfitta per 129-125 ai supplementari. Le due partite seguenti videro rispettare il fattore campo (i Celtics vincenti in gara-5, i Lakers in gara-6) e pertanto il titolo venne assegnato nella partita finale del Boston Garden. Con i Lakers sotto nel punteggio di tre punti, Magic ebbe due volte in mano il pallone decisivo per pareggiare il punteggio, ma lo perse a causa dell'intervento difensivo di Dennis Johnson prima e di Cedric Maxwell subito dopo. I Boston Celtics vinsero poi per 111-102 aggiudicandosi il loro quindicesimo titolo, e Larry Bird fu eletto miglior giocatore delle finali.
L'occasione per la rivincita si presentò già nella successiva stagione 1984-1985, quando Lakers e Celtics si ritrovarono ancora una volta in finale. Durante il campionato Magic mantenne una media di 18,3 punti, 12,6 assist e 6,2 rimbalzi a partita. La serie iniziò male per i Lakers, che persero 148-114 in casa dei Celtics; i californiani seppero poi recuperare e portarsi avanti per 3-2. Gara-6 fu disputata al Boston Garden, e venne vinta dai Lakers per 111-100: fu la prima vittoria nella finali NBA per i Lakers contro i Celtics, dopo otto sconfitte consecutive.
Il dominio dei Lakers in Western Conference negli anni ottanta fu interrotto solamente nella stagione 1985-1986 dagli Houston Rockets, che sconfissero la squadra di Los Angeles nella finale di Conference per 4-1. Ciò impedì a Magic di sfidare per la terza volta consecutiva Bird e i Celtics nella finale per il titolo; il playmaker si era comunque confermato con le sue medie abituali: 18,8 punti, 12,6 assist e 5,9 rimbalzi a partita in 72 presenze.
La sfida Lakers-Celtics tornò nuovamente nella stagione 1986-1987. In campionato Magic realizzò il suo record stagionale di punti in carriera: 1.909 in 80 partite, vale a dire una media di 23,9 per partita. Johnson fu inoltre eletto per la prima volta miglior giocatore dell'anno, precedendo in classifica Michael Jordan e Larry Bird. La prima partita della finale playoff 1987 si concluse 126-113 per i Lakers, con un Magic Johnson da 29 punti, 13 assist e 8 rimbalzi; stesso destino ebbe gara-2, con i californiani vincenti per 141-122. Si arrivò alla gara-6 di Boston con Magic e i suoi davanti nella serie per 3-2; la partita fu subito molto combattuta e il primo tempo si concluse sul 55-51 per i Celtics, con Magic autore di soli 4 punti. Nel secondo tempo però i Lakers seppero ribaltare il risultato: Magic realizzò 16 punti totali, corredati da 19 assist e 8 rimbalzi; il punteggio finale fu 106-93 per gli ospiti, che pertanto vinsero il titolo. Johnson si aggiudicò per la terza volta in carriera il premio come miglior giocatore delle finali.
La finale del 1987 è anche ricordata per un gesto atletico di Johnson, che permise ai Lakers di vincere gara-4 all'ultimo secondo, con il risultato di 107-106. Magic realizzò infatti il canestro decisivo grazie a un "gancio cielo", movimento classico del compagno di squadra Kareem Abdul-Jabbar, di fronte a Larry Bird, Robert Parish e Kevin McHale, che tentarono invano di stopparlo. A fine gara negli spogliatoi lo stesso Magic definì il suo tiro come uno «junior, junior, junior sky-hook» (in italiano lo sky-hook è il gancio cielo). Il suo rivale sul campo Larry Bird dichiarò invece sorridendo: «Ti aspetti di perdere per un gancio cielo. Quello che non ti aspetti è che a farlo sia Magic.» Al termine della sfida decisiva, che sarà l'ultima finale che i due giocheranno contro, lo stesso Bird ammise: «Magic è un grande, grande giocatore di pallacanestro. Il migliore che io abbia mai visto.»
Prima dell'inizio della stagione NBA 1987-1988 l'allenatore dei Los Angeles Lakers Pat Riley dichiarò pubblicamente che la squadra avrebbe certamente confermato il titolo conquistato al termine dei playoff NBA 1987; all'epoca, gli ultimi ad aver vinto due titoli NBA consecutivi erano i Boston Celtics, campioni nel 1967-1968 e 1968-1969. Durante il campionato, Magic Johnson seppe confermarsi ai suoi livelli con quasi 20 punti, 12 assist e 6 rimbalzi di media a partita. I Lakers vinsero 62 partite su 80 e nei playoff sconfissero i San Antonio Spurs, gli Utah Jazz e i Dallas Mavericks; approdarono pertanto per la seconda volta consecutiva in finale, contro i Detroit Pistons guidati dal playmaker Isiah Thomas. L'amicizia tra Magic e Thomas era all'epoca talmente consolidata che i due si scambiarono un bacio sulla guancia prima dell'inizio di gara-1 della finale; il rapporto iniziò però a deteriorarsi in gara-5, quando i due si scontrarono in un violento contrasto (Thomas spinse Magic, che rispose con una gomitata), che provocò la caduta del playmaker dei Pistons. I Lakers vinsero ancora il titolo grazie al successo per 4-3 nella serie; per Magic si trattò del quinto e ultimo titolo NBA in carriera. La sua media durante le sette partite fu di 21 punti, 13 assist e quasi 6 rimbalzi a partita; nonostante le ottime statistiche, gli fu preferito il compagno di squadra James Worthy come miglior giocatore delle finali.
Il confronto Lakers-Pistons si ripeté anche nei playoff 1989. Magic aveva vinto il suo secondo titolo di miglior giocatore dell'anno e si presentò in finale con una media in campionato di 22,5 punti, quasi 13 assist e 8 rimbalzi a partita. A differenza dell'anno precedente la serie non ebbe storia: i Pistons vinsero infatti 4-0. Magic fu costretto a giocare solo la prima partita, e pochi scampoli delle due successive: nel corso di gara-2 subì infatti un infortunio alla parte posteriore della coscia che gli impedì di giocare gli ultimi due quarti dell'incontro; provò a tornare in gara-3, ma riuscì a rimanere in campo solo per pochi minuti.
Il campionato 1989-1990 si aprì senza Kareem Abdul-Jabbar, ritiratosi dopo 14 stagioni ai Los Angeles Lakers. Magic disputò un'ottima annata da oltre 22 punti, 11,5 assist e 6,6 rimbalzi di media a partita, che gli valse il terzo titolo di miglior giocatore stagionale. Nei playoff i Lakers vennero però eliminati nelle semifinali di Western Conference dai Phoenix Suns. La stagione 1990-1991 fu invece quella del confronto in finale contro i Chicago Bulls di Michael Jordan. Privi di James Worthy e Byron Scott in gara 4 e 5, e con Johnson ben marcato da Scottie Pippen, i Lakers furono sconfitti per 4-1.
Dopo un controllo di routine antecedente l'inizio della stagione NBA 1991-1992, Magic Johnson ricevette una terribile notizia: aveva contratto il virus dell'HIV.
Michael Mellman, medico dei Lakers, fu il primo a ricevere i risultati della diagnosi il 24 ottobre 1991; si preoccupò quindi di richiamare immediatamente a Los Angeles il giocatore, impegnato in una partita amichevole a Salt Lake City contro gli Utah Jazz; tornato in città il giorno successivo, Magic fu informato della cosa nello studio dello stesso Mellman. Il playmaker stentò a crederci, e richiese un ulteriore test, che però confermò i risultati del primo; ancora incredulo, fece eseguire un terzo test, che fornì la stessa diagnosi. In quei giorni di ottobre Magic Johnson non venne convocato dai Lakers, ma la società non fornì mai una spiegazione dettagliata dei motivi dell'esclusione; addirittura il 5 novembre l'allenatore Mike Dunleavy disse alla stampa di aspettarsi a giorni il rientro del giocatore.
Il 7 novembre 1991 Magic Johnson annunciò pubblicamente la notizia, in una conferenza stampa che scioccò il mondo dello sport. Magic spiegò anche che la moglie e il figlio che lei aspettava non risultavano sieropositivi al test HIV, e il dottor Mellman precisò che Magic non era malato di AIDS, specificando la differenza tra l'essere malati e l'aver contratto il virus. Il dottore aggiunse anche che la situazione non produceva alcun effetto immediato sulla vita del giocatore, al quale fu comunque sconsigliato di continuare l'attività agonistica per evitare un possibile peggioramento delle condizioni del sistema immunitario.
A 32 anni, con 12 stagioni da professionista alle spalle, Magic Johnson ufficializzò pertanto il proprio ritiro dall'attività cestistica.
Nonostante il ritiro, Magic Johnson fu il quarto giocatore più votato della Western Conference tra i candidati all'All-Star Game 1992. I suoi compagni di squadra Byron Scott e A.C. Green dichiararono che Magic non avrebbe dovuto partecipare alla partita perché ormai era un giocatore ufficialmente ritiratosi. Karl Malone, ala grande degli Utah Jazz, disse che il rischio di ferite e di tagli durante una partita era molto frequente, facendo intendere che la presenza di Magic non lasciava sicuri gli altri giocatori.
Dopo aver ricevuto il parere medico favorevole, Magic Johnson scelse di prendere parte all'All-Star Game. Disputò una partita eccellente: mise a segno 25 punti, più 9 assist, 5 rimbalzi e 2 palle recuperate in 29 minuti di gioco. A fine gara venne nominato miglior giocatore dell'All-Star Game per la seconda volta in carriera.
Magic decise di ritornare ufficialmente a giocare, accettando la convocazione della nazionale statunitense per il FIBA Tournament of the Americas, torneo continentale di qualificazione ai Giochi olimpici del 1992. Disputò tutti i sei incontri della manifestazione, e mise a referto 58 punti e 54 assist totali. Gli Stati Uniti vinsero tutte le partite, e si qualificarono alle Olimpiadi di Barcellona: era nato il cosiddetto Dream Team (in italiano: "Squadra dei sogni").
I giocatori convocati per i Giochi furono gli stessi che parteciparono al Tournament of the Americas. Oltre a Magic figuravano in squadra campioni del calibro di Jordan, Bird, Malone, Pippen, Barkley, Drexler, Ewing, Mullin, Robinson, Stockton e il giocatore universitario Laettner; l'allenatore era Chuck Daly, dei New Jersey Nets. La squadra vinse agevolmente la medaglia d'oro; Johnson disputò 5 delle 8 partite del torneo olimpico, realizzando 48 punti complessivi.
Un mese dopo la vittoria olimpica, Magic dichiarò di voler tornare a giocare nei Los Angeles Lakers. Nel frattempo la NBA introdusse una nuova regola, detta poi colloquialmente "Magic Johnson rule" (in italiano: "Regola Magic Johnson") e ancora in vigore, che prevede che un giocatore sanguinante (o con la maglietta sporca di sangue) debba obbligatoriamente uscire dal campo fino a che l'emorragia non sia stata bloccata.
In settembre e ottobre Magic Johnson disputò alcune partite amichevoli di esibizione, ma prima dell'inizio della stagione 1992-1993 annunciò ancora una volta il ritiro. La ragione non era legata a un aggravarsi delle sue condizioni di salute, bensì alle troppe polemiche sollevate da alcuni giocatori sulla presenza in campo di un giocatore sieropositivo all'HIV.
Magic Johnson non rimase lontano dal mondo della pallacanestro; nel dicembre 1992 venne infatti assunto dalla NBC come commentatore per gli incontri della NBA. Nel 1993 fece parte di una cordata di imprenditori che propose invano la creazione di una nuova franchigia NBA con sede a Toronto.
Il 27 marzo 1994 tornò ufficialmente in NBA nelle vesti di allenatore dei Los Angeles Lakers; dichiarò di non essere rientrato con l'intenzione di proseguire la carriera da allenatore, ma semplicemente per assecondare la richiesta del proprietario della squadra Jerry Buss. Nella stagione 1993-1994 i Lakers, allenati da Randy Pfund, erano reduci da un record di 27 vittorie e 37 sconfitte; Buss esonerò Pfund, affidò l'interim della guida tecnica a Bill Bertka per due incontri, e infine assunse Magic Johnson.
Magic esordì con una vittoria per 110-101 nella sfida contro i Milwaukee Bucks. I Lakers vinsero altre quattro delle successive cinque partite ma chiusero la stagione perdendone dieci consecutive: fu il record negativo nella storia della squadra, che non aveva mai subito una striscia così lunga di sconfitte. Il 16 aprile 1994 Johnson dichiarò ufficialmente di non voler continuare la carriera da allenatore.
Magic non smise di sorprendere il mondo della pallacanestro: il 30 gennaio 1996 tornò ancora una volta a indossare la maglia giallo-viola numero 32 dei Los Angeles Lakers, nella sfida contro i Golden State Warriors. In un Forum tutto esaurito, disputò 27 minuti di partita, mettendo a referto 19 punti, 10 assist e 8 rimbalzi. Magic Johnson riuscì finalmente a superare anche lo scetticismo dei suoi colleghi, ormai divenuti più informati e consapevoli di cosa significasse essere sieropositivi al test dell'HIV; lo stesso Karl Malone, che negli anni precedenti aveva espresso grosse perplessità, dichiarò: «Oggi siamo tutti più informati. Ho parlato a lungo con Magic, ogni cosa è chiarita: è il benvenuto.»Nel corso della stagione Johnson disputò 32 incontri; ingrassato sino a 115 chili, non fu impiegato nel suo ruolo classico di playmaker bensì in quello di ala forte. La partita più attesa fu quella contro i Chicago Bulls di Michael Jordan, anch'egli rientrato in NBA dopo aver annunciato il ritiro nel 1993; vinsero i Bulls 99-84, e Magic realizzò 15 punti, due in meno di Jordan. Magic concluse la stagione regolare con 14,6 punti, 6,9 assist e 5,7 rimbalzi di media a partita.
I Lakers riuscirono a qualificarsi per i playoff 1996, ma furono eliminati al primo turno dagli Houston Rockets, che vinsero 3-1 nella serie. Nelle quattro partite di playoff, Magic mise a referto in totale: 61 punti, 26 assist e 34 rimbalzi.
L'incontro del 2 maggio 1996 al The Summit di Houston fu l'ultimo della sua carriera in NBA, dopo 13 stagioni nei Los Angeles Lakers.
L'attività agonistica di Magic Johnson non cessò definitivamente nel 1996. Nel maggio 1999 stipulò un accordo di sponsorizzazione di un anno con una società cestistica con sede a Borås, nel sud della Svezia: il Borås Basket; la squadra assunse pertanto la denominazione ufficiale "Magic M7". Secondo il contratto, valido dal maggio 1999 al 21 maggio 2000, il Borås si impegnò a pagare 900.000 corone per poter utilizzare il nome "Magic"; inoltre la società aveva l'obbligo di versare a Johnson il 70% dei profitti netti. Magic scelse di sponsorizzare una squadra svedese perché rimase fortemente impressionato dal paese scandinavo, quando nel 1996 vi si recò per disputare alcuni incontri di esibizione con una squadra di ex giocatori NBA.
Johnson disputò sei partite ufficiali della Svenska basketligan 1999-2000, il massimo campionato svedese. Esordì il 26 ottobre 1999 contro il Sallén Uppsala, mettendo subito a referto una doppia doppia da 14 punti e 11 rimbalzi; il Magic M7 vinse 84-60, davanti ad oltre 3.300 spettatori. Tornò poi in Svezia nel gennaio 2000, per un tour di cinque partite.
Giocò e vinse due incontri consecutivi contro i Sundsvall Dragons, realizzando rispettivamente 17 e 30 punti. Nella vittoria 105-102 del 21 gennaio contro i Norrköping Dolphins Magic realizzò due tiri liberi decisivi a cinque secondi dal termine; giocò tutti i 40 minuti della partita, e mise a segno 34 punti in totale. Il 23 gennaio 2000 i Magic M7 affrontarono i Mölndals Kvarnby; vinsero 88-65 e Magic Johnson concluse l'incontro con 17 punti, 11 rimbalzi e 7 assist.
Il 24 gennaio 2000 Magic disputò la sua ultima partita ufficiale in campionato contro l'Alvik Stoccolma: i Magic M7 ebbero la meglio 120-96 e lui segnò 15 punti.
Terminata l'esperienza svedese, alla fine del 2000 Magic Johnson decise di sponsorizzare la società danese dei Great Danes, in modo analogo a quanto fatto con il Borås Basket. La squadra, che prendeva parte alla Lega NEBL, cambiò pertanto nome in "Magic Great Danes". Il suo esordio avvenne il 5 novembre 2000 a Copenaghen contro lo Žalgiris Kaunas; in 40 minuti mise a referto 9 punti (1/6 al tiro da due, 0/1 nel tiro da tre e 7/8 nei liberi), 14 assist e 8 rimbalzi, che non bastarono a evitare la sconfitta per 68-97. La seconda e ultima partita ufficiale di Magic in Danimarca fu giocata il 7 novembre contro i finlandesi dell'Espoon Honka; i Magic Great Danes vinsero 90-79 dopo un tempo supplementare, e il tabellino di Johnson (che giocò tutti i 45 minuti dell'incontro) fu di 8 punti (4/6 nel tiro da due, 0/1 nel tiro da tre), 11 assist e 12 rimbalzi.
Le presenze ufficiali di Magic Johnson nella nazionale degli Stati Uniti, riconosciute dalla USA Basketball, sono 20. La prima di esse è datata 5 aprile 1978 contro Cuba, in occasione della prima partita del World Invitational Tournament; l'ultima fu la finale dei Giochi olimpici 1992 di Barcellona, quando gli Stati Uniti sconfissero la Croazia aggiudicandosi la medaglia d'oro. In totale ha realizzato 197 punti.
Il World Invitational Tournament del 1978 fu un torneo amichevole a inviti a cui presero parte gli Stati Uniti, Cuba, la Jugoslavia e l'Unione Sovietica. La nazionale statunitense era composta da giocatori di NCAA, e fu la prima volta in cui Magic Johnson e Larry Bird giocarono insieme in Nazionale, cosa che accadrà nuovamente nel 1992 in occasione del Tournament of the Americas e dei Giochi olimpici.
Nel primo incontro, disputato contro Cuba il 5 aprile ad Atlanta, gli Stati Uniti vinsero 109-64; Johnson realizzò i suoi primi 4 punti con la Nazionale. Due giorni dopo si giocò a Chapel Hill in Carolina del Nord, gli statunitensi vinsero 88–83 contro la Jugoslavia guidata da Dragan Kićanović (22 punti) e Mirza Delibašić (19 punti); Magic non realizzò alcun punto nell'incontro. L'ultima partita si giocò il 9 aprile alla Rupp Arena di Lexington in Kentucky; gli americani vinsero la manifestazione, grazie al successo 107-82 sui sovietici. Il miglior marcatore fu Sergej Belov con 32 punti, mentre Johnson ne mise a referto 11.
La Jurij Gagarin Cup fu una manifestazione organizzata nell'agosto 1978 a Vilnius nell'ex Unione Sovietica, in modo analogo a quanto fatto con il World Invitational Tournament. Vennero invitati gli Stati Uniti, la Lituania, il Messico e la Cecoslovacchia; l'URSS vi partecipò con due selezioni.
Nel primo incontro vinto 106-68 contro i lituani, Johnson realizzò 16 punti. Nelle successive quattro partite la nazionale statunitense perse solamente contro la prima selezione sovietica per 104-99, concludendo così al secondo posto in classifica. Magic chiuse il torneo con 76 punti totali realizzati (media di 15,2 a partita) e 18 rimbalzi; realizzò 34 tiri da due su 54 tentativi (media del 63%) e 8 tiri liberi su 9 (media dell'88,9%).
Il quinto Tournament of the Americas del 1992 passò alla storia come il debutto ufficiale assoluto del Dream Team, la selezione nazionale statunitense composta dai più grandi campioni NBA dell'epoca, considerata una delle più forti squadre di pallacanestro di tutti i tempi. L'edizione 1992 era valida come qualificazione alle Olimpiadi 1992.
Gli Stati Uniti vinsero agevolmente tutti i sei incontri disputati, mantenendo una media di margine con gli avversari di 51,5 punti a partita, mettendo a segno 121,1 punti di media. Magic giocò tutti gli incontri, e realizzò 54 punti totali; la sua media punti fu tra le più basse della squadra, ma si distinse per il numero di assist: ne servì ai compagni 54, vale a dire la media di 9 a partita.
Ai Giochi olimpici del 1992 di Barcellona Magic disputò 6 delle 8 gare disputate dal Dream Team, a causa di un infortunio al ginocchio subito durante l'incontro del 27 luglio contro la Croazia, in cui aveva già realizzato 4 punti. Nella partita precedente, l'esordio degli Stati Uniti nella manifestazione, Johnson aveva contribuito con 6 punti nella vittoria 116-48 contro l'Angola. Rimasto fuori dal campo contro Germania e Brasile, tornò per pochi minuti senza segnare contro la Spagna. Nei quarti di finale contro il Porto Rico realizzò 13 punti nel 115-77 finale.
La semifinale contro la Lituania fu vinta 127-76 dagli Stati Uniti, e per Magic furono altri 14 punti a referto. In finale il Dream Team sconfisse con ampio margine la Croazia: 117-85 il punteggio, anche grazie a 11 punti del giocatore dei Lakers. La finale rappresentò l'ultima partita di Magic Johnson in Nazionale.
Il 20 febbraio 2017 è divenuto nuovo presidente dei Los Angeles Lakers. Con lui alla dirigenza, affiancato da Rob Pelinka come nuovo general manager, i Lakers concludono il trasferimento di LeBron James, appena divenuto free agent dopo l'esperienza ai Cleveland Cavaliers.
Il 9 aprile 2019 si dimette da presidente dei Los Angeles Lakers in seguito a una stagione deludente e al di sotto delle aspettative, nella quale la squadra non approda ai playoff e migliora di sole 2 vittorie il record della stagione precedente. Appena 13 giorni più tardi viene annunciato che aiuterà comunque i Lakers a reclutare giocatori.
Magic Johnson è divenuto padre per la prima volta nel febbraio 1981 con la nascita di Andre, figlio avuto fuori dal matrimonio con Melissa Mitchell. Il 5 settembre 1991 si è sposato con "Cookie" Kelly: i due organizzarono un matrimonio da 275 invitati presso la Union Missionary Baptist Church di Lansing, a cui presero parte amici stretti come Isiah Thomas e Mark Aguirre. La coppia ha avuto un figlio (Earvin III, nato nel 1992) e nel 1995 ha adottato una bambina di nome Elisa.
Magic Johnson ha fondato nel 1987 la Magic Johnson Enterprises, la cui sede è a Beverly Hills in California. L'azienda è proprietaria di varie attività commerciali negli Stati Uniti, tra cui gli "AMC Magic Johnson Theatres" (cinema multisala della AMC Entertainment), oltre 30 Burger King, la catena di palestre "24 Hour Fitness Magic Johnson Sport Clubs". Fino al 2010 ha detenuto la comproprietà della Urban Coffee Opportunities, azienda proprietaria di oltre 100 Starbucks negli Stati Uniti; la Magic Johnson Enterprises ha poi ceduto la propria quota alla Starbucks Corporation.
Nel 1994 Magic ha acquisito circa il 5% della quota azionaria dei Los Angeles Lakers, divenendo inoltre vice presidente della squadra. Nel 2010 ha ceduto la quota a Patrick Soon-Shiong, uno degli uomini più ricchi degli Stati Uniti.
Nel 2001 gli è stata dedicata una stella nella celebre Hollywood Walk of Fame, come riconoscimento alla creazione dei Magic Johnson Theatres.
Nel marzo 2012, alla guida del gruppo imprenditoriale "Guggenheim Baseball Management LLC", ha acquisito la proprietà dei Los Angeles Dodgers grazie all'offerta vincente di 2 miliardi di dollari. Oltre allo stesso Magic Johnson, del gruppo fanno parte gli imprenditori Mark R. Walter, Peter Guber, Stan Kasten, Bobby Patton e Todd Boehly.
Nel 2014 è divenuto il proprietario, insieme ad altri imprenditori, dei Los Angeles Football Club.
Dopo aver dichiarato pubblicamente la propria sieropositività all'HIV nel novembre 1991, Magic Johnson creò la Magic Johnson Foundation: una fondazione benefica nata inizialmente con il fine di raccogliere finanziamenti da destinare a programmi per la lotta contro la diffusione dell'AIDS. Con il passare degli anni la fondazione ha allargato i propri obiettivi, dedicandosi a svariate problematiche di tipo sociale: organizza programmi scolastici mirati all'inserimento di studenti provenienti da famiglie in difficoltà; promuove politiche per facilitare l'accesso alle cure mediche; ha costruito più di 15 centri di formazione tecnologica per insegnare l'uso del computer e garantire adeguato addestramento professionale. Il programma "I stand with Magic", organizzato dalla Magic Johnson Foundation dal dicembre 2006, ha garantito oltre 38.000 test gratuiti per il controllo della sieropositività in 16 delle maggiori città statunitensi.
Nel 1992 entrò a far parte della Commissione Nazionale sull'AIDS, su invito dall'allora presidente degli Stati Uniti d'America George H. W. Bush. Nei mesi successivi Johnson cercò di informare e sensibilizzare riguardo all'HIV e all'AIDS, sindrome all'epoca ancora poco conosciuta e considerata pericolosa quasi esclusivamente per gli omosessuali e i tossicodipendenti. Scrisse il libro What You Can Do to Avoid AIDS (in italiano: Cosa puoi fare per evitare l'AIDS), prese parte a un programma televisivo su Nickelodeon chiamato A Conversation with Magic Johnson (in italiano: Una conversazione con Magic Johnson) in cui i giovani spettatori potevano rivolgergli domande sul tema.
Nel 1999 è stato il relatore principale nella conferenza tenutasi presso la sede delle Nazioni Unite in occasione della Giornata mondiale contro l'AIDS; è stato inoltre nominato Messaggero di Pace ONU.
Magic Johnson è un elettore del Partito Democratico statunitense: nel 2005 ha sostenuto Phil Angelides nella candidatura alla carica di Governatore della California; due anni più tardi è stato uno dei promotori della campagna elettorale di Hillary Clinton nella corsa alle elezioni primarie; nel 2010 è stato uno degli endorser di Barbara Boxer per le elezioni del 111º Congresso degli Stati Uniti.
Nel 2012 ha sostenuto la campagna elettorale per la rielezione di Barack Obama, e tre anni più tardi si è espresso a sostegno di Hillary Clinton.
Nel 1998 Johnson fu presentatore del talk show statunitense The Magic Hour, durato solo pochi mesi. È stato per diversi anni commentatore sportivo per la rete TNT e per il programma televisivo prepartita NBA Countdown. Ha prestato la sua immagine ai videogiochi Magic Johnson's Basketball (1989), Magic Johnson's MVP (1990), Super Slam Dunk (1993), ed è apparso nei panni di se stesso nella puntata Magic Moment di The Super Mario Bros. Super Show!
In 906 incontri di stagione regolare NBA Magic Johnson ha messo a referto 17.707 punti, 6.559 rimbalzi, 10.141 assist e 1.724 palle rubate. Nei playoff ha disputato 190 incontri, collezionando 3.701 punti, 2.346 assist, 1.465 rimbalzi e 358 palle rubate.
Figura al primo posto di sempre nella classifica per numero di assist a partita sia in stagione regolare grazie alla media di 11,2, sia nelle partite di playoff con la media di 12,3. È al quarto posto nella classifica per numero di assist totali realizzati.
Ha concluso in testa nella classifica dei giocatori con più assist in campionato in tre stagioni: 1982-1983 (829 assist totali), 1985-1986 (907), 1986-1987 (977). Nelle stagioni 1982-1983, 1983-1984, 1985-1986 e 1986-1987 è stato il giocatore NBA con più assist di media a partita.
Nel 1988-1989 ha tenuto la migliore media in assoluto nei tiri liberi, con il 91,1% di canestri realizzati (513 su 563). Nel 1990-1991 è stato colui che ha perso più palloni (341), mentre nel 1980-1981 e nel 1981-1982 è stato quello con la migliore media di palloni recuperati per partita (rispettivamente 3,4 e 2,7).
Magic Johnson è uno dei soli sette giocatori che nel corso della propria carriera hanno vinto almeno un campionato NCAA, un titolo NBA e una medaglia d'oro ai Giochi olimpici. Insieme a lui figurano: Clyde Lovellette, Bill Russell, K.C. Jones, Jerry Lucas, Quinn Buckner e Michael Jordan.
È stato selezionato per 12 NBA All-Star Game: la prima volta fu nell'All-Star Game 1980, e poi consecutivamente dall'edizione 1982 sino a quella del 1992. Nel 1979-1980 è stato scelto per l'NBA All-Rookie Team, e dal 1981-1982 al 1990-1991 nell'All-NBA Team (sempre nel First Team, tranne nel 1981-1982).
In suo onore il 16 febbraio 1992 i Los Angeles Lakers hanno ufficialmente ritirato la maglia numero 32. Lo stesso privilegio è stato riservato dalla società californiana a Jerry West (numero 44), Wilt Chamberlain (13), Elgin Baylor (22), Gail Goodrich (25), Kareem Abdul-Jabbar (33), James Worthy (42), Shaquille O'Neal e Kobe Bryant (8 e 24).
Dal 2002 il nome di Magic Johnson figura tra quello dei membri del Naismith Memorial Basketball Hall of Fame, massimo riconoscimento del mondo della pallacanestro; nel 2010 anche il Dream Team di cui fece parte nel 1992 è stato ammesso nell'elenco. Nel 1996 è stato inserito tra i 50 migliori giocatori del cinquantenario della NBA. Nel 1992 è stato insignito del J. Walter Kennedy Citizenship Award, premio della NBA intitolato a Walter Kennedy e consegnato al miglior allenatore o cestista che più si è impegnato nel sociale.
È l'unico giocatore della storia ad aver vinto il premio MVP delle Finals nell'anno da rookie.
(EN) James Haskins, Magic: A Biography of Earvin Johnson, Hillside, 1981, ISBN 978-0-89490-044-0.
(EN) Bill Gutman, Magic, more than a legend: a biography, HarperCollins, 1991, ISBN 978-0-06-100542-8.
(EN) Earvin "Magic" Johnson, Roy S. Johnson, Magic's Touch: From Fundamentals to Fast Break With One of Basketball's All-Time Greats, Perseus Books Group, 1992, ISBN 978-0-201-63222-4.
(EN) Earvin "Magic" Johnson, What you can do to avoid AIDS, Times Books, 1996, ISBN 978-0-8129-2844-0.
(EN) Howard Blatt, Magic! Against the Odds, Pocket Books, 1996, ISBN 978-0-671-00301-2.
(EN) Ted Gottfried, Earvin "Magic" Johnson: Champion and Crusader, Scholastic Library Pub, 2001, ISBN 978-0-531-11675-3.
(EN) Earvin Johnson, William Novak, My Life, Fawcett Crest, 2005, ISBN 978-0-449-22254-6.
(EN) David L. Porter, Basketball: a biographical dictionary, Greenwood Publishing Group, 2005,  pp. 235-237, ISBN 978-0-313-30952-6.
 Larry Bird, Magic Johnson, Jackie MacMullan, Il basket eravamo noi, Baldini Castoldi Dalai Editore, 2011, ISBN 978-88-6073-771-7.
(EN) J. Chris Roselius, Magic Johnson: Basketball Star & Entrepreneur, ABDO, 2011, ISBN 978-1-61714-756-2.
(EN) Magic Johnson (allenatore NBA), su Basketball-reference.com, Sports Reference LLC. 
(EN) Magic Johnson, su archive.fiba.com, Federazione Internazionale Pallacanestro. 
(EN) Magic Johnson, su hoophall.com, Naismith Memorial Basketball Hall of Fame. 

La magila (gen. Magila) è un crostaceo estinto, appartenente ai decapodi. Visse tra il Giurassico inferiore e il Giurassico superiore (circa 190 – 150 milioni di anni fa) e i suoi resti fossili sono stati ritrovati in Europa e Asia. 
Questo animale, di aspetto vagamente simile a un gambero di fiume, possedeva un carapace cilindrico e appiattito lateralmente, e la sua lunghezza totale non raggiungeva i 5 centimetri. Il rostro era corto e privo di dentellature, mentre le prime tre paia di zampe erano dotate di chele; il primo paio era molto più robusto e grande degli altri, con chele corte e massicce e dotate di “dita” mobili e fisse di eguale lunghezza e ricurve. Le antenne cefaliche erano estremamente allungate, lunghe il doppio del corpo. 
Il genere Magila venne descritto per la prima volta da Muenster nel 1839, sulla base di alcuni rari resti fossili ritrovati nel giacimento di Solnhofen. I fossili di questo animale sono poi stati scoperti in numerosi giacimenti giurassici europei, e si conoscono varie specie: M. bonjouri (Giurassico inferiore, Francia), M. pichleri (Giurassico medio, Germania e Gran Bretagna), M. straeleni (Giurassico superiore, Romania e Israele), M. dura (Giurassico superiore, Russia e Polonia), M. desmarestii, M. latimana e M. denticulata (Giurassico superiore, Germania). Un genere assai simile è Etallonia, rinvenuto anch'esso a Solnhofen. Entrambi questi animali sono stati ascritti al gruppo dei talassinidi (Thalassinidea). 
Münster G. von 1839. Decapoda Macroura. Abbildung und Beschreibung der fossilen langschwänzigen Krebse in den Kalkschiefern von Bayern. Beitr. Petrefactenkde 2: 1-88.
Oppel A. 1861. Die Arten der Gattungen Eryma, Palaeastacus, Magila und Etallonia. Jh. Ver. vaterl. Naturk. Württ. 17: 355-361.
Förster, R. 1977. Untersuchungen an jurassischen Thalassinoidea (Crustacea, Decapoda). Mitteilungen der Bayerische Staatssammlung für Paläontologie und historische Geologie , vol. 17:p. 137–156.
Alessandro Garassino & Günter Schweigert. 2006. "The Upper Jurassic Solnhofen decapod crustacean fauna: review of the types from old descriptions. Part I. Infraorders Astacidea, Thalassinidea, and Palinura". Memorie della Società Italiana di Scienze Naturali e del Museo Civico di Storia Naturale di Milano 34.

Magny-Cours è un comune francese di 1.481 abitanti situato nel dipartimento della Nièvre nella regione della Borgogna-Franca Contea.
Nelle sue vicinanze sorge il circuito automobilistico sede del Gran Premio di Francia di Formula 1.

Il regolamento prevedeva che in caso di pareggio al termine dei novanta minuti regolamentari la partita venisse decisa agli shootout.
Legenda:      Vincitrice del MLS Supporters' Shield e ammessa agli MLS Cup Playoffs.      Ammesse agli MLS Cup Playoffs.

Maksim Alekseevič Šuvalov (in russo: Максим Алексеевич Шувалов?, traslitterazione anglosassone Maxim Alexeyevich Shuvalov; Rybinsk, 23 aprile 1993 – Jaroslavl', 7 settembre 2011) è stato un hockeista su ghiaccio russo, scomparso nell'incidente aereo che ha coinvolto la Lokomotiv Jaroslavl', squadra della Kontinental Hockey League.
Il 7 settembre 2011 Šuvalov è rimasto ucciso in un incidente aereo che coinvolse tutta la squadra. L'aereo sul quale viaggiava era diretto a Minsk per giocare la prima partita della stagione, con tutto lo staff della squadra al completo. Nell'incidente perirono tutti i giocatori che facevano parte del roster principale più quattro giocatori del settore giovanile del Lokomotiv.

Una malattia cronica è una malattia che presenta sintomi che non si risolvono nel tempo né giungono a miglioramento. Secondo la definizione del National Commission on Chronic Illness, sono croniche tutte quelle patologie "caratterizzate da un lento e progressivo declino delle normali funzioni fisiologiche".Pur con marcate differenze fra ciascuna patologia, per un malato cronico generalmente è possibile trattare i sintomi, ma non curare la malattia.
Le patologie croniche vanno dalle cardiopatie, ai tumori, alle patologie gastriche o intestinali, neurologiche, muscolo-scheletriche, e così via. Secondo l'Organizzazione mondiale della sanità, le malattie croniche costituiscono la principale causa di morte in quasi tutto il mondo, in Europa sono causa di circa l'86% dei decessi.
(EN) Malattia cronica, su Enciclopedia Britannica, Encyclopædia Britannica, Inc.
La malattia di Crohn o morbo di Crohn, nota anche come enterite regionale, è una malattia infiammatoria cronica dell'intestino (MICI) che può colpire qualsiasi parte del tratto gastrointestinale, dalla bocca all'ano, provocando una vasta gamma di sintomi. Essa causa principalmente dolori addominali, diarrea (che può anche essere ematica se l'infiammazione è importante), vomito o perdita di peso, ma può anche causare complicazioni in altri organi e apparati, come eruzioni cutanee, artriti, infiammazione degli occhi, stanchezza e mancanza di concentrazione.
La malattia di Crohn è considerata una malattia autoimmune, in cui il sistema immunitario aggredisce il tratto gastrointestinale provocando l'infiammazione, anche se viene classificata come un tipo particolare di patologia infiammatoria intestinale.
Ci sono prove di una predisposizione genetica per la malattia e questo porta a considerare gli individui con fratelli ammalati tra gli individui ad alto rischio. La malattia di Crohn tende a presentarsi inizialmente negli adolescenti e nei ventenni, con un altro picco di incidenza tra i cinquanta e i settant'anni, anche se la malattia può manifestarsi a qualsiasi età.
Non esiste ancora una terapia farmacologica risolutiva o una terapia chirurgica eradicante la malattia di Crohn. Le possibilità di trattamento sono limitate al controllo dei sintomi, al mantenimento della remissione e alla prevenzione delle ricadute.
La malattia prende il nome dal gastroenterologo statunitense Burrill Bernard Crohn che, insieme a due colleghi nel 1932, ha descritto per primo una serie di pazienti con infiammazione dell'ileo terminale, solitamente la zona più colpita dalla malattia. Per questo motivo, la malattia è stata anche chiamata ileite regionale o enterite regionale.
La malattia di Crohn è un tipo di malattia infiammatoria cronica intestinale (MICI). Si manifesta solitamente nel tratto gastrointestinale e può essere classificata in base alla regione specifica colpita. Nel 50% dei casi viene classificata come ileocolica di Crohn e colpisce l'ileo (l'ultima parte dell'intestino tenue che si collega all'intestino crasso) e l'intestino crasso. Nel 30% di essi prende il nome di ileite di Crohn, manifestandosi solo nell'ileo, mentre nel restante 20% colpisce esclusivamente l'intestino crasso, chiamandosi colite di Crohn e può risultare particolarmente difficile da distinguersi dalla colite ulcerosa.
La malattia di Crohn gastroduodenale causa l'infiammazione allo stomaco e alla prima parte dell'intestino tenue, chiamata duodeno. La malattia può attaccare qualsiasi parte del tratto digerente, dalla bocca all'ano. Tuttavia, gli individui colpiti dalla malattia raramente escono al di fuori di queste tre classificazioni.
La malattia di Crohn può essere anche classificata in base al suo comportamento in fase di progressione. Questa classificazione prende il nome di "classificazione di Vienna". La malattia può presentarsi in tre categorie diverse: stenosante, penetrante e infiammatoria. La tipologia stenosante provoca un restringimento dei visceri che può portare ad una occlusione intestinale o alla modifica delle dimensioni delle feci. La malattia penetrante crea dei passaggi anomali (fistole) tra l'intestino e le altre strutture, come la pelle. La tipologia infiammatoria causa l'infiammazione senza causare stenosi o fistole.
Nel 1932 fu descritta per la prima volta l'ileite segmentaria, ritenuta una malattia dell'ileo, dal dottor Burrill Bernard Crohn, che tenne una conferenza a New Orleans, insieme ai suoi collaboratori Leon Ginzburg, e Gordon Oppenheimer al congresso dell'American Medical Association.
Tale malattia era localizzata nella parte finale dell'ileo, tanto da essere chiamata anche ileite terminale.
In seguito alla descrizione di numerosi casi, divenne evidente che la localizzazione ileale è preponderante ma non esclusiva, pertanto la malattia fu ribattezzata in onore del più importante fra gli scopritori.
La malattia di Crohn è diffusa in tutto il mondo e raggiunge la massima prevalenza nelle nazioni occidentali. Il rapporto tra femmine e maschi colpiti è intorno a 1,35:1. I fumatori presentano due volte di più la probabilità di sviluppare la malattia di Crohn rispetto ai non fumatori. La malattia di Crohn colpisce tra le 400.000 e 600.000 persone nel Nord America. La prevalenza stimata per il Nord Europa va da 27 a 48 per 100.000 abitanti.
La sua incidenza annuale è di circa 3 casi ogni 100.000 abitanti negli Stati Uniti e tra i 4 e i 10 ogni 100.000 abitanti in Scandinavia e in Gran Bretagna. L'incidenza e la prevalenza di questa patologia è in aumento. Può manifestarsi a qualsiasi età, con un picco nella seconda e terza decade e uno secondario tra sesta e settima. Alcuni gruppi etnici (come gli ebrei ashkenaziti) hanno tassi di incidenza significativamente più alti della media.
In alcune famiglie è stata notata una maggiore presenza della malattia; ciò suggerisce l'ipotesi di una predisposizione genetica, collegata in special modo al gene HLA-B27; ciò non è però provato, e l'ipotesi risulta dunque ancora incerta.
La malattia si riscontra in percentuale maggiore nelle persone di sesso femminile oltre i 20 anni, ma va estendendosi anche a soggetti di più giovane età.
Anche se l'eziologia esatta della malattia di Crohn è ancora sconosciuta, una combinazione di fattori ambientali e predisposizione genetica sembra essere la causa più probabile. I fattori di rischio genetici sono stati completamente chiariti, rendendo la malattia di Crohn la prima malattia genetica complessa in cui si sia fatta luce sul suo contesto genetico. Il rischio relativo di contrarre la malattia quando si ha una mutazione in uno dei geni di rischio, tuttavia, è in realtà molto bassa (circa 1:200). In termini generali, i dati genetici indicano disfunzioni del sistema immunitario innato nei pazienti con malattia di Crohn, e la valutazione diretta di immunità del paziente conferma questa caratteristica. Ciò aveva portato la malattia ad essere vista come una innata deficienza immunitaria, l'infiammazione cronica è causata da immunità adattativa che cerca di compensare la ridotta funzionalità del sistema immunitario innato.
Alcune ricerche hanno indicato che la malattia di Crohn possa avere una causa genetica. Le persone che hanno un fratello o sorella affetto dalla malattia, hanno 30 volte più probabilità di svilupparla rispetto alla popolazione generale.
Le mutazioni nel gene CARD15 (noto anche come il gene NOD2), presente sul cromosoma 16, sono associate alla malattia di Crohn.Anche modificazioni a carico dei TLR (Toll-like Receptor, una famiglia di recettori di membrana, a cui è deputato il riconoscimento di determinate parti batteriche), presenti sulle cellule endoteliali intestinali e sulle cellule presentanti l'antigene, sembrerebbero essere implicate nella malattia di Crohn.
In studi precedenti, solo due geni erano stati legati alla malattia, ma gli scienziati ora credono che più di trenta geni giochino un ruolo in essa, sia direttamente attraverso causalità che indirettamente come una variabile mediatore. Anomalie del gene XBP1 sono state identificate come fattori causali delle malattie infiammatorie intestinali.
Per la sua prevalenza nelle zone ad alta industrializzazione, si crede che la dieta possa essere una delle cause della malattia. Una correlazione positiva è stata trovata tra l'incidenza della malattia e un apporto maggiore di proteine animali, proteine del latte e un rapporto maggiore di omega-6 e acidi grassi polinsaturi omega-3. È stata invece trovata una correlazione negativa dell'incidenza della malattia nell'aumento del consumo di proteine vegetali e nessuna correlazione con le proteine di pesce. Il fumo è stato dimostrato essere un fattore determinante nell'aumento del rischio del ritorno della malattia in fase attiva. L'introduzione della contraccezione ormonale negli Stati Uniti nel 1960 è collegata ad un drammatico aumento del tasso di incidenza della malattia di Crohn. Anche se un legame causale non è stato effettivamente dimostrato, permangono i timori che questi farmaci agiscano sul sistema digestivo in modo simile al fumo. Numerosi studi scientifici hanno postulato l'isotretinoina come una possibile causa della malattia di Crohn in alcuni pazienti.
Si ritiene che alcuni microrganismi possano sfruttare a proprio vantaggio la debolezza della mucosa e l'incapacità di rimuovere i batteri dalla parete intestinale dell'ospite, condizioni entrambe presenti nella malattia di Crohn. La presenza di diversi batteri nei tessuti e le risposte variabili agli antibiotici suggeriscono che la malattia di Crohn non sia singola, ma una serie di malattie correlate a differenti agenti patogeni.Diversi studi hanno rilevato una forte associazione del Mycobacterium avium subspecies paratuberculosis (MAP), che causa una malattia simile nei bovini, la paratubercolosi. Alcuni hanno permesso di osservare un miglioramento della prognosi con i farmaci specifici per micobatteri, mentre altri hanno escluso l'efficacia della terapia antibiotica; tuttavia, trattandosi di terapie ex adiuvantibus, uno schema terapeutico standardizzato in termini di scelta degli antibiotici e di posologia non è ancora stato identificato.
Il gene NOD2, coinvolto nella suscettibilità genetica alla malattia di Crohn, è associato ad una ridotta capacità dei macrofagi di uccidere il MAP, diminuite immunità innata e adattativa dell'ospite e una risposta immunitaria insufficiente, necessaria al controllo dei micobatteri intracellulari. I macrofagi infettati col MAP sono associati a un'alta produzione di TNF-α.Altri studi hanno associato alla malattia specifici ceppi di Escherichia coli enteroaderente: in particolare il ceppo aderente-invasivo (AIEC) è più comune nelle persone affette dalla malattia di Crohn, produce rispetto alle specie non enteroaderenti biofilm più potenti che si correlano a una sostanziale adesione e invasività dei neutrofili e riesce a bloccare l'autofagia durante la fase autolisosomiale, garantendo la sopravvivenza dei batteri intracellulari e l'induzione dell'infiammazione. L'infiammazione promuove la proliferazione dell'AIEC e la disbiosi nell'ileo, indipendentemente dal genotipo. Le specie AIEC si replicano estensivamente all'interno dei macrofagi e inducono la secrezione di vaste quantità di TNF-α.L'ipotesi della "catena del freddo" è che batteri criofili come Yersinia e Listeria contribuiscano alla malattia. Una correlazione statistica è stata trovata tra l'avvento dell'utilizzo della refrigerazione negli Stati Uniti e varie parti d'Europa e l'aumento della malattia.Apparentemente c'è un collegamento tra la malattia di Crohn, Mycobacterium e altri batteri patogeni e marcatori genetici. In molte persone, fattori genetici predispongono gli individui all'infezione da Mycobacterium avium subspecies paratuberculosis. Questo batterio produce mannani, che proteggono dalla fagocitosi esso e diversi altri batteri, causando una varietà di infezioni secondarie.La relazione tra determinati tipi di batteri e la malattia di Crohn resta tuttora poco chiara.
Anomalie nel sistema immunitario sono state spesso ritenute causa della malattia di Crohn. Molti ritengono la malattia una malattia autoimmune causata da una risposta abnorme alle citochine da parte dei linfociti. Il gene, che studi hanno fortemente correlato alla malattia, è l'ATG16L1 il quale può indurre l'autofagia ed è in grado di ostacolare la capacità del corpo di attaccare i batteri invasivi.Contrariamente all'opinione prevalente che indica la malattia di Crohn come un disordine autoimmune delle cellule T, alcuni studi fanno pensare che essa sia il risultato di un innata compromissione del sistema immunitario. L'immunodeficienza, che è dimostrata essere dovuta (almeno in parte) alla ridotta secrezione di citochine da parte dei macrofagi, è ritenuta essere la causa dell'elevata risposta infiammatoria, in particolare nel colon, dove la carica batterica è particolarmente elevata.
Molte persone affette dalla malattia di Crohn presentano i sintomi per anni prima che venga formulata una diagnosi. Solitamente l'esordio è tra i 15 e i 30 anni di età, ma può verificarsi a qualsiasi età. A causa della natura "irregolare" della malattia gastrointestinale e la profondità del coinvolgimento dei tessuti, i sintomi iniziali possono essere più labili di quelli tipici della colite ulcerosa. Le persone con malattia di Crohn accusano periodi cronici ricorrenti di acutizzazione dei sintomi e periodi di remissione.Il dolore addominale può essere il sintomo iniziale della malattia di Crohn. È spesso accompagnato da diarrea, specialmente in coloro che hanno subito un intervento chirurgico. La diarrea può essere più o meno sanguinosa. La natura della diarrea nella malattia di Crohn dipende dalla parte dell'intestino tenue o del colon coinvolti. Le ileiti portano tipicamente a grandi volumi di feci acquose. La colite può provocare un minor volume di feci ma con frequenza più alta. La consistenza fecale può variare da solida a acquosa. Nei casi più gravi, un individuo può avere più di 20 scariche intestinali al giorno e potrebbe essere necessario svegliarsi di notte per defecare. Il sangue nelle feci è meno comune nella malattia di Crohn rispetto alla colite ulcerosa, ma può essere presente. Le scariche intestinali di sangue sono tipicamente intermittenti e possono essere di colore rosso vivo o scuro. Nel caso di grave colite di Crohn, il sanguinamento può essere abbondante. Flatulenza e gonfiore possono anche aggiungersi al disagio intestinale.
I sintomi causati da stenosi intestinale sono comuni anche nella malattia di Crohn. Il dolore addominale è spesso più acuto nelle aree dell'intestino che la presentano. Nel quadro di grave stenosi, vomito e nausea possono indicare l'inizio di ostruzione dell'intestino tenue. Anche se la correlazione è maggiore nel contesto della colite ulcerosa, la malattia di Crohn può anche essere correlata con la colangite sclerosante primitiva, un tipo di infiammazione dei dotti biliari.Disagi nella zona perianale, possono risultare importanti nella malattia di Crohn. Prurito o dolore intorno all'ano possono suggerire infiammazione, fistolizzazione o il formarsi di un ascesso locale. Appendici cutanee perianali sono comuni. L'incontinenza fecale può accompagnare la malattia perianale di Crohn. All'estremità opposta del tratto gastrointestinale, la bocca, può essere colpita da piaghe che non guariscono (ulcere aftose). Raramente l'esofago e lo stomaco possono essere coinvolti nella malattia. Se colpiti, questi possono causare sintomi quali difficoltà a deglutire (disfagia), dolore addominale superiore e vomito.
La malattia di Crohn, come molte altre malattie croniche infiammatorie, può causare una varietà di sintomi sistemici. Tra i bambini, la mancata crescita è frequente. A molti di essi viene diagnosticata la malattia proprio in conseguenza dell'incapacità di mantenere un corretto sviluppo. Fino al 30% dei bambini con la malattia presentano un ritardo di crescita. La febbre può essere presente, anche se superiore a 38,5 ˚C è rara se non si verificano complicazioni come un ascesso. Tra gli individui più anziani, la malattia di Crohn può manifestarsi come perdita di peso, di solito legata alla diminuzione dell'assunzione di cibo. Infatti, pazienti con sintomi intestinali da malattia di Crohn, spesso si sentono meglio quando non mangiano. Le persone colpite dalla malattia in ampie zone dell'intestino tenue possono anche avere malassorbimento di carboidrati o lipidi, ciò può ulteriormente aggravare la perdita di peso.Il deficit nutrizionale, dovuto al ridotto apporto dietetico per anoressia e autorestrizione, determina steatorrea, anemia microcitica o megaloblastica, ipoprotidemia, edema, demineralizzazione ossea, ipokaliemia e disidratazione.
Oltre al coinvolgimento sistemico e gastrointestinale, la malattia può colpire anche molti altri organi. L'infiammazione della parte interna dell'occhio, nota come uveite, può provocare un forte dolore, specialmente quando l'occhio è esposto alla luce (fotofobia). L'infiammazione può coinvolgere anche la parte bianca dell'occhio (sclera), una condizione chiamata episclerite. Sia l'episclerite che la uveite possono portare alla perdita della vista se non trattate.
Alla malattia di Crohn è associata un tipo di malattia reumatologica conosciuta come spondiloartropatia sieronegativa. Questa è caratterizzata da infiammazione di una o più articolazioni (artrite) o delle inserzioni muscolari (entesite). L'artrite può interessare articolazioni più grandi, come il ginocchio o la spalla, o può coinvolgere esclusivamente le piccole articolazioni delle mani e dei piedi. L'artrite può coinvolgere anche la colonna vertebrale, portando a spondilite anchilosante se l'intera struttura viene coinvolta o semplicemente sacroileite se solo la porzione inferiore di colonna vertebrale viene coinvolta. I sintomi di artrite sono dolore, sensazione di caldo, gonfiore, rigidità delle articolazioni e la perdita della mobilità articolare o di funzionalità.
La malattia di Crohn può anche colpire la pelle, il sangue e il sistema endocrino. Un tipo di manifestazione cutanea, l'eritema nodoso, si presenta come noduli rossi che di solito appaiono sugli stinchi. L'eritema nodoso è dovuto ad infiammazione del tessuto sottocutaneo sottostante ed è caratterizzata da panniculite settale. Un'altra lesione cutanea, il pioderma gangrenoso, è tipicamente caratterizzato da un nodulo doloroso ulcerato. La malattia di Crohn aumenta anche il rischio di coaguli di sangue, gonfiore e dolore della parte inferiore delle gambe e può essere un segno di trombosi venosa profonda, mentre la difficoltà di respirazione può essere una conseguenza di una embolia polmonare. L'anemia emolitica autoimmune è una condizione in cui il sistema immunitario attacca i globuli rossi, che è comune nella malattia di Crohn e può causare stanchezza, pallore, e altri sintomi comuni nell'anemia. Il clubbing (dita ippocratiche), una deformità delle estremità delle dita, può anche essere un risultato della presenza della malattia. Infine, la malattia di Crohn può causare osteoporosi o l'assottigliamento delle ossa. I soggetti con osteoporosi presentano un aumentato del rischio di fratture ossee.La malattia di Crohn può anche causare complicanze neurologiche (come riportato nel 15% dei pazienti). Le più comuni sono convulsioni, ictus, miopatia, neuropatia periferica, cefalea e depressione.Gli affetti dalla malattia possono, inoltre, soffrire di cheilite granulomatosa e altre forme di granulomatosi oro-facciale.
La malattia di Crohn può portare a diverse complicanze all'interno dell'intestino, tra cui l'ostruzione, lo sviluppo di fistole e ascessi. L'ostruzione si verifica in genere per stenosi o aderenze che restringono il lume, bloccando il passaggio del contenuto intestinale. Le fistole possono svilupparsi tra due anse intestinali, tra l'intestino e la vescica, tra l'intestino e la vagina e tra l'intestino e la pelle. Gli ascessi possono verificarsi in addome o nella zona perianale.
La malattia di Crohn aumenta anche il rischio di cancro nella zona di infiammazione. Per esempio, gli individui con malattia di Crohn che coinvolge il piccolo intestino sono a maggior rischio per cancro intestinale. Allo stesso modo, le persone con colite di Crohn hanno un rischio relativo di 5.6 per sviluppare il cancro del colon. Screening per il cancro del colon con colonscopia sono consigliati per chi ha avuto la colite di Crohn per almeno otto anni.
Gli individui con malattia di Crohn sono a rischio di malnutrizione per molte ragioni, tra cui la diminuzione dell'assunzione di cibo e il malassorbimento. Il rischio aumenta dopo la resezione del piccolo intestino. Tali individui possono aver bisogno di integratori orali per aumentare il loro apporto calorico, o nei casi più gravi, nutrizione parenterale totale (TPN). La maggior parte delle persone con malattia moderata o grave di Crohn si rivolgono ad un dietista per l'assistenza nella nutrizione.Malattia di Crohn può risultare problematica durante la gravidanza e alcuni farmaci possono causare eventi avversi per il feto o la madre. La consultazione con un ostetrico e un gastroenterologo circa la malattia di Crohn e tutti i farmaci assumibili, consente di adottare misure preventive. In alcuni casi, durante la gravidanza, si può verificare la remissione della malattia. Alcuni farmaci possono anche avere un impatto sugli spermatozoi o possono comunque influenzare negativamente la fertilità di un uomo.Un'altra complicanza della malattia può essere l'infezione all'iride e l'anoressia. Può essere inoltre associata a ipovitaminosi D.
La formulazione di una diagnosi di malattia di Crohn a volte può risultare impegnativa e una serie di test sono spesso necessari per aiutare il medico. Anche una serie completa di esami potrebbe non essere sufficiente per una diagnosi di Crohn fatta con assoluta certezza. Una colonscopia è efficace al 70% nel diagnosticare la malattia. Quando la malattia si presenta nell'intestino tenue è particolarmente difficile da diagnosticare, infatti la colonscopia tradizionale consente l'accesso solo alla porzione inferiore del tenue; l'introduzione della capsula endoscopica ha però aiutato molto in questo tipo di diagnosi.
La colonscopia è il miglior test per formulare una diagnosi di malattia di Crohn, in quanto permette la visualizzazione diretta del colon e dell'ileo terminale, individuandone il livello di progressione delle alterazioni. A volte, il colonscopio può arrivare oltre l'ileo terminale, ma questo varia da paziente a paziente. Durante la procedura, il gastroenterologo può anche eseguire una biopsia, prelevando piccoli campioni di tessuto per compiere analisi di laboratorio. Ciò può aiutare a confermare una diagnosi. Il 30% delle malattie di Crohn coinvolge solo l'ileo e perciò il raggiungimento di questa porzione di intestino è necessaria per formulare la diagnosi. Trovare una distribuzione a chiazze di malattia, con coinvolgimento del colon o dell'ileo ma non del retto, suggerisce la presenza della malattia. L'utilità della capsula endoscopica  è ancora incerta.
Un esame con mezzo di contrasto al bario dell'intestino tenue può essere utilizzato per la diagnosi della malattia di Crohn quando essa lo coinvolge esclusivamente. La colonscopia e la gastroscopia consentono la visualizzazione diretta del solo l'ileo terminale e dell'inizio del duodeno, non possono infatti essere utilizzati per valutare il resto dell'intestino tenue. Con l'indagine radiologica effettuata facendo assumere il solfato di bario per via orale al paziente si possono studiare eventuali infiammazioni o restringimenti. Grazie al clisma opaco e alla fluoroscopia è possibile avere l'immagine del colon e quindi analizzarlo per la ricerca della malattia, ma questa procedura è andata in disuso con l'avvento della colonscopia. Questa rimane comunque utile per identificare anomalie anatomiche quando eventuali stenosi del colon rendono impossibile l'attraversamento di esse da parte del colonscopio o per la rilevazione di fistole del colon (in questo caso si usa un mezzo di contrasto iodato e non baritato a causa della sua tossicità).La tomografia computerizzata (TC) è utile per la valutazione dell'intestino tenue. È anche utile per la ricerca di complicanze intra-addominali della malattia di Crohn, come ascessi, ostruzioni dell'intestino tenue o fistole. La risonanza magnetica è un'altra opzione per l'imaging dell'intestino tenue e per la ricerca di complicanze, anche se è più costosa e meno facilmente disponibile.
Anche la medicina nucleare si è rivelata efficace per individuare la posizione della malattia. La procedura utilizza i globuli bianchi rimossi dal paziente e poi contrassegnati con un radioisotopo. Essi poi vengono iniettati di nuovo nel paziente per via endovenosa e successivamente vengono osservati per ricercare eventuali accumuli anomali nell'intestino. Gli studi hanno anche suggerito che tali esami siano utili per monitorare la malattia e valutare l'efficacia della terapia.
La malattia più comune che imita i sintomi della malattia di Crohn è la colite ulcerosa. Entrambe sono malattie infiammatorie croniche intestinali che possono colpire il colon con sintomi simili. È importante distinguere queste due malattie poiché il loro decorso e i trattamenti disponibili possono essere molto diversi. In alcuni casi, tuttavia, potrebbe non essere possibile individuarne la differenza, in questi casi la malattia viene classificata come colite indeterminata.
Al momento non esiste una cura per la malattia di Crohn, ma al massimo si possono verificare temporanee remissioni. Nei casi in cui ciò si verifica, si possono prevenire recidive e controllare i sintomi grazie all'utilizzo di farmaci, alla modifica dello stile di vita e, in alcuni casi, con l'intervento chirurgico. Adeguatamente controllata, la malattia di Crohn, non incide sensibilmente sulla vita quotidiana. Il trattamento è perciò finalizzato a gestire sintomi prima della fase acuta e in un secondo momento al mantenimento dello stato di remissione.
Modifiche di un certo stile di vita possono ridurre i sintomi della malattia. Ad esempio, adeguare la dieta, assumere una corretta idratazione e smettere di fumare sono cambiamenti fortemente consigliati agli ammalati. Mangiare piccoli pasti frequenti, invece di grandi pasti, può aiutare chi lamenta una riduzione di appetito. Una regolare attività fisica è altresì raccomandata. Alcuni pazienti devono seguire una dieta povera di fibre per controllare i sintomi. I pazienti devono evitare il latte o prodotti caseari, infatti, una ricerca del 2007 ha dimostrato che possono contribuire o addirittura causare la malattia di Crohn.
L'utilizzo di integratori alimentari, specialmente in pazienti che hanno subito resezione di parti di intestino, è consigliato. Tra questi, una ricerca del 2017 ha dimostrato l'utilità della curcumina (estratta da Curcuma longa) "libera" (biologicamente attiva e benefica), grazie al suo potere antinfiammatorio, nella riduzione dei sintomi della malattia e dei marker infiammatori.
Il trattamento acuto per la malattia utilizza i farmaci per gestire eventuali infezioni (di solito antibiotici) e di ridurre l'infiammazione (normalmente tramite farmaci anti-infiammatori e corticosteroidi). Quando i sintomi sono in remissione, il trattamento consiste nel mantenimento, con l'obiettivo di evitare il ripetersi dei sintomi. L'uso prolungato di corticosteroidi comporta però significativi effetti collaterali, di conseguenza, essi non sono utilizzati per trattamento a lungo termine. L'alternativa include gli aminosalicilati, anche se solo una minoranza di pazienti è in grado di mantenere il trattamento e molti richiedono farmaci immunosoppressivi. È stato anche suggerito che l'uso degli antibiotici possa cambiare il microbiota umano e il loro uso continuativo può comportare il rischio di proliferazione di agenti patogeni quali il Clostridium difficile.
I farmaci utilizzati nel trattamento dei sintomi della malattia di Crohn includono: mesalazina (5-ASA), prednisone, modulatori del sistema immunitario come l'azatioprina, la mercaptopurina, il metotrexato. Inoltre sono entrati in terapia gli anticorpi monoclonali quali l'infliximab, l'adalimumab, certolizumab pegol e il Natalizumab.
L'idrocortisone e i cortisonici in genere vengono usati per controllare gli attacchi severi della malattia.
Alcuni studi indicano che i cannabinoidi (principalmente THC e CBD) possono influenzare positivamente l'andamento della patologia, come testimoniato dalla riduzione degli indici di attività, del fabbisogno di altri farmaci e del ricorso alla chirurgia. Uno studio del 2013 con controllo su placebo ha evidenziato i suoi effetti positivi; anche se la remissione non è stata raggiunta in tutti i pazienti, un trattamento breve ha mostrato benefici clinici significanti per i pazienti con malattia attiva, senza effetti collaterali.
La malattia di Crohn può essere anche trattata con la chirurgia, quando si verifica un blocco parziale o totale dell'intestino. La chirurgia può essere utilizzata anche per risolvere complicazioni come: ostruzioni, fistole e/o ascessi o se la malattia non risponde al trattamento farmacologico. Dopo il primo intervento di resezione, la malattia tende a ricomparire in altri luoghi. Dopo una resezione, il tessuto cicatriziale si accumula e può causare stenosi che si ha quando l'intestino diventa troppo stretto per permettere agli escrementi di passare con facilità, portando ad un blocco. Ciò può spesso rendere necessario un altro intervento analogo entro cinque anni. Per i pazienti con ostruzione causata da stenosi, ci sono due opzioni di trattamento: la strictureplasty e la resezione di parte di intestino. In questi casi, i tassi di re-intervento sono stati del 31% e 27%, rispettivamente, ad indicare che la strictureplasty è un trattamento sicuro ed efficace per pazienti selezionati che presentano interessamento duodenale.La sindrome dell'intestino corto può essere causata dalla rimozione chirurgica del piccolo intestino. Di solito si sviluppa nei pazienti che hanno avuto la metà o più del loro intestino tenue rimosso. La diarrea è il sintomo principale di tale condizione, tuttavia altri sintomi possono includere crampi, gonfiore e bruciore di stomaco. Questa sindrome viene trattata con cambiamenti nella dieta, supplementi di alimentazione per via endovenosa (vitamine e minerali) e tramite il trattamento farmacologico. Un'altra complicanza dopo un intervento chirurgico in cui l'ileo terminale viene rimosso è lo sviluppo di una eccessiva diarrea acquosa. Ciò è dovuto all'incapacità dell'ileo di riassorbire gli acidi biliari.
In alcuni casi di sindrome di intestino corto, può essere valutata la chirurgia di trapianto intestinale, anche se il numero dei centri che offrono questa procedura è piuttosto piccolo e essa comporta un elevato rischio a causa della possibilità di infezione e rigetto.
Spesso i malati affetti da malattia di Crohn si sottopongono a terapie complementari o alternative. Gli approcci seguiti comprendono le diete, l'uso di probiotici, l'olio di pesce (omega-3) e altri integratori a base di erbe (fitoterapia) e nutrizionali.
Il beneficio di questi trattamenti non è provato e importanti metanalisi hanno mostrato come manchino studi seri e ben svolti sull'utilità dei trattamenti alternativi.
La malattia di Crohn è una malattia cronica per la quale non esiste alcuna cura. Essa è caratterizzata da periodi di miglioramento seguiti da episodi di riacutizzazione dei sintomi. Con il trattamento, la maggior parte dei pazienti mantiene un corretto peso e una vita normale. Il tasso di mortalità per la malattia è relativamente più alto rispetto alla popolazione sana.
Inoltre, la malattia di Crohn sembra associata ad un aumentato rischio di carcinoma dell'intestino tenue e del colon-retto.
Ermes Orlandelli, Malattie infiammatorie croniche intestinali: il morbo di Crohn nel modello psiconeuroendocrinoimmunologico, Roma, Società Editrice Universo, 2002, ISBN 88-87753-71-7.
 E. Polli, [et al.], La malattia di Crohn, in Relazione all’85. Congresso della Società italiana di medicina interna ed all’86. Congresso della Società italiana di chirurgia, Roma, 1984, ISBN 88-7025-051-2.
 Bryan N. Brooke, La malattia di Crohn, a cura di Carlo Cafaro, Roma, Il pensiero scientifico, 1972. ISBN non esistente
 Robbins, Cotran, Le basi patologiche delle malattie, VII edizione, Ed. Elsevier e Masson, ISBN 978-88-214-3175-3.
 Harrison, Principi di Medicina Interna (il manuale - 16ª edizione), New York - Milano, McGraw-Hill, 2006, ISBN 88-386-2459-3.
 Claudio Rugarli, Medicina interna sistematica, 5ª ed., Milano, Elsevier - Masson, 2010, ISBN 88-214-3109-6.
Joseph C. Sengen, Concise Dictionary of Modern Medicine, New York, McGraw-Hill, ISBN 978-88-386-3917-3.
 Stefan Silbernagl e Florian Lang, Color Atlas of Pathophysiology, Thieme, 30 dicembre 2009,  pp. 32–, ISBN 978-3-13-116552-7.
 Lippincott Williams & Wilkins, Pathophysiology: A 2-In-1 Reference for Nurses, Lippincott Williams & Wilkins, 10 marzo 2004,  pp. 363–, ISBN 978-1-58255-317-7.
 S. Rose, Gastrointestinal And Hepatobiliary Pathophysiology, Hayes Barton Press, 31 ottobre 2004,  pp. 310–, ISBN 978-1-59377-181-2.
 Professional Guide to Pathophysiology, Lippincott Williams & Wilkins, 7 gennaio 2010,  pp. 330–, ISBN 978-1-60547-766-4.
Theodore M. Bayless e Stephen B. Hanauer, Advanced Therapy of Inflammatory Bowel Disease, PMPH-USA, 2001,  pp. 465–, ISBN 978-1-55009-122-9.
 Russell D. Cohen, Inflammatory Bowel Disease: Diagnosis and Therapeutics, Springer, 16 marzo 2011,  pp. 64–, ISBN 978-1-60327-432-6.
 Bayless e Stephen B Hanauer, Advanced Therapy of Inflammatory Bowel Disease, Volume 2: IBD and Crohn's Disease, PMPH-USA, 1º novembre 2011,  pp. 728–, ISBN 978-1-60795-035-6.
 Pierre Michetti, Therapy of Crohn's Disease, Karger Publishers, 2005, ISBN 978-3-8055-7931-5.
 Malattia di Crohn, su thes.bncf.firenze.sbn.it, Biblioteca Nazionale Centrale di Firenze. 
(EN) Malattia di Crohn, su Enciclopedia Britannica, Encyclopædia Britannica, Inc. 
(EN) digestive.niddk.nih.gov - Crohn's disease, su digestive.niddk.nih.gov. URL consultato il 19 luglio 2011 (archiviato dall'url originale il 9 giugno 2014).