
La Caloris Planitia, nota anche come Bacino Caloris, è un cratere da impatto di circa 680 km di raggio, presente sulla superficie del pianeta Mercurio, a 31,65° di latitudine nord e 198,02° di longitudine ovest. Il bacino si presenta oggi come una grande pianura, su cui il Sole è a mezzogiorno quando Mercurio raggiunge il perielio. Per questa ragione l'Unione Astronomica Internazionale l'ha denominata Caloris Planitia, espressione latina che significa pianura del calore. Il bacino, la più grande struttura da impatto presente su Mercurio, è circondato dai Caloris Montes, che raggiungono i due chilometri d'altezza.
Il bacino Caloris è stato scoperto grazie alle immagini inviate a Terra dalla sonda Mariner 10 nel 1974. Al momento del sorvolo di Mercurio da parte della sonda, il bacino era situato sul terminatore - la linea che separa l'emisfero diurno da quello notturno - e così solo una parte del cratere poté essere fotografato. Al momento del sorvolo, la sonda registrò in corrispondenza della Caloris Planitia le massime temperature superficiali. Il bacino è stato osservato nella sua interezza grazie al sorvolo della sonda MESSENGER, il 15 gennaio 2008.La prima stima del diametro del cratere, elaborata in base alle immagini del Mariner 10, fu di 1300 km. Il valore reale, invece, è di 1500 km, come è stato misurato dalle immagini del cratere nella sua interezza riprese dalla sonda MESSENGER. Il bacino è circondato da montagne che raggiungono i 2 km di altezza e da una struttura ad anelli concentrici. Il fondo del cratere, invece, è costituito da una pianura lavica, simile ai mari sulla Luna. I materiali eiettati nell'impatto che ha formato il bacino si osservano fino a 1000 km di distanza dal bordo del cratere, all'esterno di esso.
Al centro del bacino è presente un cratere di 40 km di diametro, da cui sembrano irraggiarsi numerose fratture radiali che potrebbero essere faglie estensionali. La causa esatta di questa formazione, chiamata Pantheon Fossae, non è ancora nota.Nelle osservazioni radar, il bacino appare scuro, senza che possano essere identificati particolari dettagli.
I corpi celesti del Sistema solare interno hanno sperimentato un intenso bombardamento meteoritico nel primo miliardo di anni circa del Sistema solare. L'impatto che ha prodotto il bacino Caloris dovrebbe essere avvenuto dopo che la maggior parte del bombardamento era terminata, perché il numero dei crateri da impatto presenti sul fondo del bacino è minore rispetto a regioni di dimensioni comparabili al di fuori del bacino stesso. Si ritiene che formazioni geologiche analoghe presenti sulla Luna, come il Mare Imbrium ed il Mare Orientale, si siano formate all'incirca nella stessa epoca, forse indicando che c'è stato un picco di grandi impatti verso la fine della fase di intenso bombardamento. In base alle immagini della sonda MESSENGER, è stato determinato che l'età del bacino Caloris è compresa tra 3,8 e 3,9 miliardi di anni.
Il gigantesco impatto che si ritiene abbia formato Caloris, potrebbe aver prodotto conseguenze globali per tutto il pianeta. Nel punto diametralmente opposto di Mercurio, rispetto alla Caloris Planitia, è presente un'area di terreno collinare e scanalato, sede di pochi crateri da impatto e noto come il Terreno caotico (o Terreno stregato). Gli studiosi ritengono che esso sia stato generato dalla convergenza delle onde sismiche generate nell'impatto che ha prodotto il bacino Caloris. In seguito all'impatto, inoltre, dovrebbe essersi scatenata una fase di attività vulcanica su Mercurio, che ha condotto alla formazione delle pianure lisce visibili sulla superficie del pianeta.Il bacino Caloris è circondato da una serie di formazioni geologiche, chiamate collettivamente il Gruppo Caloris, che gli studiosi ritengono essere state prodotte dai materiali espulsi dal bacino al momento dell'impatto.
Mercurio possiede un'atmosfera estremamente tenue e transitoria che contiene piccoli quantitativi di idrogeno ed elio catturati dal vento solare ed elementi più pesanti, come sodio e potassio. Gli studiosi ritengono che questi ultimi provengano dall'interno del pianeta. È stato scoperto che la Caloris Planitia è una fonte significativa di sodio e potassio, suggerendo che le fratture create dall'impatto facilitino il rilascio dei gas intrappolati sotto la superficie. Il terreno stregato è un'altra fonte di tali gas.
(EN) Caloris Planitia, su Enciclopedia Britannica, Encyclopædia Britannica, Inc. 
 Caloris Planitia, su Gazetteer of Planetary Nomenclature, United States Geological Survey.
Camairago (Camiràgh in dialetto lodigiano) è un nucleo abitato del comune italiano di Castelgerundo, di cui è la sede.
Di antica origine, appartenne all'arcivescovo di Milano Ariberto d'Intimiano, ai Visconti e ai Borromeo (1440), che ricostruirono il castello, dopo le distruzioni causate dalle lotte comunali tra Milano e Lodi.
Fortificata da Marco Antonio Colonna (1521), soffrì l'occupazione dei Lanzichenecchi diretti a Mantova (1621).
In età napoleonica (1809-16) Camairago fu frazione di Cavacurta, recuperando l'autonomia con la costituzione del Regno Lombardo-Veneto.
Il nome antico, di epoca alto-medievale, era "Camariaco" che deriva da Camerte Camairago, ritenuto l'effettivo fondatore.
Nel 2016 si è avviato il percorso di fusione con il comune di Cavacurta e si è concretizzato con la vittoria del "sì" nel referendum del 22 ottobre 2017.
L'abitato conserva il castello dei Borromeo, edificato su un preesistente fortilizio medievale e il Santuario della Madonna della Fontana eretto in antichità alla Vergine Maria. La storia narra di una fonte, tuttora esistente, di acqua miracolosa che in passato ha guarito storpi e ammalati.
Al 31 dicembre 2008 gli stranieri residenti nel comune di Camairago in totale sono 81, pari al 12,79% della popolazione. Tra le nazionalità più rappresentate troviamo:
Secondo l'ISTAT, il territorio comprende il centro abitato di Camairago e le località di Bosco Valentino e Mulazzana.
L'agricoltura rappresenta la maggiore attività economica locale, con la coltivazione di mais e foraggi e l'allevamento di suini e bovini. Anche se alcune di queste aziende agricole hanno una certa dimensione, tuttavia notevole è il pendolarismo su Milano e altri centri.

Cambrai (in piccardo Kimbré, in olandese Kamerijk) è un comune francese di 33.345 abitanti (INSEE 2010), sottoprefettura del dipartimento del Nord, nella regione dell'Alta Francia. La città è capoluogo della regione del Cambrésis.
Cambrai è il centro del dipartimento omonimo che conta in tutto 47.138 abitanti, qualificandosi così come il 7° dipartimento più popoloso della Francia. Con Lilla ed i villaggi del Bacino minerario Nord-Pas de Calais è parte dell'area metropolitana di Lille che comprende un totale di 3,8 milioni di abitanti.
Dal crollo dell'Impero romano, Cambrai rimpiazzò Bavay come "capitale" delle terre dei Nervi. Al principio dell'era merovingia, Cambrai divenne sede di un'immensa arcidiocesi che copriva tutta la riva destra del fiume Schelda ed era il centro di un principato ecclesiastico, coincidente grossomodo con i confni del Brabante, includendo quindi la parte centrale dei Paesi Bassi. Il vescovato aveva dei poteri secolari limitati in quanto dipendeva dal Sacro Romano Impero e tale rimase sino alla sua annessione alla Francia nel 1678. Fénelon, soprannominato il "Cigno di Cambrai", fu uno dei più noti arcivescovi di questa sede.
Le fertili terre attorno alla città consentirono la diffusione dell'industria tessile e diedero prosperità al borgo durante il periodo medievale, ma con l'arrivo dell'industrializzazione cedette il passo al vicino Nord-Passo di Calais.
Cambrai fu il quartier generale del Duca di Wellington durante l'occupazione inglese dell'area dal 1815 al 1818. Occupata ed in parte distrutta dall'esercito tedesco durante la prima guerra mondiale, in città si combatté la Battaglia di Cambrai (20 novembre 1917-3 dicembre 1917) dove una serie di carri armati vennero utilizzati per la prima vola. Una seconda Battaglia di Cambrai ebbe luogo tra l'8 ed il 10 ottobre 1918 come parte dell'Offensiva dei Cento Giorni. Dopo la Seconda guerra mondiale la città venne rapidamente ricostruita e seppe sviluppare economia e popolazione, stroncata improvvisamente dalla crisi petrolifera del 1973.
Cambrai attualmente è una città altamente vivibile e, malgrado le distruzioni del passato, mantiene un ricco patrimonio storico-monumentale. I suoi abitanti sono chiamati in francese Cambrésiens.
La città di Cambrai è collocata nella parte meridionale del Dipartimento del Nord, di cui è capoluogo dell'arrondissement. Essa appartiene ad una fitta rete di città importanti che distano tra loro poche decine di chilometri: Douai è a 24 km, Valenciennes a 29 km, Arras a 36 km e Saint-Quentin a 37 km. La capitale regionale è Lilla e si trova a 52 chilometri di distanza da Cambrai.
Cambrai è inoltre vicina ad altre importanti capitali europee: Bruxelles è a 108 km, Parigi a 160 km e Londra a 280 km.La città è sorta e si è sviluppata lungo la riva destra del fiume Schelda. Localmente noto come Escaut, il fiume ha origine nel dipartimento dell'Aisne, a circa 20 km di distanza.
Cambrai è collocata su un piano calcareo formatosi nel periodo Cretaceo, che costituisce gran parte della sezione nord del Bacino parigino, posto tra le colline di Thiérache e Avesnois ad est, ai piedi delle Ardenne, ed a nordovest le colline dell'Artois. Il punto di Cambrai è relativamente basso rispetto a queste due regioni e viene pertanto chiamato la "soglia di Cambrai" o "soglia di Bapaume", che facilita il passaggio da sud a nord: Bapaume (Artois) si trova a 100 metri sul livello del mare, Avesnes-sur-Helpe (Avesnois) a 143, mentre Cambrai è a soli 41 metri sul livello del mare. Il Canale di San Quintino, il Canal du Nord, l'A1, l'A2 e l'A6 intersecano questo passaggio tra il bacino della Senna e le pianure del dipartimento del nord.
Il sottosuolo calcareo permette, come in molte città medievali, la costruzione di cantine, tunnels e cave sotto il livello della città. La scarsa qualità del calcare di Cambrai è riservato alla produzione della calce o come materiale da riempimento ed è comune nelle costruzioni dell'area. Per le costruzioni più prestigiose veniva invece preferita la pietra proveniente dai vicini villaggi di Noyelles-sur-Escaut, Rumilly o Marcoing.La città è contornata nella parte ovest, nord e sud, dalle aree alluvionali della Valle dello Scheldt.
Cambrai è sorta sulla riva destra del fiume Schelda. Il fiume, per quanto di portata modesta nell'area di Cambrai ha giocato un ruolo importante nella storia della città provvedendo a diverse funzioni, tra cui quella di permettere il trasporto di uomini e beni sin dall'antichità. Ad ogni modo, in diversi punti il fiume presenta are acquitrinose. Fu con la scoperta di giacimenti carboniferi ad Anzin nel 1734 che lo Scheldt venne espanso e reso navigabile nel 1780, da Cambrai al Mare del Nord. Lo Scheldt è attualmente incanalato nel Canal de l'Escaut nel passaggio presso Cambrai.
Inoltre, il confine era il confine iniziale tra le diocesi di Tournai sulla riva sinistra e quella di Cambrai sulla riva destra, a partire dal VI secolo. Con la divisione dell'Impero ad opera di Carlo Magno nell'843, questo confine venne mantenuto per dividere i regni di Lotario I e Carlo il Calvo, rendendo così Cambrai una città del Sacro Romano Impero sino al 1677.
Lo Scheldt era inoltre indispensabile per molte attività economiche, come ad esempio la concia delle pelli, il funzionamento dei mulini, la lavorazione del sale e del sapone, come pure la lavorazione del lino, la cui tessitura costituiva una delle attività principali della città.Infine, il fiume venne usato nel medioevo e poi nuovamente da Vauban, per la difesa della città attraverso la realizzazione di dighe per allagamenti.
Malgrado il suo ruolo importante nella storia della città, lo Scheldt è poco integrato nel paesaggio urbano della città.
Il clima di quest'area presenta delle differenze tra aree più alte e aree più basse, con piogge regolari distribuite per tutto l'anno. Il Köppen Climate Classification ha classificato questo clima come Clima costiero marino occidentale/Clima oceanico. Ad ogni modo, la città si trova a 110 km di distanza dalla costa più vicina.Le precipitazioni presentano dei picchi tra la primavera e l'autunno, con febbraio come mese più secco. In contrasto con l'immagine generalmente piovosa della regione, le precipitazioni annuali a Cambrai sono relativamente poche e si attestano a 643 mm, meno di Tolosa (656 mm) o Nizza (767 mm) che pure si trovano alla medesima altezza sul livello del mare. Ad ogni modo il numero di giorni piovosi (120 di Cambrai contro soli 63 di Nizza) ne conferma il carattere oceanico del clima.
L'escursione termica tra inverno ed estate non supera mai i 15 °C. Se comparata con Parigi, Cambrai presenta temperature 1.5 to 2 °C più fredde. Vi sono 71 giorni di nebbia all'anno di media (Paris-Montsouris ne ha 13) 15 di temporale (Paris-Montsouris ne ha 19) e 20 di neve (Paris-Montsouris ne ha 15).
Se si comparano i dati di Cambrai a quelli di altre città come Dunkerque o Boulogne, vi sono temperature più basse, ma con precipitazioni meno violente.
Il record di temperatura a Cambrai è stato raggiunto il 6 agosto 2003 con 38.2 °C
Poco si sa di certo sulle origini di Cambrai. Camaracum o Camaraco, come era nota presso i romani, viene menzionata per la prima volta dalla Tavola Peutingeriana a metà del IV secolo. Essa divenne il villaggio principale della provincia romana dei Nervi, la cui prima capitale romana era stata a Bagacum, attuale Bavay.
A metà del IV secolo, le continue razzie dei franchi da nord minacciavano Bavay e per questo i romani costruirono dei forti sulla strada tra Bavay e Cambrai, e poi verso Boulogne. Cambrai quindi occupava ora un'importanza strategica fondamentale per la difesa dell'intera area. All'inizio del V secolo il villaggio era divenuto il centro amministrativo dei Nervii rimpiazzando Bavay che venne probabilmente lasciata ai franchi per i loro raid avendo ormai fortificazioni troppo danneggiate e inutili da riparare.
Il cristianesimo giunse nella regione quasi nella medesima epoca. Un vescovo dei Nervii di nome Superior è menzionato già a metà del IV secolo ma null'altro si sa di lui.
Nel 430 i Franchi Sali sotto il comando di Clodio il Capelluto presero la città. Nel 509 Clodoveo I riuscì a unificare i regni franchi facendo piazza pulita dei propri oppositori. Uno di questi era Ragnacardo, che regnava sul piccolo regno di Cambrai.
Cambrai iniziò a crescere da mero mercato rurale a vera e propria città al tempo dei Merovingi, un lungo periodo di pace dove i vescovati di Arras e Cambrai vennero dapprima unificati (probabilmente per l'esiguo numero di ecclesiastici dell'epoca) e poi trasferito del tutto a Cambrai, centro amministrativo della regione. Vescovi successivi, tra cui Gaugerico (in francese Géry) fondarono abbazie e chiese per ospitare reliquie che contribuirono ad accrescere la potenza religiosa di Cambrai nonché il suo ruolo come città rilevante nell'area.
Quando il Trattato di Verdun dell'843 divise l'impero di Carlo Magno in tre parti, la contea di Cambrai passò al regno di Lotario. Ad ogni modo, con la morte di Lotario II di Lotaringia, il quale non aveva avuto eredi, re Carlo il Calvo tentò di prendere il controllo del suo regno facendosi incoronare a Metz. Cambrai passò quindi, sebbene per breve tempo, al regno dei franchi occidentali. Nell'870 i villaggi vennero saccheggiati e distrutti dai normanni.Dal 925 Enrico I di Sassonia ottenne il controllo delle terre di Lotario. Cambrai passò quindi al Sacro Romano Impero in posizione sempre scomoda al confine con la Francia, e tale rimase sino all'annessione da parte della Francia otto secoli dopo quando venne catturata da Luigi XIV nel 1677.
Nel medioevo la regione attorno a Cambrai, chiamata Cambrésis, era una contea. Le rivalità tra il conte che governava la città e la contea, ed il vescovo, cessarono quando nel 948 l'imperatore Ottone I concesse al vescovo il potere temporale sulla città. Nel 1007, l'imperatore Enrico II il Santo estese il potere temporale del vescovo anche al contado attorno a Cambrai. I vescovi quindi detenevano sia il potere spirituale che quello temporale e questo fece di Cambrai e del Cambrésis una sorta di principato ecclesiastico come nel caso di Liegi, uno stato indipendente per quanto compreso all'interno del Sacro Romano Impero. Il potere spirituale del vescovo era esercitato su una vasta diocesi che si estendeva dalla riva destra del fiume Scheldt a Mons e da Bruxelles ad Anversa. Nel 953, i magiari assediarono Cambrai, che resistette a tutti i loro attacchi.Nel 958 Cambrai fu uno dei primi comuni in Europa a sorgere. Gli abitanti infatti si ribellarono all'autorità del vescovo ed ai suoi abusi. La ribellione venne violentemente repressa, ma il malcontento riesplose nuovamente tra X e XI secolo. Tra il 1077 ed il 1215 i borghesi della città cercarono di costituire una comunità indipendente per almeno quattro volte. Ciascuna di queste volte dovettero recedere dall'idea per il presentarsi delle forze combinate del vescovo e dell'imperatore. Nel 1227, dopo un ulteriore periodo di contrasti, i borghesi di Cambrai riuscirono infine a raggiungere un accordo con l'autorità del vescovo. La Loi Godefroid promulgata dal vescovo, permetteva alla popolazione un certo numero di libertà e libera gestione degli affari.
Nel medioevo la città crebbe ricca e potente grazie alle sue tessiture che producevano vesti di lana, lino e cambrico. Cambrai, ed in particolare il commercio di stoffe, subirono un declino a partire dal XV secolo. Cambrai appartenne anche alla Lega anseatica assieme ad altre diciassette città ed era in commercio con Champagne e Parigi. Dall'XI secolo le mura della città raggiunsero la oro espansione massima e tali rimasero sino al loro abbattimento nel XIX secolo.
Cambrai ha una propria storia musicale, in particolare nel XV secolo. La cattedrale locale, centro musicale di particolare rilevanza sino al XVII secolo, fu uno dei centri più evoluti in fatto musicale deill'area dei Paesi Bassi; molti compositori della Scuola di Borgogna si formarono in questa città o vi tornarono per insegnare. Nel 1428, Filippo di Lussemburgo disse che la cattedrale era la migliore di tutta la cristianità per la finezza dei suoi canti, delle sue luci e della dolcezza del suono delle sue campane. Guillaume Dufay, il più famoso musicista europeo del XV secolo, studiò alla cattedrale dal 1409 al 1412, e vi ritornò nel 1439 dopo ave trascorso diversi anni in Itala. La cattedrale di Cambrai ospitò altri importanti compositori alla fine del XV secolo: Johannes Tinctoris e Johannes Ockeghem si portarono a Cambrai per studiare con Dufay. Tra gli altri compositori si possono citare Nicolas Grenon, Alexander Ackermann e Jacob Obrecht. Nel XVI secolo ricordiamo Philippe de Monte, Johannes Lupi e Jacobus de Kerle che qui lavorarono.
Per quanto i vescovi tentarono tutti di preservare l'indipendenza del piccolo stato del Cambrésis, il compito non era certo facile, minacciato com'era da potenti vicini quali i Conti di Fiandra, i Conti di Hainaut e i sovrani di Francia, in particolare nel corso della Guerra dei cent'anni.
Nel 1339, nelle prime fasi della guerra, il re inglese Edoardo III pose assedio alla città ma dovette ritirarsi. Dal XIV secolo la contea venne circondata su quattro lati dai possedimenti del Ducato di Borgogna e Giovanni di Borgogna, figlio illegittimo di Giovanni di Borgogna, venne nominato vescovo della città. Ad ogni modo, ciò che parve un impedimento all'annessione del territorio da parte dello stato borgognone fu l'improvvisa morte di Carlo I di Borgogna nel 1477. Luigi XI immediatamente vide l'opportunità di prendere il controllo di Cambrai, ma dovette lasciare la città un anno dopo.
Come centro economico dell'Europa settentrionale lontano da Bruges, l'area subì con l'età moderna un periodo di declino culturale. Ad ogni modo la neutralità della città nei vari conflitti che interessarono l'area e la sua posizione tra i possedimenti della Monarchia asburgica e la Francia la resero il centro di molti negoziati internazionali, tra cui la fondazione della Lega di Cambrai, un'alleanza progettata nel 1508 da papa Giulio II contro la Repubblica di Venezia, conclusa appunto in città con la firma del Trattato di Cambrai. L'alleanza decadde già nel 1510 quando il papa si alleò con Venezia contro l'ex alleato francese. Il conflitto che si originò, noto come Guerra della Lega di Cambrai, perdurò dal 1508 al 1516. Cambrai fu inoltre sede di negoziati nel 1529, portando a compimento la Pace delle Dame che portò al ritiro della Francia dalla Guerra della Lega di Cognac.
Nel 1543 Cambrai venne conquistata da Carlo V d'Asburgo ed annessa direttamente ai propri già vasti possedimenti. In questo periodo venne demolito il monastero medievale del Santo Sepolcro e venne costruita in città la cittadella fortificata per scopi militari.
Nel 1623, la comunità di monache benedettine inglesi venne istituita a Cambrai, ove rimase sino al 1793 quando venne costretta a lasciare la città per le disposizioni della Rivoluzione Francese, per poi essere rifondata nel 1838 a Malvern, in Inghilterra, presso l'Abbazia di Stanbrook.
Nel 1630 il cardinale Richelieu, intenzionato a contrastare il potere dell'Imperatore e della Spagna, riprese l'alleanza della Francia con la Repubblica delle Sette Province Unite. La Francia si focalizzò sui Paesi Bassi spagnoli e, secondo gli accordi, la Francia avrebbe ricevuto in caso di vittoria l'Hainaut, il Cambrésis, l'Artois, una grande porzione delle Fiandre e del Lussemburgo e la contea di Namur. La guerra venne dichiarata alla Spagna nel 1635: venne seguita da una lunga serie di guerre che, assieme alle pestilenze, causarono delle crisi in tutto il Cambrésis.Il cardinale Mazzarino tentò senza successo, nel 1649, di assediare la città grazie al supporto di validi comandanti come Enrico di Lorena-Harcourt e il visconte di Turenne. Un reggimento spagnolo, proveniente da Bouchain, riuscì infatti a penetrare in città e tolse l'assedio dei francesi. Nel 1657, il visconte di Turenne prese Cambrai. Nuovamente 4000 cavalieri al comando di Luigi II di Borbone-Condé, al servizio della Spagna, riuscì a penetrare in città e a liberarla dal dominio francese.Nel 1666, Luigi XIV si preparò per una nuova conquista della città e studiò attentamente le fortificazioni spagnole. Diede inizio così alla Guerra di devoluzione. Nel Trattato di Aquisgrana del 1668 la Francia ottenne un gran numero di fortezze nell'area, ma non ancora Cambrai.
Nel 1672, le ostilità contro la Repubblica protestante dei Paesi Bassi ripresero e continuarono negli anni successivi. Nel 1676, Luigi XIV, per "salvaguardare la tranquillità dei confini per sempre" ("assurer à jamais le repos de ses frontières"), focalizzò il proprio interesse contro la Spagna ed occupò Condé e Bouchain. Il 17 marzo 1677, le truppe francesi assediarono Valenciennes e si mossero verso Cambrai, la più potente tra le fortezze dei Paesi Bassi, che venne raggiunta il 20 marzo. Il 22 marzo, Luigi XIV si trovò in persona presso la città. Il 2 aprile, i francesi investirono parte della città. Il 5 aprile, la città si arrese, ottenendo i benefici già concessi a Lille nel 1667, ma la guarnigione spagnola riuscì a rifugiarsi nella cittadella e l'assedio continuò sino al 17 aprile. Dopo 29 giorni di assedio il re fece il proprio ingresso trionfale in città, il 19 aprile, il lunedì di Pasqua. Luigi XIV nominò il marchese di Cesen come nuovo governatore, e nominò 14 nuovi alderman mantenendo invece il medesimo prevosto.
Col Trattato di Nimega del 1678, la Spagna rinunciò ad ogni pretesa su Cambrai, lasciandola alla Francia sino ai nostri giorni.
L'influenza francese trasformò l'architettura e l'urbanizzazione della città. L'espansioen delle case verso le strade venne bloccata e la città venne abbellita con grandiose residenze. Le fortificazioni vennero nel contempo rafforzate con gli ultimi ritrovati tecnologici. Il primo arcivescovo nominato dal re di Francia per la sede episcopale locale fu Fénelon. Questi divenne noto col soprannome di "Cigno di Cambrai" ("le cygne de Cambrai", in opposizione al suo amico e rivale teologico Jacques Bénigne Bossuet, l'"aquila di Meaux", "l'aigle de Meaux"), ed egli qui scrisse le sue Massime dei Santi. Dimostrò grande zelo nella conversione dei protestanti in città.
La città venne duramente colpita dalla Rivoluzione francese: Joseph Le Bon, inviato dal Comitato di salute pubblica, giunse a Cambrai nel 1794. Fu lui a dare inizio all'era del "terrore" inviando diversi abitanti alla ghigliottina sino a quando anch'egli non venne processato e condannato nel 1795. Una delle vittime più famose in città sotto il suo governo fu Francesco III Massimiliano de la Woestyne, III machese di Becelaere.
Gran parte delle costruzioni religiose della città vennero demolite in questo periodo: nel 1797, la vecchia cattedrale che era stata definita "la meraviglia dei Paesi Bassi" venne venduta ad un mercante il 6 giugno 1796, il quale ne iniziò la progressiva demolizione lasciando in piedi solo la torre campanaria, utilizzandola come cava di pietra. La torre rimase in piedi sino al 1809, quando per l'incuria crollò nel corso di una tempesta. Ad ogni modo vennero invece salvati tutti gli archivi della cattedrale (oggi agli Archives Départementales du Nord a Lilla) e venne successivamente costruita una nuova cattedrale.
La Guerra franco-prussiana del 1870 risparmiò Cambrai. Nel 1892, la città propose e approvò un progetto per la demolizione delle vecchie fortificazioni ormai considerate obsolete, permettendo così l'espansione della città oltre i secolari confini delimitati ancora dalle mura medievali. Vennero quindi costruiti una serie di boulevards e nuove abitazioni al di fuori delle mura, dal 1894 e sino all'inizio del XX secolo. L'aspetto della città cambiò radicalmente e questi lavori stimolarono l'economia della città.
Nel 1914, l'esercito imperiale tedesco occupò la città di Cambrai: questa occupazione, che perdurò per quattro anni, venne contraddistinta da scene di perquisizioni, requisizioni e arresti di ostaggi. Dal 20 novembre al 17 dicembre del 1917, nei pressi della città si tenne la Battaglia di Cambrai che vide per la prima volta un massiccio uso di carri armati nel corso di un conflitto.
Nel 1918, ormai costretti alla fuga, i tedeschi bruciarono per rappresaglia il centro cittadino, distruggendo il municipio ed i suoi archivi. Su un totale di 3500 costruzioni, 1500 finirono bruciate o distrutte del tutto. Il centro venne ricostruito grazie all'instancabile opera dell'architetto Pierre Leprince-Ringuet.Anche la Seconda guerra mondiale colpì Cambrai. La città venne bombardata dalla Luftwaffe il 17 maggio 1940, nel corso della Campagna di Francia, prima di cadere il giorno successivo assieme a Saint-Quentin. I resti della 9ª armata francese col generale Giraud vennero presi prigionieri dai tedeschi.Dal 27 aprile al 18 agosto 1944, 18 raid alleati vennero diretti sulle linee ferroviarie della città di Cambrai, uccidendo 250 persone e distruggendo 1700 costruzioni, ovvero più del 50% della città. I primi carri armati americani entrarono in città il 2 settembre.
Dopo la guerra, la priorità fu ancora una volta la ricostruzione. Nel 1945 risultò eletto un consiglio comunale capeggiato dall'Unione di Sinistra con a capo il sindaco Raymond Gernez che rimase in carica sino al 1981, promotore di un socialismo moderato. Già nel 1947, il comune presentò al Ministero per la Ricostruzione un progetto per l'intera città. La municipalità diede priorità alla costruzione di case: la Maison du Cambrésis, poi rinominata Maison Familiale, oltre alla società cooperativa HLM, contribuirono sostanzialmente alla ricostruzione della città. La popolazione della città crebbe velocemente, mentre l'antico contado si spopolò lentamente. La città nel contempo perse il proprio ruolo di centro industriale nella zona e si dedicò prevalentemente al settore terziario, in particolare nell'ambito dell'amministrazione pubblica.
Gran parte dei monumenti di Cambrai sono scomparsi nei secoli. Il primo a distruggerli fu certamente Carlo V d'Asburgo che per la costruzione della nuova cittadella militare diede ordine di distruggere l'abbazia gotica di Saint-Gery nel 1543.
Durante la Rivoluzione francese tutte le costruzioni religiose vennero vendute come proprietà nazionale e distrutte, tra cui la vecchia cattedrale. Solo quattro chiese, un porticato coperto, un ospedale, un Tempio della ragione e una prigione vennero risparmiate.
Anche lo smantellamento delle fortificazioni, dal 1894, portò alla scomparsa di tante antiche porte d'accesso alla città. Alcune sono rimaste fino ai giorni nostri grazie all'intervento di associazioni cittadine.
La Prima guerra mondiale fu nuovamente responsabile di ulteriori e significative distruzioni, operate dale truppe tedesche che minarono e incendiarono la città prima del loro definitivo ritiro nel settembre del 1918: un totale di 1214 costruzioni vennero distrutte, tra cui il municipio che venne ricostruito in stile neoclassico prerivoluzionario dagli architetti Jacques Denis Antoine e Nicolas-Henri Jardin.Infine nella Seconda guerra mondiale, nell'aprile del 1944, e nuovamente a maggio, luglio e sino all'11 agosto, Cambrai subì ulteriori danni dai bombardamenti alleati: il 55% delle costruzioni venne pesantemente danneggiata ed il 13% venne completamente distrutta.
Malgrado queste considerevoli distruzioni, la città mantenne comunque numerose opere architettoniche rilevanti. Cambrai è stata classificata in Francia tra le città d'arte dal 1992, prima città del dipartimento del Nord ad ottenere questa prestigiosa qualifica.
La cattedrale di Nostra Signora delle Grazie, completata nel 1703 in stile classico del tempo, andò a rimpiazzare l'ammirevole cattedrale gotica che si era stagliata con le sue forme nel panorama cittadino dal XII secolo sino alla Rivoluzione del 1789, quando questa venne prima venduta a privati e poi abbattuta pezzo per pezzo.
All'interno della cattedrale si trova ancora oggi la tomba monumentale di Fénelon, opera dello scultore David d'Angers, mentre nel semi-transetto si trova l'icona di Notre Dame de Grâce e le nove grisailles attribuite a Marten Jozef Geeraerts di Antwerp. I grandi organi vennero costruiti da Pierre Schyven di Ixelles nel 1897. Dopo gli eventi della Prima guerra mondiale, gli estesi restauri alla cattedrale hanno reso necessario il rifacimento dello strumento ad opera dell'organaro Auguste Convers, il quale portò il numero delle canne a quello attuale, ovvero 3670, con 49 registri. La cattedrale è stata classificata come Monumento storico di Francia dal 9 agosto 1906.La chiesa conserva al suo interno la preziosa icona della Madonna di Cambrai.
La Cappella dei Gesuiti di Cambrai, nota ai più col nome di Cappella del Collegio dei Gesuiti, completata nel 1692 e è un esempio unico di stile barocco puro in Francia a nord di Parigi. La cappella servì come prigione per il vicino tribunale rivoluzionario nel 1794, e venne inclusa tra i monumenti storici di Francia dal 30 aprile 1920.
La Chiesa di Saint-Géry è stata inclusa tra i monumenti storici di Francia dal 26 novembre 1919, ed è uno dei più antichi monumenti ancora oggi esistenti a Cambrai. Essa contiene un coro di marmi policromatici intarsiati realizzato da Gaspard Marsy oltre ad una Deposizione di Pieter Paul Rubens datata al 1616. Il grande organo costruito nel 1867 da Merklin fu soggetto ad un significativo rifacimento nel 1978. L'organo attuale dispone di 41 registri. La chiesa è stata oggetto di restauri e di rifacimento del tetto per un periodo di quattro anni (2011-2015).
Tra le altre strutture religiose incluse nel novero dei monumenti storici di Francia a Cambrai si ricorda il Convento dei Récollets e le Béguinages Saint-Vaast et Saint-Nicolas.
Malgrado lo smantellamento operato nel XIX secolo, la cittadella di Carlo V conserva ancora oggi delle gallerie anti bombardamenti, oltre al cancello d'ingresso ed un ponte levatoio fiancheggiata da due guardiole e dall'arsenale risalente al XVI secolo. Notevoli sono anche gli sviluppi successivi della struttura, risalenti al XIX secolo, consistenti in una polveriera, negli alloggi degli ufficiali e di caserme a prova di bombardamento.
Il Château de Selles è un antico castello fortificato, costruito nell'XI secolo. Isolato dalle acque del fiume Schelda, ha mantenuto le sue torri e le sue mura quasi del tutto intatte. Alcune parti delle prigioni inferiori conservano dei graffiti che attestano la disperazione dei prigionieri qui confinati per ordine del conte-vescovo.
La Porte de Paris (fine del XIV secolo), La Porte Notre-Dame (XVII secolo), la Tour Saint-Fiacre (o des Sottes), Le Caudron (prima metà del XV secolo) e la Tour des Arquets (XVI secolo) sono i resti delle mura medievali della città.
La torre civica di Cambrai, ex torre campanaria della chiesa di San Martino, venne costruita nel XV secolo e divenne torre civica per la città nel 1550. Venne inclusa nel novero dei monumenti storici di Francia il 15 luglio 1965, e questa costruzione è stata inscritta anche tra i beni dell'UNESCO.
Il municipio cittadino, ricostruito nel 1932 col nome di Grand'Place, è contraddistinto da una maestosa facciata di stile greco antico, sormontata da una torre civica con un meccanismo per il segno delle ore contraddistinto da due statue di mori: sono questi Martin e Martine, protettori della città secondo l'antica leggenda. La sala dei matrimoni contiene una serie di affreschi di pregevole fattura.
Risalente al XVIII secolo, l'Hotel de Francqueville ospita le ricche collezioni del Museo di Cambrai, rinnovate completamente nel 1994.
La Maison Espagnole (Casa spagnola), oggi sede dell'Ufficio Turistico della città, è datata al 1595 ed è l'ultima casa rimasta ad essere contraddistinta da uno stile regionale d'ispirazione delle Fiandre. Sculture in legno di quercia (chimere e cariatidi) che adornavano la facciata sino al XIX secolo sono oggi esposte al primo piano e sono state oggetto di una notevole opera di restauro. La struttura conserva inoltre delle cantine medievali. È stata inclusa nella lista dei monumenti storici di Francia il 31 agosto 1920.
Il mercato coperto, costruito dopo la Seconda guerra mondiale, ospita il mercato cittadino.
Lo spazio sotterraneo che si estende oltre il centro cittadino, conserva tracce delle mura medievali distrutte sul finire del XIX secolo e riemerse poi con la sua costruzione nel XX secolo, oltre a gallerie e stanze voltate di stile romanico e gotico. Vi sono anche pozzi, nicchie per statue e altri ritrovamenti antichi. Questi spazi vennero utilizzati anche come cave di pietra sotterranee alla città con tunnel di 10-15 metri sotto il livello stradale. Questo spazio venne utilizzato anche durante i bombardamenti del 1944 per offrire riparo agli abitanti. Alcuni di questi spazi sotterranei vennero realizzati probabilmente già all'epoca dei romani.
Il cimitero di Route de Solesmes venne creato dall'esercito tedesco nel marzo del 1917. Occupata sin dal 1914, Cambrai fu un importante centro logistico per gli occupanti. il cimitero venne realizzato per accogliere i corpi dei soldati morti negli ospedali cittadini, tra cui quelli morti nella Battaglia di Arras (aprile-maggio 1917) e nella Battaglia di Cambrai (novembre-dicembre 1917). Il cimitero conta ad oggi 10.685 tombe tedesche, 192 di prigionieri russi e 6 di prigionieri rumeni. L'altro spazio è il Cimitero Militare di Cambrai Est che contiene 501 tombe di soldati del British Imperial Army.
Cambrai è collocata al crocevia di due importante autostrade francesi, la A2 da Combles (in congiunzione con la A1 proveniente da Parigi) verso il confine franco-belga, aperta nel 1973, e la A26 da Calais a Troyes, aperta nel 1992. Queste autostrade fanno parte dell'autostrada europea E19 da Amsterdam a Parigi passando per Bruxelles, attraverso un tratto della A2, e la E17 da Anversa a Beaune attraverso Lilla e Reims, passando dalla A26.
Cambrai e l sua regione sono servite da quattro interscambi autostradali: la A2, uscita 14 (Cambrai) da Parigi e uscita 15 (Bouchain) da Bruxelles, e la A26 con uscite 8 (Marquion) da Calais e 9 (Masnières) da Reims.
Cambrai è inoltre al crocevia tra la Route nationale 30 da Bapaume a Quiévrain (confine franco-belga), la Route nationale 43 da Sainte-Ruffine (Metz) a Calais, la Route nationale 44 da Cambrai a Vitry e la D939 (già Route nationale 39) da Cambrai ad Arras.
Le strade sono più volte state oggetto di modifiche e cambiamenti di rotta per l'attraversamento di parchi ecologici urbani all'altezza di Proville, l'unica riserva naturale nell'area del Cambrésis.
La stazione ferroviaria di Cambrai è collegata con linee dirette (TER) a Lilla, Douai, Valenciennes, Saint-Quentin, Reims.
I collegamenti con Douai e Lille sono stati migliorati dopo l'elettrificazione della singola tratta nel 1993, con l'idea di unire Parigi a Cambrai tramite TGV attraverso Douai, progetto poi cancellato. Quindici treni al giorno garantiscono le tratte dirette mentre vi sono corse ogni 30 minuti tra Douai e Cambrai; otto treni al giorno collegano invece con la stazione di Lille Flandres; dieci treni collegano a Valenciennes e una dozzina di treni con Saint-Quentin.Cambrai è direttamente connessa a una qualsiasi città europea, ma i collegamenti con Parigi (Gare du Nord) sono relativamente mediocri se comparati a quelli di altre città vicine. Valenciennes, Douai ed Arras sono connesse a parigi da diversi TGV al giorno. Saint-Quentin è connessa da treni TER o Intercités con corse di meno di due ore.
Già nel 1833 il consiglio municipale di Cambrai varò l'idea del passaggio di una linea ferroviaria attraverso la città. Ad ogni modo, venne preferita una via ferroviaria attraversante Arras e Douai, verso Lille, con un ramo verso Valenciennes, realizzata dal 1845. Rimaneva quindi da connettere Cambrai a questa linea, passaggio che venne portato avanti nel 1878 con un singolo binario tra Cambrai e Douai. Nel frattempo, dal 1858, Cambrai era stata collegata alla linea Parigi-Bruxelles tramite la linea verso Busigny.Altre linee ferroviarie ad interesse locale si sono sviluppate nel XIX secolo, ed in particolare quelle sviluppate nel 1880 dalla Société des Chemin de Fer du Cambrésis che realizzò vie ferrate di comunicazione tra Cambrai, Caudry, Saint-Quentin, Le Cateau e Denain. Una linea ferroviaria ad uso esclusivamente agricolo da Cambrai a Marquion, oggi in disuso, venne aperta nel 1898.La stazione ferroviaria di Cambrai era inoltre il terminal di una via ferroviaria secondaria realizzata dalla Compagnie générale de voies ferrées d'intérêt local con collegamenti tra Marquion e Boisleux-au-Mont.
Il trasporto regionale ha previsto per il futuro tre assi o progetti riguardanti Cambrai: migliorare le connessioni Douai-Cambrai, la costruzione di una nuova linea ferroviaria tra Cambrai e Marquion-Arras, iassieme al progetto del Seine–Nord Europe Canal ed alla creazione dell'area commerciale di Marquion.
Cambrai è una delle sette divisioni territoriali del Nord-Pas-de-Calais ad avere acque navigabili. La città è infatti collocata alla congiunzione tra il Canal de Saint-Quentin con l'Oise e Parigi ed il Canal de l'Escaut, che si collega poi al Canal Dunkerque-Escaut. Il traffico commerciale su questi canali ad ogni modo è estremamente basso, con l'ordine di 250.000 tonnellate di merci da Cambrai per anno.
Il Canal de l'Escaut (canale dello Schelda), tra Cambrai e Valenciennes, venne aperto alla navigazione nel 1780.
Già ai tempi del cardinale Mazzarino e di Jean-Baptiste Colbert, ad ogni modo, si era pensato ad un collegamento tra Parigi ed il dipartimento del Nord attraverso vie d'acqua. La costruzione del Canal de Saint-Quentin, tra Chauny sull'Oise e Cambrai, venne intrapresa dal 1802 per ordine di Napoleone Bonaparte e completata nel 1810, dopo l'escavazione del Tunnel Riqueval. Il canale ed il tunnel vennero aperti con una grandiosa cerimonia tenutasi il 28 aprole 1810 alla presenza dell'imperatore e dell'imperatrice Maria Luisa d'Asburgo-Lorena. Il canale di Saint-Quentin è sempre stato molto trafficato, almeno sino al 1966, data alla quale con l'apertura del Canal du Nord, ha perso gran parte della propria importanza.
È stato posto a progetto un collegamento via acqua tra i fiumi dell'area chiamato Seine–Nord Europe Canal che è stato incluso tra le 30 priorità del futuro Trans-European Transport Networks. L'idea è quella di estendere i collegamenti fluviali attraverso Marquion, 12 km ad ovest di Cambrai, con la realizzazione di una piattaforma per attività. La realizzazione è iniziata nel 2015.
Cambrai si trova in prossimità di due aeroporti: quello di Cambrai-Epinoy, a nord-ovest, il cui uso è stato destinato a base aerea sino alla sua chiusura definitiva nel 2012, e quello di Aeroporto di Cambrai-Niergnies, a 5 km più a sud, aperto all'aviazione ordinaria.
Nel raggio massimo di 1 ora e 30 minuti su strada è possibile raggiungere cinque tra i principali aeroporti dell'area: Lille-Lesquin a 60 km, Bruxelles Sud Charleroi a 114 km, Bruxelles National a 148 km, Paris Beauvais-Tillé a 151 km e Paris Charles-de-Gaulle a 152 km.
Dal 1897, con il completamento delle demolizioni delle fortificazioni della città, venne considerato anche per Cambrai la realizzazione di linee di tram elettrici, una soluzione veramente innovativa per l'epoca dal momento che l'uso dell'elettricità nei trasporti si era prospettata solo nel 1881 ed era giunta a Parigi solo nel 1895. Nel 1903 la rete di collegamenti venne ufficialmente aperta con un percorso totale di 16 km e cinque linee. Dopo la Prima guerra mondiale, le linea non venne riaperta né implementata, soppiantata da altri mezzi di comunicazione.Dal 1933 l'agglomerato urbano di Cambrai è servito da una serie di bus con cinque linee urbane che sono gestite dalla CFC:
E: ZAC Cambrai-South - stazioni di CambraiNel 2008, il perimetro del trasporto urbano (PTU) di Cambrai serviva 59.326 abitanti, qualificandosi come il più piccolo tra i dodici PTU presenti nella regione del Nord-Passo di Calais con circa 400.000 km percorsi all'anno, corrispondenti a 740.000 viaggi.La comunità di Cambrai è il centro organizzativo del trasporto urbano locale anche a livello di agglomerato.
(FR) Jean Dauvegis, La Vie des Cambrésiens, Cambrai, Les amis du Cambrésis, 1991, 327.
(FR) Louis Trenard e Michel Rouche, Histoire de Cambrai, vol. 2, Presses Universitaires de Lille, 1982, ISBN 2-85939-201-7.
(FR) Michel Dussart, Mémoire de Cambrai, Société d'Émulation de Cambrai, 2004, ISBN 2-85845-001-3.
(FR) Louis Trenard (dir.), Revue du Nord (Université de Lille III), LVIII, nº 230, luglio–settembre 1976.
(FR) di musica classica Juventus, su music-juventus.com. URL consultato il 19 giugno 2006 (archiviato dall'url originale il 29 settembre 2007).

La Camera della federazione è la camera alta del Parlamento bicamerale dell'Etiopia, l'Assemblea parlamentare federale.
La campagna d'Italia fu l'insieme delle operazioni militari condotte dagli Alleati in Italia nell'ambito della seconda guerra mondiale, nel periodo che va dal giugno 1943 al maggio 1945; la campagna fu intrapresa prima per sconfiggere l'Italia fascista, la più debole tra le tre maggiori potenze dell'Asse, e poi, dopo la sua resa incondizionata annunciata l'8 settembre 1943, per attirare nella penisola italiana occupata dalle truppe del feldmaresciallo Albert Kesselring altre forze della Wehrmacht, alleggerendo così gli altri teatri europei.
La campagna, guidata da parte alleata prima dal generale Dwight D. Eisenhower e poi dal generale Harold Alexander, fu caratterizzata da una serie di sbarchi e da sanguinose battaglie di logoramento lungo le successive linee difensive approntate dall'esercito tedesco. Le truppe alleate, costituite da contingenti provenienti da molteplici Paesi, furono ostacolate dall'aspro territorio appenninico, dalle difficoltà climatiche e dalla tenace resistenza tedesca che provocarono forti perdite e il lento avanzamento del fronte. Roma non venne liberata fino al 4 giugno 1944 mentre la Linea Gotica fu superata solo nell'aprile 1945, quando l'offensiva finale alleata permise di raggiungere la pianura Padana e il 2 maggio 1945 costrinse alla resa le forze tedesche in Italia.
Alla campagna d'Italia presero parte anche alcuni reparti della Repubblica Sociale Italiana che combatterono a fianco dei tedeschi e le formazioni del Corpo Italiano di Liberazione che invece combatterono insieme con gli eserciti alleati. Durante la dura occupazione tedesca, si sviluppò il movimento della Resistenza italiana che organizzò una crescente attività militare di guerriglia nell'Italia centro-settentrionale che intralciò l'apparato militare e repressivo nazi-fascista.
A partire dall'autunno del 1942 l'andamento della seconda guerra mondiale nel teatro del Mediterraneo aveva subito una svolta irreversibile a favore delle potenze alleate. Mentre i britannici del generale Bernard Law Montgomery concludevano vittoriosamente il 4 novembre 1942 la dura seconda battaglia di El Alamein e costringevano le residue forze italo-tedesche del feldmaresciallo Erwin Rommel a una estenuante ritirata lungo l'intera costa libica, un imponente corpo di spedizione anglo-americano al comando del generale Eisenhower effettuò con pieno successo a partire dall'8 novembre 1942 l'operazione Torch, cioè lo sbarco in Marocco e Algeria.
Nei mesi seguenti le operazioni in Nordafrica proseguirono con aspri scontri dall'esito alterno; nonostante il gravoso impegno della Wehrmacht sul fronte orientale, dove era in corso la lunga battaglia di Stalingrado conclusasi con una disastrosa sconfitta, Adolf Hitler decise di inviare contingenti di rinforzo in Tunisia per guadagnare tempo e sostenere militarmente l'alleato Benito Mussolini, la cui posizione politica in Italia si stava indebolendo a causa delle continue disfatte.
Nonostante l'accanita e abile resistenza, le forze dell'Asse in Nordafrica, in netta inferiorità di uomini e mezzi rispetto agli eserciti alleati, vennero infine sconfitte e si arresero nel maggio 1943; la campagna di Tunisia si concluse quindi con un grande successo strategico degli Alleati che presero possesso dell'intera costa nordafricana, potendo così dominare le rotte marittime mediterranee e attaccare direttamente tutte le coste italiane, le cui difese erano ormai completamente inadeguate a fronteggiare, nonostante lo sbandierato ottimismo di Mussolini, la potente coalizione avversaria.
Mentre era ancora in corso la campagna di Tunisia, la dirigenza politico-militare anglo-americana aveva già incominciato la pianificazione per il proseguimento delle operazioni nel teatro del Mediterraneo. Nella conferenza di Casablanca, tra il 14 e il 24 gennaio 1943, il presidente statunitense Franklin Delano Roosevelt e il primo ministro britannico Winston Churchill si incontrarono insieme con i capi degli stati maggiori alleati; dopo lunghe e complesse discussioni, venne deciso, nonostante lo scetticismo e la delusione dei generali statunitensi, desiderosi di arrestare le operazioni nel settore meridionale e di accelerare l'invasione dell'Europa nord-occidentale, di porre a buon frutto la prevista vittoria in Nordafrica attuando uno sbarco in Sicilia.
I generali britannici riuscirono a convincere i capi americani evidenziando come uno sbarco in Sicilia avrebbe potuto portare a un crollo del Regno d'Italia, con la conseguenza che la Germania sarebbe stata costretta a intervenire in forze nel teatro sud-europeo disperdendo le sue divisioni nella penisola italiana, nelle isole e nei Balcani, alleggerendo così la pressione esercitata sul fronte russo. Con la conquista della Sicilia inoltre l'intero Mar Mediterraneo sarebbe diventato aperto alla navigazione alleata, migliorando la situazione logistica delle forze anglo-americane; infine si previde di estendere le operazioni fino a comprendere l'Italia meridionale dove, nell'area di Foggia, si sarebbero potute organizzare grandi basi aeree da dove colpire con bombardieri strategici la Germania meridionale e l'Austria.
Il 12 febbraio 1943 venne costituito ad Algeri, sotto la guida del generale Charles Gairdner, l'HQ Force 141, il quartier generale incaricato della pianificazione dettagliata del progetto d'invasione della Sicilia; in precedenza si era già deciso di rinunciare agli audaci piani di attacco della Sardegna, ritenuta troppo lontana dalle basi aeree alleate, e di attacco immediato della Sicilia ancor prima della fine dei combattimenti in Nordafrica. L'iniziale orientamento del quartier generale prevedeva una molteplicità di sbarchi da effettuarsi nei primi tre giorni dell'operazione, che consentissero la cattura dei due porti di Siracusa e Palermo. L'ammiraglio Andrew Cunningham concordò con tale scelta dato che, più le forze attaccanti fossero state frazionate, più gli attacchi aerei italo-tedeschi sarebbero stati dispersivi e inefficaci; inoltre, gli Alleati avevano a disposizione alcune unità di paracadutisti, di cui venne ipotizzato l'impiego in Calabria per ostacolare il prevedibile afflusso di rinforzi tedeschi attraverso lo stretto di Messina.
Mentre in un primo tempo, il 13 marzo 1943, i capi militari anglo-americani approvarono l'ambizioso piano, esso fu rimesso in discussione due giorni dopo quando il generale britannico Bernard Montgomery inviò una lettera al generale Gairdner criticando fortemente il progetto originario di sbarco in Sicilia, e suggerendo il concentramento delle zone di sbarco e il rafforzamento del corpo di spedizione. Il 18 marzo si tenne dunque una conferenza a seguito della quale, il 5 e il 6 aprile 1943, le varianti proposte dal generale Montgomery vennero approvate dal comandante in capo alleato nel Mediterraneo Dwight Eisenhower e dal vice-comandante in capo Harold Alexander. In realtà ben presto le discussioni ripresero all'interno della dirigenza politico-militare alleata: il generale Eisenhower manifestò timori per le possibili reazioni delle forze tedesche presenti in Sicilia, suscitando il disappunto di Churchill; alla fine di aprile il generale Montgomery tornò a criticare il piano operativo e il 2 maggio, in una riunione ad Algeri, propose una nuova variante secondo la quale le forze anglo-americane avrebbero effettuato sbarchi molto concentrati nella parte sud-orientale della Sicilia: in questo modo, lo stesso Montgomery avrebbe assunto un ruolo preponderante nell'operazione, relegando le truppe americane a compiti di appoggio. Alexander condivise le valutazioni di Montgomery e Eisenhower approvò questo nuovo piano nonostante le opposizioni di alcuni alti ufficiali alleati.
Mentre procedeva l'organizzazione delle forze assegnate allo sbarco in Sicilia, i capi anglo-americani si incontrarono a Washington nella cosiddetta "conferenza Trident" che ebbe inizio il 12 maggio 1943 e continuò in maniera molto accesa e contrastata fino al 24 maggio alla presenza del presidente Roosevelt e del primo ministro Churchill. Si dovevano concordare gli ulteriori programmi bellici nel teatro europeo: gli americani, guidati dal capo di stato maggiore generale George Marshall, richiesero nuovamente di sferrare il grande attacco decisivo attraverso la Manica e arrestare tutte le operazioni nel Mediterraneo dopo la conquista della Sicilia; i militari britannici sostenuti da Churchill riproposero invece i loro piani per prolungare le operazioni nell'Europa meridionale, provocare "l'eliminazione dell'Italia" e costringere la Germania a frammentare ulteriormente le proprie forze. Alla fine fu raggiunto un compromesso: venne deciso di effettuare l'attacco in Francia entro il maggio 1944 e di trasferire in Gran Bretagna una parte delle divisioni anglo-americane schierate nel Mediterraneo per prendere parte alla futura operazione Overlord; tuttavia il generale Eisenhower era autorizzato a sfruttare il previsto successo in Sicilia con nuove operazioni per favorire "l'uscita dell'Italia dalla guerra". I capi britannici affermarono che una campagna in Italia sarebbe stata agevole, che sarebbero state sufficienti nove divisioni e che i tedeschi non sarebbero stati in grado di opporre una resistenza efficace.
La catastrofe finale in Tunisia, preceduta durante l'inverno dalla perdita della Libia e dal tragico disastro dell'ARMIR in Russia, provocò un grave indebolimento del regime fascista in Italia e della posizione dello stesso Benito Mussolini. Il generale Vittorio Ambrosio, il nuovo capo di stato maggiore generale in sostituzione del maresciallo Ugo Cavallero, era pessimista sulla possibilità di continuare la guerra; dopo le pesanti perdite di uomini e mezzi degli ultimi mesi, le forze armate italiane erano in una situazione critica: dieci divisioni erano in fase di riorganizzazione, trentasei erano impiegate all'estero in compiti di occupazione e in Italia erano disponibili solo tredici divisioni pronte all'azione; le forze navali e aeree erano deboli. Mussolini non appariva del tutto consapevole di queste carenze e del cedimento morale tra le autorità dirigenti: l'11 marzo 1943 aveva deriso gli "individui di nervi deboli" che, dopo la disfatta in Russia, avevano pensato "che il "baffone" (Stalin) sarebbe arrivato a Longatico", e manteneva un'apparente fiducia in Hitler e nella potenza militare tedesca. I due si incontrarono a Salisburgo nell'aprile 1943; in un primo tempo Mussolini avanzò la proposta di ricercare un compromesso con Stalin e di trasferire la massa delle forze della Wehrmacht nel Mediterraneo, ma alla fine concordò con i piani di Hitler che, respingendo le proposte del Duce, si mostrò ottimista e sicuro di poter vincere entro il 1943 la guerra sul fronte orientale sferrando una terza offensiva estiva.
I segni evidenti di cedimento del suo principale alleato indussero peraltro Hitler, informato da numerose fonti della scarsa solidità politica del governo fascista, a incominciare una precisa pianificazione in vista di un cedimento dell'Italia di fronte all'attacco alleato o di un rovesciamento di Mussolini. Ancor prima della fine dei combattimenti in Nordafrica erano presenti in Sardegna e Sicilia contingenti di tre divisioni mobili tedesche di cui era originariamente previsto l'invio in Tunisia; alla metà di maggio Hitler decise di rafforzare le sue forze nella penisola inviando altre due divisioni meccanizzate che furono messe a disposizione del comando Oberbefehlshaber Süd guidato dall'abile feldmaresciallo Albert Kesselring. Il 21 maggio l'alto comando tedesco diramò le direttive preparate per fronteggiare in tutti i teatri di operazione le conseguenze di una possibile defezione italiana: furono quindi approntate l'operazione Alarico (occupazione della penisola), l'operazione Konstantin (neutralizzazione delle forze italiane nei Balcani), l'operazione Siegfried (occupazione delle aree della Francia meridionale), l'operazione Nürnberg (salvaguardia della frontiera franco-spagnola) e l'operazione Kopenhagen (controllo dei valichi sulla frontiera franco-italiana). Contemporaneamente la Wehrmacht proseguì il rischieramento delle sue riserve mobili: Hitler era preoccupato per un possibile attacco ai Balcani e, forse sviato dal piano di depistaggio alleato "Mincemeat", decise di inviare nel Peloponneso una divisione corazzata. Il 17 giugno finalmente Mussolini presentò, dopo contrasti tra i dirigenti politico-militari italiani, precise richieste di rinforzi tedeschi per fronteggiare le armate alleate a cui Hitler rispose con il trasferimento, entro il 9 luglio, di altre tre divisioni meccanizzate che vennero schierate nell'Italia centro-meridionale; alla vigilia dello sbarco alleato, otto esperte divisioni tedesche si trovavano nella penisola o nelle due isole maggiori italiane.
Nel frattempo la situazione del regime fascista si stava deteriorando ulteriormente: irrealistici progetti diplomatici per un distacco concordato dell'Italia dall'Asse o per la costituzione di una coalizione di potenze minori europee "neutralizzate" vennero esclusi da Mussolini; si svilupparono confusi progetti politico-militari all'interno delle strutture dirigenti delle forze armate e degli apparati amministrativi dello stato e il re Vittorio Emanuele III incominciò le prime mosse per un'eventuale destituzione di Mussolini. All'interno dello stesso Partito Fascista alcuni gerarchi cominciarono a cospirare contro il Duce. Mussolini non sembrò cogliere il pericolo: cercò di galvanizzare i militanti fascisti con nuove bellicose parole d'ordine e ancora il 24 giugno 1943, con un ottimismo di facciata, parlò di "congelare" l'attaccante che avesse tentato di sbarcare in Italia "sulla linea del bagnasciuga".
La geomorfologia italiana imponeva alcune limitazioni alle operazioni degli Alleati: mentre i bombardieri avevano un'autonomia sufficiente a colpire qualunque obiettivo nella penisola, solo i caccia imbarcati su portaerei potevano raggiungere l'Italia continentale, ma erano in numero limitato e comunque la minaccia subacquea dell'Asse non permetteva operazioni navali a lungo raggio. L'invasione della Sicilia era dunque una tappa obbligata perché permetteva di restare nel raggio d'azione degli aerei tattici con base in Tunisia, motivo che spinse il comando alleato a preferire quest'ultima alla Sardegna. Gli Alleati avevano obiettivi limitati in Italia e adottarono durante tutta la campagna una strategia prudente, oltretutto non sfruttando completamente la loro supremazia aero-navale.
Hitler non attribuiva un valore strategico decisivo all'Italia meridionale ed era convinto della necessità di tenere il minimo delle forze nella penisola per non scoprire gli altri fronti; perciò non concesse al maresciallo Kesselring i rinforzi richiesti. I tedeschi decisero di rinunciare a difendere l'intera penisola e di concentrare le loro forze nelle aree in cui la conformazione geografica era più favorevole alla realizzazione di solide posizioni difensive, ossia dove la penisola si restringeva offrendo massicci ostacoli orografici e la presenza di vari corsi d'acqua poteva costituire un ostacolo rilevante, in particolare durante la stagione invernale.
Le forze in campo furono costantemente sbilanciate a favore degli Alleati, tanto più in quanto l'esercito italiano dopo la resa si dissolse e si riformò successivamente in buona parte in campo alleato, con l'eccezione delle unità che verranno schierate dall'Esercito Nazionale Repubblicano. Nonostante la superiorità numerica e materiale l'efficienza delle forze alleate diminuì nella seconda metà del 1944 a causa del ritiro di molti reparti scelti anglo-americani, destinati a essere impegnati in Francia, che furono sostituiti da unità meno esperte.
L'impiego di numerose e potenti forze aeree diede agli Alleati una netta superiorità nei cieli; i tedeschi, impegnati soprattutto a difendere il Reich, schierarono solo un numero limitato di aerei in Italia. Gli Alleati usarono costantemente le forze aeree tattiche a supporto delle forze terrestri e le uniche operazioni aeree di una certa consistenza furono i bombardamenti delle città del nord Italia e dei centri industriali italiani impegnati nella produzione bellica per la Germania. Da parte dell'Asse le operazioni furono quasi esclusivamente difensive, eccettuati gli attacchi alle forze navali alleate impegnate negli sbarchi principali.
L'operazione Husky, il nome in codice alleato per designare l'invasione della Sicilia, ebbe inizio il 9 luglio 1943, preceduta nel mese di giugno dall'occupazione delle isole di Lampedusa, Linosa, Lampione e Pantelleria, la quale cadde il 12 giugno, dopo avere subito intensi bombardamenti da parte della Royal Air Force (che aveva perso quarantacinque aerei abbattuti dalla contraerea italiana), e venne occupata da reparti di una divisione britannica senza incontrare resistenza.
La forza di invasione alleata guidata dal generale Eisenhower era composta dall'8ª Armata britannica del generale Bernard Law Montgomery e dalla 7ª Armata statunitense del generale George Smith Patton, dipendenti gerarchicamente dal 15º Gruppo d'armate del generale Harold Alexander che aveva la responsabilità effettiva delle operazioni sul campo. Le due armate disponevano di una forza iniziale di 181 000 uomini con 600 carri armati e 1 800 cannoni; il corpo di spedizione era costituito da sette divisioni di fanteria, due divisioni corazzate e due divisioni aviotrasportate; l'appoggio dal mare era garantito da 2 275 navi da carico, 1 800 mezzi da sbarco e 280 navi da guerra. Le forze aeree alleate, comandate dall'Air Chief Marshall Arthur Tedder, disponevano di oltre 5 000 velivoli e godevano di una schiacciante superiorità nei confronti dei 520 aerei dell'Asse. L'armata del generale Patton, forte di quattro divisioni, prese terra nella zone prospicienti Licata, Gela e Scoglitti, mentre quella del generale Montgomery, forte di quattro divisioni e una brigata, sbarcò a est, tra Capo Passero e Siracusa. Nel corso della breve campagna gli Alleati fecero intervenire altri reparti e alla fine dell'operazione disponevano in Sicilia di circa 467 000 soldati.
Le forze dell'Asse presenti sull'isola al momento dello sbarco erano rappresentate dalla 6ª Armata italiana, comandata dal generale Alfredo Guzzoni e forte di nove divisioni: le divisioni "Aosta", "Assietta" (di stanza tra Palermo e Trapani), "Livorno" (di stanza a Caltagirone) e "Napoli" (di stanza fra Siracusa e Augusta) e cinque divisioni costiere per un totale di circa 200 000 uomini; l'armata era integrata da due divisioni tedesche formate in parte con reparti destinati originariamente alla campagna di Tunisia e ancora in fase di organizzazione, la Fallschirm-Panzer-Division 1 "Hermann Göring" del generale Paul Conrath e la 15. Panzergrenadier-Division comandata dal generale Eberhard Rodt, per un totale di circa 30 000 soldati che salirono a circa 60 000 nel corso della campagna. Il generale Fridolin von Senger und Etterlin, il rappresentante tedesco all'interno del comando del generale Guzzoni situato a Enna, faceva riferimento direttamente al comandante supremo tedesco del teatro meridionale (Oberbefehlshaber Süd), il feldmaresciallo Albert Kesselring.
Lo sbarco alleato del 10 luglio 1943, preceduto da alcuni difficoltosi lanci di paracadutisti nelle retrovie e appoggiato dal potente supporto aereo e navale, ebbe successo nonostante la resistenza delle deboli divisioni costiere italiane. L'11 luglio il generale Guzzoni cercò di contrattaccare la testa di ponte statunitense di Gela con le divisioni "Livorno" e "Hermann Göring"; il tentativo, sebbene alcuni panzer fossero arrivati a poche centinaia di metri dalle spiagge, fu frustrato dalle artiglierie, dall'intervento di forze corazzate e dal supporto navale statunitensi. I britannici incontrarono minore resistenza e fin dall'11 luglio l'8ª Armata occupò senza difficoltà Siracusa e Augusta, un'importante base navale che si arrese senza combattere. Il 14 luglio gli Alleati congiunsero le loro teste di ponte e conquistarono Ragusa e Comiso.
Nonostante i successi alleati e i segni di collasso delle truppe italiane, il feldmaresciallo Kesselring riuscì a trasferire in Sicilia la veterana 29. Panzergrenadier-Division e l'eccellente 1ª Divisione paracadutisti del generale Richard Heidrich, trasferita d'urgenza dalla Francia meridionale; l'energico ed esperto generale Hans-Valentin Hube, reduce dalla battaglia di Stalingrado, assunse il comando di tutte le forze tedesche raggruppate nel XIV Panzerkorps e in pratica diresse le operazioni delle forze dell'Asse nell'isola, riuscendo a costituire un solido fronte difensivo a sud di Catania che arrestò l'avanzata dei britannici di Montgomery.
Mentre l'8ª Armata britannica fronteggiava un'aspra resistenza nella zona dell'Etna, il generale Patton riuscì invece a uscire dalla testa di ponte e ad avanzare con le sue unità corazzate direttamente verso Palermo; le deboli difese italiane furono facilmente superate e gli statunitensi presero la città il 22 luglio. La 7ª Armata girò subito verso est con l'obiettivo di arrivare a Messina e tagliare le linee di comunicazione delle truppe dell'Asse in Sicilia; tuttavia il feldmaresciallo Kesselring e il generale Hube furono in grado di costituire una nuova linea difensiva a protezione di Messina e gli statunitensi, nonostante l'arrivo in Sicilia di altre divisioni, furono fermati dal 23 luglio a San Fratello e a Troina dove si svolsero aspri combattimenti. Gli sviluppi politici generali, con la caduta di Mussolini e la disgregazione delle unità italiane, e la chiara superiorità numerica e materiale alleata, spinsero Hitler e l'alto comando tedesco a organizzare un'evacuazione metodica delle divisioni dell'Asse attraverso lo stretto di Messina (operazione Lehrgang); entro il 17 agosto il generale Hube riuscì a completare con successo la ritirata di gran parte dei suoi soldati e degli equipaggiamenti: furono evacuati circa 40 000 soldati tedeschi con 9 789 veicoli, cinquantuno carri armati e 163 cannoni e 62 000 soldati italiani con 227 veicoli e quarantuno cannoni.
Al termine della campagna la 7ª Armata contò 2 811 morti, 6 471 feriti e 686 dispersi; l'8ª Armata accusò 2 721 morti, 7 939 feriti e 2 183 dispersi. Le forze dell'Asse riportarono circa 29 000 vittime: gli italiani subirono circa 4 700 morti, i tedeschi 4 300; i feriti assommarono a circa 20 000 uomini e i prigionieri erano oltre 140 000, dei quali solo 5 500 erano soldati tedeschi.
Le disastrose notizie provenienti dalla Sicilia provocarono sviluppi decisivi per le due potenze dell'Asse. Hitler, preoccupato dai segni di crollo dell'esercito italiano, si recò il 19 luglio 1943 in Italia e incontrò Mussolini presso Belluno (anche se la storiografia lo ricorda come l'incontro di Feltre): il Duce apparve depresso e abulico e, nonostante le esortazioni dei suoi generali e consiglieri, non riuscì a influire sulle decisioni del Führer; Hitler confermò di voler combattere a oltranza su tutti i fronti, esortò a rafforzare la coesione interna con provvedimenti draconiani, promise l'invio di divisioni tedesche e prospettò la vittoria grazie ad "armi segrete" in approntamento. Il fallimento dei colloqui detti di Feltre accelerò le decisioni del Re e dei generali ormai decisi a destituire Mussolini mentre i gerarchi, guidati da Dino Grandi, durante la drammatica riunione notturna del 25 luglio contestarono apertamente l'operato del Duce e favorirono la disgregazione del regime.
Il pomeriggio del 25 luglio 1943 Mussolini fu fatto arrestare dal re Vittorio Emanuele dopo un breve colloquio e trasferito successivamente in una serie di rifugi segreti; in poche ore il regime fascista si disgregò, i gerarchi fedeli al Duce fuggirono e il maresciallo Pietro Badoglio venne nominato capo del nuovo governo, che ufficialmente confermò la fedeltà all'alleanza con la Germania e la decisione di continuare a combattere contro gli Alleati. In realtà il Re, Badoglio e i principali dirigenti del nuovo governo ritenevano inevitabile uscire dalla guerra; dopo alcune indecisioni, il 12 agosto 1943 emissari italiani si incontrarono a Lisbona con il capo di stato maggiore di Eisenhower, generale Walter Bedell Smith, dal quale appresero che i capi alleati prevedevano la resa incondizionata dell'Italia.
Hitler, informato dell'inattesa destituzione di Mussolini, comprese subito che questo avvenimento avrebbe messo in pericolo l'alleanza dell'Asse; egli non diede alcuna fiducia alla nuova dirigenza e predispose rapidamente nuovi piani per affrontare militarmente l'attesa defezione dell'Italia. Dopo aver ipotizzato un immediato intervento a Roma, Hitler decise di guadagnare tempo in attesa degli eventi e nel frattempo di rafforzare in modo sostanziale la presenza tedesca nella penisola. Secondo le direttive del nuovo piano Achse, mentre il feldmaresciallo Kesselring preparava l'evacuazione della Sicilia e la difese dell'Italia meridionale, il feldmaresciallo Rommel prese il comando di un nuovo Gruppo d'armate B che trasferì il suo quartier generale a Bologna il 14 agosto; in poche settimane entrarono in Italia settentrionale altre otto divisioni tedesche tra cui due divisioni corazzate, mentre una divisione di paracadutisti atterrò a Pratica di Mare, a sud di Roma.
Informati dei contatti segreti avviati a Lisbona con gli emissari del nuovo governo italiano, i dirigenti anglo-americani procedettero a una nuova analisi della loro pianificazione operativa: Eisenhower propose di prolungare le operazioni dopo la conquista della Sicilia, sfruttando la promessa collaborazione italiana per occupare il territorio compreso tra gli importanti aeroporti di Foggia e il grande porto di Napoli; il generale Marshall e gli altri capi statunitensi concordarono con questo piano, convinti che l'obiettivo delle operazioni nella penisola dovesse essere strettamente limitato all'occupazione di basi aeree e a tenere impegnate lontane dai fronti principali il maggior numero possibile di truppe tedesche. Il 14 agosto 1943 il presidente Roosevelt e il primo ministro Churchill si incontrarono a Québec e presero le decisioni definitive: fu confermata la data del 1º maggio 1944 per l'operazione Overlord e venne ordinato al generale Eisenhower di occupare Sardegna e Corsica; il 17 agosto venne approvata l'invasione della penisola italiana attraverso uno sbarco principale a Salerno, previsto per il 9 settembre 1943.
Le discussioni tra gli inviati italiani e i rappresentanti alleati prima a Lisbona e poi in Sicilia si protrassero con difficoltà per alcuni giorni: temendo una violenta reazione tedesca, il maresciallo Badoglio chiese un massiccio intervento anglo-americano contemporaneamente all'annuncio dell'armistizio, e si studiarono piani per impiegare una divisione di paracadutisti americana nell'area di Roma. Il 3 settembre 1943 il generale Giuseppe Castellano firmò l'armistizio di Cassibile ma sorsero nuovi problemi esecutivi: Badoglio chiese un rinvio dell'annuncio, mentre il generale Maxwell Taylor, giunto in segreto a Roma, consigliò di rinunciare, a causa dell'evidente disorganizzazione italiana, all'intervento dei paracadutisti. La sera dell'8 settembre 1943 Eisenhower diede comunicazione ufficiale della resa italiana e Badoglio, dopo una drammatica riunione alla presenza del Re, fu costretto a sua volta a diffondere per radio la notizia.
La reazione di Hitler e dei comandi tedeschi, nonostante la sorpresa per l'improvviso annuncio dell'armistizio, fu rapida ed efficace: il piano Achse venne immediatamente attivato e le truppe della Wehrmacht presero il sopravvento in tutti i teatri bellici dove erano presenti unità italiane, sfruttando soprattutto la disorganizzazione e la confusione presenti tra le truppe e gli alti comandi del Regio Esercito che, privi di direttive precise e tempestive, in gran parte si disgregarono. In Italia settentrionale il feldmaresciallo Rommel occupò le città più importanti e catturò la massa delle divisioni italiane che opposero scarsa resistenza; a Roma dopo alcuni duri combattimenti e confuse trattative il feldmaresciallo Kesselring prese possesso della città; nei Balcani i tedeschi occuparono tutto il territorio e schiacciarono brutalmente i tentativi di resistenza locali, con oltre 600 000 soldati italiani deportati in Germania. Badoglio, il Re e i loro collaboratori preferirono abbandonare subito Roma e, dopo aver raggiunto Pescara, si trasferirono a Brindisi dove ricostituirono una struttura di governo nel territorio sfuggito all'occupazione tedesca (Regno del Sud); il 13 ottobre 1943 il governo Badoglio dichiarò guerra alla Germania ottenendo dagli Alleati lo status di "cobelligerante". Nel frattempo, il 12 settembre 1943, un reparto di paracadutisti tedeschi aveva liberato Mussolini dalla prigione nel Gran Sasso; fortemente sollecitato da Hitler e pur provato e depresso, il Duce decise di prendere la direzione di uno nuovo stato fascista, la Repubblica Sociale Italiana (RSI), che venne costituita il 23 settembre nell'Italia centro-settentrionale per collaborare con l'occupante tedesco.
Il 3 settembre 1943 l'8ª Armata incominciò l'invasione dell'Italia continentale con i primi sbarchi in Calabria (operazione Baytown), dalla quale i reparti tedeschi si erano ritirati senza avvisare gli italiani e sabotando le infrastrutture. Secondo la pianificazione alleata, l'uscita dalla guerra dell'Italia sarebbe dovuta avvenire contemporaneamente allo sbarco principale nella penisola, previsto nel settore di Salerno secondo il progetto Avalanche. Il 9 settembre 1943 infatti le principali forze anglo-americane, che a bordo delle navi avevano festeggiato la presunta fine delle operazioni militari nel teatro italiano a seguito dell'armistizio di Cassibile, sbarcarono a Salerno mentre truppe britanniche mettevano in atto un'azione secondaria occupando Taranto (operazione Slapstick).
La 1ª Divisione aviotrasportata britannica, sotto la copertura delle forze navali del viceammiraglio Arthur Power, sbarcò direttamente nel porto di Taranto; i reparti paracadutisti tedeschi presenti nel settore preferirono ripiegare e non opposero resistenza allo sbarco, ma per mancanza di mezzi di trasporto i paracadutisti britannici non poterono avanzare subito verso Foggia e il vicino e ambìto aeroporto di Amendola, a quel tempo il più grande aeroporto militare d'Europa. L'11 settembre le truppe britanniche raggiunsero Brindisi, dove si erano rifugiati Vittorio Emanuele e il maresciallo Badoglio. Il 22 settembre i paracadutisti britannici raggiunsero via terra Bari, mentre un'altra divisione sbarcava nel porto; la città era già stata sgomberata dai tedeschi sin dall'8 settembre. Foggia e l'aeroporto di Amendola furono infine occupati il 27 settembre.
L'azione principale alleata in Italia aveva avuto inizio alle 03:30 del 9 settembre quando la 5ª Armata statunitense guidata dal tenente generale Mark Clark sbarcò su una sezione di costa larga 40 chilometri, fra Minori e Paestum: il VI Corpo d'armata americano del generale Ernest Dawley prese terra a sud, nei pressi di Paestum, il X Corpo d'armata britannico del generale Richard McCreery sbarcò a nord, nella zona di Salerno e Minori. Ciascuno dei corpi comprendeva due divisioni per complessivi 200 000 uomini circa. All'inizio le operazioni procedettero favorevolmente e l'11 settembre sbarcò anche la 45ª Divisione americana allargando la linea d'invasione a 70 chilometri, fra Amalfi e Agropoli.
In realtà i tedeschi avevano mantenuto il possesso delle posizioni dominanti sulle colline, e il feldmaresciallo Kesselring e il generale Heinrich von Vietinghoff poterono controllare la situazione facendo affluire numerose divisioni mobili da sud e da nord. Dopo alcuni attacchi iniziali che misero in difficoltà le punte avanzate alleate, la controffensiva tedesca ebbe inizio il 12 settembre con l'intervento, in rinforzo alla 16. Panzer-Division già presente sul posto, di due divisioni Panzergrenadier e due ulteriori Panzer-Division. I tedeschi sfruttarono il varco centrale lungo il corso del fiume Sele nella testa di ponte e ottennero alcuni importanti successi che fecero temere una catastrofe per gli Alleati. Le truppe tedesche, molto più esperte e combattive, cacciarono i britannici da Battipaglia e gli americani da Persano; alcuni reparti alleati furono distrutti e la Luftwaffe attaccò le navi alleate al largo infliggendo sensibili perdite; le forze della Wehrmacht furono sul punto di ottenere una vittoria risolutiva.
Gli anglo-americani dovettero ripiegare e il generale Clark, pur coordinando direttamente dalle spiagge la difesa e cercando energicamente di resistere, prese in considerazione la possibilità di un'evacuazione della testa di ponte di Salerno. La situazione critica venne risolta dall'arrivo di rinforzi dal mare e dall'aria costituiti da reparti di paracadutisti americani e da una divisione corazzata britannica; anche il massiccio bombardamento aereo-navale del 14 e 15 settembre sulle posizioni tedesche ebbe un ruolo fondamentale, oltre al fatto che in questa fase il feldmaresciallo Rommel rifiutò, in accordo con le disposizioni di Hitler, di inviare in aiuto a sud le due divisioni corazzate di cui egli aveva il comando in Italia settentrionale. Kesselring rinunciò a ulteriori attacchi alla testa di ponte di Salerno ritenendo ormai impossibile ricacciare in mare gli Alleati e il 16 settembre dette ordine di ripiegare verso la linea del fiume Volturno. Le truppe della Wehrmacht persero a Salerno 3 500 uomini ma avevano catturato 5 000 prigionieri e inflitto perdite molto più elevate agli anglo-americani; il generale von Vietinghoff affermò che "ancora una volta i soldati tedeschi hanno dato prova della loro superiorità sul nemico".
In Calabria la manovra diversiva dell'8ª Armata britannica non raggiunse grandi risultati: i tedeschi si ritirarono ordinatamente e riuscirono a concentrare le loro forze nella zona di Salerno; i britannici avanzarono lentamente per 300 chilometri verso nord senza trovare resistenza. Il 16 settembre infine elementi della 5ª e dell'8ª Armata si ricongiunsero presso Vallo della Lucania, mentre nel frattempo in Puglia i paracadutisti britannici occuparono l'Aeroporto di Gioia del Colle. I tedeschi arretrarono metodicamente con abili manovre delle loro retroguardie, abbandonando Foggia il 27 settembre dopo aver effettuato molte demolizioni. Il 29 settembre il generale Montgomery entrò in città con il grosso della sua armata. Il 1º ottobre elementi del Popski's Private Army completarono la liberazione degli aeroporti della zona di Foggia, ritenuti essenziali dall'alto comando alleato per poter raggiungere con i bombardamenti aerei le regioni meridionali della Germania e l'Europa sud-orientale.
Nel frattempo i reparti tedeschi presenti in Sardegna, al comando del generale Fridolin von Senger und Etterlin, ricevettero l'ordine di evacuare l'isola e ripiegare in Corsica. Le truppe della Wehrmacht effettuarono con successo la ritirata, conclusa il 18 settembre nonostante il contrasto dei reparti italiani; infine i tedeschi completarono il 4 ottobre anche l'evacuazione della Corsica dove erano sbarcati reparti francesi, ripiegando su Piombino.
Riorganizzate le truppe dopo i duri scontri nella pianura salernitana e sostituito il generale Dawley, considerato il responsabile delle difficoltà iniziali a Salerno, con il generale John Lucas al comando del VI Corpo d'armata, il generale Clark ordinò di riprendere l'avanzata verso nord. Clark aveva stabilito che le truppe britanniche al comando del generale McCreery, dopo aver occupato Napoli, avrebbero raggiunto il fiume Volturno attestandosi sulla sua riva sinistra fino a Capua, da dove si sarebbero ricongiunte agli statunitensi che si sarebbero posizionati alla loro destra fino a Benevento.
Ma l'avanzata si rivelò più lenta del previsto anche a causa delle innumerevoli distruzioni stradali, fatto che consentì ai tedeschi di minare ulteriormente, e in maniera massiccia, sia le arterie stradali che portavano a Napoli, sia numerose strutture della città stessa, nonché di compiere rastrellamenti che provocarono la resistenza di civili e soldati italiani sbandati durante le cosiddette "Quattro giornate di Napoli". Il 29 settembre il feldmaresciallo Kesselring fu informato dal comando della 10ª Armata tedesca che "Napoli è in piena rivolta" e il 1º ottobre, con l'entrata dei primi reparti blindati britannici in città, i tedeschi completarono l'evacuazione delle loro truppe. Dopo la liberazione di Napoli gli Alleati speravano di poter rapidamente raggiungere e occupare Roma, un prestigioso obiettivo, fortemente ambito sia da Clark sia da Montgomery il quale, dopo la delusione per la sua esclusione dal teatro salernitano, intravedeva l'opportunità per l'8ª Armata di entrare per prima nella capitale. Il generale britannico riteneva di essere in posizione più favorevole rispetto al suo rivale: risalendo la costa adriatica e avendo alle spalle il sicuro porto di Bari per i rifornimenti, era convinto di poter raggiungere rapidamente Pescara e proseguire verso ovest in direzione della conca di Avezzano, il cui possesso avrebbe aperto le porte di Roma e reso possibile una grande manovra di accerchiamento delle forze tedesche.
Sul fronte adriatico nella notte fra il 2 e 3 ottobre 1943 gruppi di commando britannici giunti via mare presso Termoli ne occuparono sia il porto sia l'abitato, in attesa che l'8ª Armata, varcato il fiume Biferno, li raggiungesse; tuttavia furono contrattaccati dai tedeschi della 16. Panzer-Division che li misero in difficoltà. Dopo due giorni di combattimenti finalmente arrivò il grosso dell'8ª Armata, ritardata dalla distruzione dei ponti sul Biferno, e i tedeschi si ritirarono sulle posizioni difensive del fiume Trigno. Sul fronte tirrenico il generale Clark raggiunse il Volturno, dove ricevette rapporti sui lavori di consolidamento delle posizioni tedesche lungo la cosiddetta "linea invernale"; il generale decise di anticipare l'offensiva fissando il superamento del Volturno per la notte del 12 ottobre con tre divisioni statunitensi. Le divisioni riuscirono a superare il fiume in vari punti fra Capua e Caiazzo, mentre una divisione del X Corpo britannico del generale McCreery si trovò in difficoltà nel settore costiero; in ogni caso il generale Clark riprese gli attacchi e dopo sette giorni di combattimenti i tedeschi decisero di ritirarsi ordinatamente verso la successiva linea difensiva.
Dopo il riuscito sfondamento della linea del Volturno, le armate anglo-americane si trovarono in crescente difficoltà a causa dell'impervio territorio appenninico e del peggioramento delle condizioni climatiche che rese quasi impraticabile il terreno. Anche le retroguardie tedesche, mantenendo il controllo delle alture dominanti, contribuirono a ritardare l'avanzata alleata agendo dagli avamposti della linea principale di resistenza, la cosiddetta Linea Gustav. In questa fase sorsero di nuovo forti contrasti tra Rommel, che riteneva opportuno rinunciare a difendere Roma e costituire invece la principale linea di resistenza sugli Appennini tosco-emiliani a sud della Pianura Padana, e Kesselring che invece, più ottimista, era sicuro di poter organizzare a sud della capitale una solida difesa, capace di fermare l'avanzata alleata. Hitler rimase a lungo indeciso e sembrò inizialmente concordare con il parere di Rommel, ma infine preferì dare fiducia al feldmaresciallo Kesselring che perciò, dal 21 novembre 1943, assunse il comando supremo di tutte le forze tedesche in Italia, raggruppate nel nuovo Gruppo d'armate C con l'ordine di resistere a oltranza a sud di Roma, mentre Rommel fu richiamato in Germania.
A fine ottobre il generale Henri Giraud arrivò a Napoli per predisporre con Clark il previsto spiegamento in Italia di un corpo di spedizione francese; il 4 novembre, di fronte alle difficoltà dell'avanzata a causa del maltempo e della limitatezza delle risorse disponibili, incominciarono le prime discussioni su una eventuale nuova operazione anfibia. A metà novembre la 5ª Armata aveva ormai raggiunto le postazioni montuose di fronte alla Linea Gustav, mentre sul lato adriatico il 2 e 3 novembre le truppe di Montgomery, superato il Trigno, avevano dovuto arrestarsi davanti alle postazioni difensive tedesche lungo il fiume Sangro, il torrente Moro e l'abitato di Ortona.
Il feldmaresciallo Kesselring aveva assicurato Hitler di essere in grado di fermare l'avanzata alleata e di poter difendere l'Italia centro-settentrionale a sud di Roma: egli aveva organizzato una serie di successive posizioni di resistenza dove intendeva frenare progressivamente la spinta alleata sfruttando i vantaggi del terreno e del clima. Il settore tirrenico del fronte tedesco era stato assegnato al capace generale von Senger und Etterlin comandante del 14º Panzerkorps, che disponeva di tre divisioni di fanteria e di una divisione Panzergrenadier per difendere la linea Bernhardt.
L'alto comando alleato del Mediterraneo guidato dal generale Eisenhower aveva stabilito l'8 novembre 1943 il nuovo piano di offensiva generale, denominato in codice operazione Raincoat, per sfondare la linea d'inverno tedesca. In questa fase alcune delle migliori formazioni alleate furono ritirate dal teatro mediterraneo per essere trasferite in Gran Bretagna in preparazione dell'operazione Overlord, definitivamente confermata dopo la conferenza di Teheran: quattro divisioni americane (tra cui una di paracadutisti) e tre divisioni britanniche lasciarono quindi l'Italia, ma in compenso il generale Alexander ricevette, oltre al corpo di spedizione francese posto al comando del generale Alphonse Juin, un'unità scelta di truppe canadesi e statunitensi comandata dal colonnello Robert Frederick, due combattive divisioni polacche guidate dal generale Władysław Anders e un'unità italiana del nuovo Esercito cobelligerante, il Primo Raggruppamento Motorizzato al comando del generale di brigata Vincenzo Dapino. Il corpo di spedizione francese, in particolare, avrebbe dimostrato notevoli capacità di combattimento in spazi montani ma sarebbe divenuto noto alla popolazione italiana, soprattutto femminile, per gli innumerevoli atti di violenza che prenderanno il nome di "Marocchinate".
Il piano del generale Alexander per sfondare il fronte tedesco prevedeva di sferrare un primo attacco nel settore adriatico in direzione di Pescara e Avezzano; subito dopo il generale Clark avrebbe attaccato attraverso il valico di Mignano fino a Cassino e quindi Frosinone, sperando di raggiungere le due città entro Natale. Il generale Clark, nonostante le difficoltà del terreno, era ottimista e deciso a raggiungere Roma e assicurò Alexander che avrebbe sfondato la linea d'inverno e sbaragliato i tedeschi. L'offensiva alleata ebbe inizio il 28 novembre 1943 nel settore adriatico: inizialmente il generale Montgomery, attaccando con cinque divisioni tra cui una divisione canadese e una divisione neozelandese, riuscì ad attraversare il fiume Sangro e ritenne che "la strada per Roma è aperta"; in realtà nei giorni seguenti i tedeschi rallentarono l'avanzata, intralciata anche dalle forti piogge, e i britannici furono infine costretti a fermarsi contro i capisaldi di Orsogna e Ortona. I canadesi attaccarono Ortona ma dovettero affrontare la dura resistenza di reparti scelti di paracadutisti tedeschi: la battaglia di Ortona, la "Stalingrado d'Italia", terminò il 27 dicembre 1943 con la ritirata tedesca, ma i canadesi subirono perdite altissime e dovettero fermarsi. Nella battaglia di Orsogna furono invece i neozelandesi a essere bloccati e anche le altre divisioni dell'8ª Armata si trovarono in difficoltà. I piani del generale Montgomery erano falliti: il comandante britannico dovette arrestare l'offensiva e rinunciare all'avanzata su Pescara. L'attacco nel settore adriatico fu intralciato anche dal riuscito attacco della Luftwaffe sul porto di Bari del 2 dicembre 1943, che inflisse gravi danni alle installazioni e provocò un disastro chimico a causa della fuoriuscita di iprite segretamente trasportata da una delle navi alleate attraccate nel porto.
Il generale Clark aveva incominciato la sua offensiva il 3 dicembre contro la serie di difficili posizioni di montagna presidiate dai tedeschi del generale von Senger. Una divisione britannica del X Corpo riuscì con un attacco notturno a conquistare il monte Camino che in novembre aveva resistito a tutti gli assalti, mentre l'attacco principale da parte della 34ª Divisione texana venne invece diretto contro la cittadina di San Pietro Infine e le colline circostanti che davano accesso alla valle del fiume Liri: i reparti speciali del generale Frederick ottennero qualche successo ma il 7 dicembre gli italiani del Primo Raggruppamento Motorizzato vennero sconfitti a Monte Lungo dai Panzergrenadier tedeschi. L'8 dicembre ebbe inizio l'attacco principale americano: dopo dieci giorni di sanguinosi combattimenti in montagna i tedeschi dovettero evacuare Monte Lungo e San Pietro Infine che cadde il 17 dicembre 1943, ma gli Alleati avevano subito pesanti perdite e anche il generale Clark dovette sospendere l'offensiva senza essere riuscito ad aprire la strada per Roma; il feldmaresciallo Kesselring consolidò quindi le sue posizioni sulla Linea Gustav imperniata su Cassino e il corso dei fiumi Rapido e Garigliano.
Alla fine dell'anno 1943 i massimi capi alleati compresero definitivamente che era al momento impossibile ottenere un successo decisivo in Italia; il teatro mediterraneo passò quindi in secondo piano se paragonato alla grande operazione Overlord in fase di preparazione in Gran Bretagna. Il generale Eisenhower, designato comandante in capo del corpo di spedizione previsto per lo sbarco in Francia, cedette il comando del teatro mediterraneo al generale Henry Maitland Wilson e ritornò a Londra; il 31 dicembre 1943 anche Montgomery lasciò l'Italia e rientrò in patria, dopo aver passato il comando dell'8ª Armata al generale Oliver Leese.
Winston Churchill, nonostante avesse approvato la pianificazione generale alleata e avesse sostenuto l'esecuzione a maggio 1944 dell'operazione Overlord, continuava a ipotizzare una grandiosa strategia alternativa, mediterranea e balcanica, per affrettare la disfatta della Germania e prevenire la temuta irruzione dell'Armata Rossa nel cuore dell'Europa. Egli riuscì quindi a far approvare dal Comitato degli stati maggiori combinati anglo-americano una nuova operazione di sbarco in Italia che avrebbe dovuto permettere di superare la situazione di stallo lungo la Linea Gustav, distruggendo l'esercito tedesco del feldmaresciallo Kesselring e aprendo la strada per un'avanzata da Roma direttamente in direzione di Lubiana in Slovenia. L'operazione Shingle prevedeva da una parte la ripresa dell'attacco di Clark nel settore di Cassino per attirare le riserve tedesche e dall'altra lo sbarco nel settore di Anzio e Nettuno di un corpo di spedizione anglo-americano al comando del generale John Lucas, che avrebbe puntato rapidamente verso Roma, tagliando le linee di comunicazione delle forze tedesche di von Vietinghoff attestate sulla Linea Gustav.
Il 16 gennaio 1944 Clark diede inizio a una serie di attacchi nel settore di Cassino; il piano dell'alto comando alleato prevedeva di attirare con questo nuovo attacco contro la Linea Gustav le riserve tedesche e quindi favorire la riuscita dello sbarco ad Anzio. La prima battaglia di Cassino tuttavia non raggiunse risultati decisivi e le truppe alleate subirono pesanti perdite: il II corpo d'armata statunitense del generale Geoffrey Keyes sferrò un difficile attacco attraverso il fiume Rapido sperando di occupare il paese di Sant'Angelo in Theodice e di incunearsi nella valle del Liri, ma la 36ª Divisione texana che effettuò il passaggio del fiume la sera del 20 gennaio 1944 fu sanguinosamente respinta dalle truppe tedesche della 15. Panzergrenadier-Division appostate lungo la riva e fu quasi distrutta; i francesi del generale Juin raggiunsero alcune vette ma non poterono avanzare verso Atina, mentre i britannici di McCreery superarono il Garigliano ma non riuscirono a conquistare il Monte Maio. Nonostante i successi difensivi del 14º Panzerkorps del generale von Senger, Vietinghoff, comandante della 10ª Armata, si allarmò e chiese rinforzi, spingendo Kesselring a inviare sulla Linea Gustav la 29. e la 90. Panzergrenadier-Division indebolendo così le sue riserve.
Lo sbarco del VI Corpo d'armata ad Anzio e Nettuno il 22 gennaio 1944 si effettuò invece con facilità e praticamente senza opposizione; i tedeschi furono colti completamente di sorpresa e furono sbarcate senza difficoltà la 1ª Divisione fanteria britannica, la 3ª Divisione fanteria americana e tre battaglioni di Ranger. L'alto comando tedesco apprese solo dopo sei ore le prime notizie dello sbarco e si affrettò a mobilitare tutte le riserve per affrontare la minaccia, ma in teoria la strada per Roma rimase aperta per i primi tre giorni.
In realtà, nonostante gli ottimistici progetti di Churchill, la pianificazione dei generali alleati non prevedeva che le forze sbarcate ad Anzio marciassero subito verso Roma; Lucas era un comandante prudente, metodico e pessimista e in precedenza era stato sollecitato da Clark e anche da Patton a non correre rischi: egli intendeva soprattutto completare il regolare sbarco delle truppe e dei materiali e consolidare con calma la testa di ponte con l'afflusso dei reparti corazzati della seconda ondata, prima di avanzare. Kesselring, nonostante la sorpresa iniziale, reagì con grande rapidità e attivò subito il cosiddetto "caso Richard", la pianificazione già prevista in caso di sbarco sulla costa tirrenica: in pochi giorni affluirono nel settore della testa di ponte di Anzio il I Corpo d'armata paracadutisti con la divisione corazzata "Hermann Göring" e la 4ª Divisione paracadutisti, il 76º Panzerkorps con la 26. Panzer-Division, la 3. e la 29. Panzergrenadier-Division; inoltre l'alto comando tedesco inviò di rinforzo altre quattro divisioni di fanteria provenienti dal Nord Italia e dai Balcani. Dal 23 gennaio 1944 il generale Eberhard von Mackensen assunse il comando della 14ª Armata incaricata di organizzare queste divisioni e contrastare le forze alleate sbarcate a Anzio e Nettuno; le truppe tedesche giunsero sul posto rapidamente e già il 29 gennaio erano numericamente superiori alle forze di Lucas. Solo il 30 gennaio 1944 il generale Lucas incominciò operazioni offensive per uscire dalla testa di ponte ma entro il 2 febbraio tutti i tentativi di avanzata fallirono: due battaglioni di Ranger del colonnello William Darby furono sorpresi dal contrattacco tedesco e vennero distrutti a Cisterna, con molti prigionieri poi fatti sfilare dai tedeschi nel centro di Roma; anche gli attacchi della 3ª Divisione americana e della 1ª Divisione britannica furono duramente respinti e Lucas decise di sospendere l'offensiva, dopo aver perso 3 000 uomini e un terzo dei mezzi corazzati.
Kesselring ritenne di poter controllare la situazione a Cassino, dove gli Alleati stavano subendo pesanti perdite, e contemporaneamente di poter contrattaccare in massa ad Anzio e respingere in mare le truppe alleate che erano ferme nell'angusta testa di ponte; anche Hitler era alla ricerca di una grande vittoria ad Anzio con la pianificazione di una massiccia controffensiva che infliggesse una netta sconfitta agli anglo-americani e dimostrasse l'intatta potenza della Wehrmacht. Il generale von Mackensen ricevette il 29 gennaio 1944 l'ordine di "annientare" la testa di ponte di Anzio sferrando un violento attacco con l'aiuto dei notevoli rinforzi di uomini e mezzi che gli erano stati assegnati. Per la prevista controffensiva Kesselring raggruppò trentatré battaglioni di fanteria, 250 carri armati e potenti reparti di artiglieria, tra cui un cannone ferroviario da 280 mm (il cosiddetto "Anzio Annie"). L'operazione Fischfang incominciò il 3 febbraio 1944 con un attacco limitato nel settore di Aprilia; dopo violenti combattimenti e dure perdite da entrambe le parti, i tedeschi riuscirono a riconquistare Aprilia il 9 febbraio e i britannici dovettero ripiegare.
Dopo la serie di insuccessi l'alto comando alleato era fortemente preoccupato per la situazione sempre più difficile della testa di ponte di Anzio; furono inviati rinforzi, Clark si recò ad Anzio e venne presa in considerazione la possibilità di destituire il generale Lucas e sostituirlo con Patton. L'attacco principale tedesco venne sferrato il 16 febbraio 1944: von Mackensen concentrò in un settore ristretto una divisione corazzata, due divisioni Panzergrenadier e due divisioni di fanteria per avanzare lungo la strada Albano-Anzio direttamente fino al mare. L'offensiva della 14ª Armata mise inizialmente in grave difficoltà le truppe alleate; i soldati anglo-americani opposero forte resistenza ma alcune posizioni furono superate e, pur a costo di dure perdite, i tedeschi riuscirono il secondo giorno dell'attacco ad avanzare per alcuni chilometri al centro della testa di ponte fino a circa cinque chilometri dal mare. Nonostante questi successi i tedeschi non furono in grado di raggiungere una vittoria decisiva e alcuni reparti inesperti vennero respinti; inoltre Clark e il generale Truscott, nominato vice-comandante del settore di Anzio, fecero intervenire le riserve, mentre l'aviazione e l'artiglieria alleate colpirono duramente le truppe tedesche. Gli anglo-americani contrattaccarono il 19 febbraio e fermarono l'avanzata tedesca ma la battaglia continuò accanita fino al 22 febbraio 1944, quando Kesselring arrestò l'offensiva.
Gli Alleati avevano evitato una disfatta strategica ad Anzio ma le truppe nella testa di ponte erano molto indebolite avendo subito oltre 20 000 perdite dall'inizio dell'operazione Shingle; Clark decise di destituire Lucas sostituendolo con il generale Truscott. La battaglia ad Anzio si trasformò per molte settimane in una logorante guerra di posizione, in cui i reparti alleati si trovarono ammassati in uno spazio ristretto e sottoposti al tiro dell'artiglieria tedesca. Anche le truppe tedesche erano indebolite dopo la sanguinosa battaglia: Kesselring si recò sul posto e rilevò la stanchezza e il decadimento del morale dei suoi soldati e convinse Hitler a rinunciare a ulteriori attacchi; il Führer espresse rammarico per il fallimento dell'offensiva ma convenne con le valutazioni dei suoi generali sul posto.
Mentre la situazione delle truppe alleate sbarcate ad Anzio diveniva sempre più difficile, Clark aveva ripreso gli attacchi nel settore di Cassino con il II Corpo d'armata del generale Keyes e con le unità francesi del generale Juin, ma senza raggiungere risultati decisivi. Gli statunitensi furono nuovamente bloccati sul fiume Rapido, mentre i francesi riuscirono il 25 gennaio 1944 a conquistare alcune posizioni di montagna a nord di Cassino dopo violenti scontri con una divisione tedesca ma esaurirono le loro forze e furono costretti a fermarsi; von Vietinghoff fece intervenire alcune formazioni di riserva che rinforzarono le difese del generale von Senger. Clark decise il 12 febbraio di interrompere gli attacchi del II Corpo d'armata e ritirare gli statunitensi, impiegando al loro posto le truppe del generale Bernard Freyberg costituite da una divisione neozelandese e una indiana; si riteneva che questi reparti, esperti e combattivi, fossero in grado di conquistare la piazzaforte tedesca attaccando Cassino da nord e aprendo un varco lungo la valle del Liri alle riserve corazzate alleate.
In questa fase le forze aeree alleate effettuarono preliminarmente il bombardamento dell'Abbazia di Montecassino, considerata dal generale Freyberg un importante caposaldo tedesco di cui egli riteneva indispensabile la totale distruzione prima dell'attacco dei suoi soldati; in realtà l'abbazia non era occupata dalle truppe tedesche, ma i generali Alexander e Wilson, pressati da Freyberg e in possesso di informazioni imprecise, autorizzarono il bombardamento nonostante l'opposizione di Clark. Il 15 febbraio 1944, 142 bombardieri pesanti e 87 bombardieri medi sganciarono oltre 400 tonnellate di bombe: la distruzione dell'abbazia però finì per favorire le truppe tedesche che si installarono tra le macerie. Subito dopo, ebbe inizio l'attacco delle divisioni di Freyberg a nord e a sud di Cassino, ma i tedeschi difesero strenuamente le posizioni sulle alture dominanti ed entro il 17 febbraio gli indiani e i neozelandesi furono bloccati dopo aver subito gravi perdite.
Nonostante i ripetuti insuccessi, la situazione critica venutasi a creare nella testa di ponte di Anzio spinse gli alti comandi alleati a organizzare, all'inizio di marzo 1944, un nuovo tentativo di sfondare la Linea Gustav e alleggerire la pressione tedesca contro le forze di Lucas; Alexander e Clark decisero di sferrare un terzo attacco nel settore di Cassino impiegando di nuovo il corpo d'armata di Freyberg. La pianificazione della cosiddetta operazione Dickens prevedeva di impiegare in massa i bombardieri alleati, che avrebbero sganciato oltre 1 000 tonnellate di bombe mentre un micidiale fuoco d'artiglieria avrebbe preceduto l'attacco della fanteria; Clark, preoccupato soprattutto per il settore di Anzio, era scettico sull'esito di questo attacco, Alexander e Freyberg ritennero invece che ci fossero buone possibilità di raggiungere la vittoria.
La terza battaglia di Cassino ebbe inizio la notte del 15 marzo 1944 con il bombardamento concentrato nell'area della città e dell'abbazia di 550 bombardieri medi e pesanti, seguito subito dopo dal fuoco di 748 cannoni che sparano quasi 200 000 proiettili; le difese di Cassino erano state affidate da Kesselring ai combattivi paracadutisti del generale Heidrich che, pur subendo gravi perdite a causa del massiccio bombardamento, si abbarbicarono alle rovine degli edifici e alle posizioni sulle quote più importanti, decisi a resistere. Le truppe neozelandesi attaccarono nel primo pomeriggio del 15 marzo ma si trovarono a fronteggiare all'interno della città un'accanita opposizione; i combattimenti a distanza ravvicinata continuarono per alcuni giorni senza risultati decisivi, i paracadutisti tedeschi si difesero tra le macerie e contrastarono anche l'avanzata dei reparti indiani e gurkha verso le colline a nord-ovest di Cassino; violente piogge resero ancor più difficile il campo di battaglia. Dopo alcuni contrattacchi dei paracadutisti per contenere l'avanzata dei gurkha, il 22 marzo il generale Freyberg, pressato da Clark, sferrò un ultimo assalto che tuttavia costò nuove perdite e non ottenne risultati; la notte del 25 marzo 1944 i neozelandesi e i gurkha sospesero gli attacchi e incominciarono la ritirata dalle posizioni più esposte. La terza battaglia di Cassino terminò quindi con un nuovo successo difensivo tedesco.
Il sanguinoso fallimento del terzo tentativo di sfondare la linea Gustav nel settore di Cassino e la deludente situazione di stallo della testa di ponte di Anzio, costrinsero il comando alleato in Italia a sospendere ulteriori operazioni offensive e a procedere a una completa riorganizzazione delle forze disponibili. In aprile Clark, molto provato dalle difficoltà della campagna, ritornò brevemente negli Stati Uniti e nello stesso mese anche Alexander si recò a Londra; i due generali discussero con i dirigenti anglosassoni al massimo livello gli sviluppi della situazione e la nuova pianificazione e i capi anglo-americani decisero di sferrare un'ulteriore offensiva per raggiungere una vittoria decisiva in Italia. Venne ritenuto importante, anche per motivi propagandistici, sconfiggere i tedeschi ed entrare a Roma prima dell'inizio dell'operazione Overlord, prevista per il 5 giugno 1944; si sperava inoltre di poter attirare nella penisola le riserve tedesche e di facilitare indirettamente la riuscita dello sbarco in Normandia. Il generale Alexander, appoggiato da Churchill e dai capi britannici, riuscì a convincere gli stati maggiori combinati a trattenere in Italia per una nuova offensiva le divisioni assegnate in precedenza al previsto sbarco nella Francia meridionale, l'operazione Anvil.
Il nuovo progetto offensivo, denominato in codice operazione Diadem e ideato dal generale John Harding capo di stato maggiore di Alexander, prevedeva di trasferire in segreto gran parte dell'8ª Armata del generale Oliver Leese dal settore adriatico a quello di Cassino, mentre la 5ª Armata di Clark avrebbe ristretto la sua zona di attacco al settore di circa 32 chilometri compreso tra il fiume Liri e la costa tirrenica. In totale Alexander avrebbe attaccato la linea Gustav con dodici divisioni dell'8ª Armata, tra cui due divisioni polacche, due canadesi e una sudafricana, e con sette divisioni della 5ª Armata, tra cui quattro divisioni francesi. L'attacco principale sarebbe stato condotto dall'8ª Armata lungo la valle del Liri e la 5ª Armata avrebbe a sua volta attaccato il difficile terreno dei monti Aurunci, mentre nella testa di ponte di Anzio il VI Corpo d'armata del generale Truscott avrebbe preso l'iniziativa in un secondo momento, avanzando verso i colli Albani per intercettare le comunicazioni delle forze tedesche. Clark condivideva in generale questi piani, anche se era deciso ad assumere il ruolo principale nell'imminente battaglia e soprattutto ad arrivare per primo a Roma.
Era inoltre previsto che l'operazione Diadem fosse preceduta da un massiccio programma di bombardamenti sulle retrovie e le linee di comunicazione, la cosiddetta operazione Strangle; il generale Ira C. Eaker, comandante delle forze aeree strategiche alleate nel Mediterraneo, contava di riuscire a impedire i movimenti delle truppe tedesche per dare un decisivo contributo all'esito della battaglia. L'operazione Strangle ebbe inizio il 22 marzo 1944 e furono sganciate 26 000 tonnellate di bombe nel corso di 50 000 missioni aeree. I danni alle infrastrutture e alle vie di comunicazione furono notevoli e le forze tedesche furono seriamente intralciate, ma nel complesso la campagna di bombardamenti non ottenne i risultati attesi; l'alto comando tedesco fu in grado di mantenere la mobilità e l'efficienza delle sue divisioni.
Alla vigilia dell'operazione Diadem il feldmaresciallo Kesselring disponeva nel teatro bellico italiano di ventitré divisioni, di cui nove difendevano il settore della Linea Gustav tra il mar Tirreno e la costa adriatica; le truppe tedesche erano ancora efficienti e combattive ma soffrivano di gravi difficoltà di rifornimento perché le forze aeree alleate avevano raggiunto una schiacciante superiorità e ne intralciavano le linee di comunicazione; il comando tedesco era anche costantemente preoccupato per la possibilità di nuovi sbarchi alleati nella regione di Civitavecchia o di Livorno.
Preceduta dal tiro concentrato di oltre 2 400 cannoni, l'offensiva generale alleata ebbe inizio durante la notte tra l'11 e il 12 maggio 1944; l'attacco fu una parziale sorpresa per i tedeschi, che tuttavia nelle prime ore si batterono duramente in difesa e mantennero il possesso delle posizioni principali della linea Gustav. In particolare il nuovo assalto nel settore di Cassino, sferrato dalle due divisioni polacche del generale Władysław Anders, fu respinto ancora una volta dai paracadutisti tedeschi e i reparti polacchi subirono perdite elevatissime; nella valle del fiume Liri due divisioni britanniche attraversarono il fiume Rapido ma senza riuscire a sfondare la linea di resistenza tedesca. Il 12 maggio anche i francesi del generale Juin fecero solo modesti progressi nel settore montuoso assegnato alle esperte e combattive formazioni coloniali; il comandante francese sferrò un nuovo attacco concentrato il 13 maggio e finalmente i soldati marocchini e algerini ottennero i primi importanti successi conquistando il monte Maio e la cittadina di Castelforte. Kesselring cercò di controllare la situazione facendo intervenire alcune divisioni di riserva e predisponendo l'arretramento ordinato su posizioni già preparate, ma mentre sull'ala sinistra della Linea Gustav i tedeschi mantenevano ancora le posizioni più importanti, non fu possibile arrestare l'avanzata del corpo di spedizione francese.
Furono soprattutto gli aggressivi soldati marocchini che, mostrando grande abilità nel combattimento di montagna, riuscirono a sopraffare i nuclei di resistenza tedeschi; nonostante la determinazione delle truppe del generale von Vietinghoff fu impossibile fermare l'avanzata del corpo di spedizione di Juin che conquistò il 15 maggio il monte Petrella e raggiunse Ausonia ed Esperia. I successi francesi costrinsero il comando tedesco a indebolire il settore tirrenico e il II Corpo d'armata americano poté avanzare con facilità lungo la costa in direzione di Formia. Il generale Leese invece non riuscì ad accelerare l'azione delle sue truppe; i polacchi di Anders entrarono finalmente a Cassino il 17 maggio dopo che la posizione era stata evacuata su ordine di Kesselring dai tenaci paracadutisti ma l'avanzata delle forze meccanizzate lungo la valle del Liri fu intralciata da difficoltà logistiche, dalle caratteristiche del terreno e da sbarramenti di cannoni anticarro tedeschi. L'8ª Armata arrivò alla posizione di Aquino, sulla cosiddetta linea Dora-Hitler, ma venne bloccata il 19 maggio.
Il feldmaresciallo Kesselring cercò ancora per alcuni giorni di evitare la sconfitta con l'afflusso di formazioni dal fronte di Anzio; due divisioni meccanizzate e una divisione di fanteria contrattaccarono i francesi, mentre il 22 maggio la 29. Panzergrenadier-Division cercò di fermare il II Corpo d'armata che nel settore costiero aveva raggiunto Terracina. Nonostante questi rinforzi i tedeschi non furono più in grado di controllare la situazione. I francesi conquistarono i monti Ausoni mentre i canadesi dell'8ª Armata entrarono a Pontecorvo; inoltre nel settore della testa di ponte di Anzio le linee della 14ª Armata del generale von Mackensen, fortemente indebolite, furono attaccate il 23 maggio dal VI Corpo d'armata nella cosiddetta operazione Buffalo, che riuscì finalmente a superare le difese e avanzare rapidamente entrando in contatto il 25 maggio con le truppe del II Corpo. Kesselring decise di abbandonare la linea Gustav, sperando di poter sbarrare la via di Roma e organizzare un nuovo schieramento facendo ripiegare le armate di Mackensen e Vietinghoff su una nuova posizione tra i Colli Albani e i Monti Lepini; la divisione corazzata "Hermann Göring" era in arrivo dal settore di Livorno e avrebbe dovuto difendere Valmontone. In questa fase si verificarono contrasti all'interno dell'alto comando tedesco: Kesselring lamentò la scarsa collaborazione di von Mackensen e criticò il ritardato impiego delle riserve, che di conseguenza non poterono arrestare l'avanzata alleata.
Anche nell'alto comando alleato sorsero conflitti di competenze: Clark era deciso a raggiungere per primo Roma ed era in forte rivalità con i generali britannici. Alexander aveva prescritto di inviare la massa del VI Corpo del generale Truscott direttamente verso nord-est su Valmontone per chiudere la strada alla 10ª Armata di Vietinghoff in ritirata dalla linea Gustav, ma Clark ignorò queste direttive e decise fin dal 25 maggio 1944 di marciare con il grosso delle truppe verso nord-ovest su Velletri e poi su Roma. Di conseguenza le deboli forze americane inviate verso Valmontone furono trattenute dalle retroguardie tedesche, che guadagnarono tempo mentre la 10ª Armata ripiegava verso la Linea Caesar a sud di Roma; tuttavia, a causa di un errore del comando della 14ª Armata, i reparti statunitensi del II e del VI Corpo inviati da Clark verso la città riuscirono a sfruttare un varco nelle difese tedesche e occuparono Velletri. Kesselring destituì subito il generale von Mackensen, sostituendolo con il generale Joachim Lemelsen, ma fu ormai costretto ad abbandonare anche la linea Caesar; egli decise quindi di evacuare Roma senza combattere e di ripiegare a nord verso la linea del lago Trasimeno.
Il 5 giugno 1944, un giorno prima dello sbarco in Normandia, Clark giunse finalmente a Roma insieme con le sue truppe; secondo le disposizioni dell'ambizioso generale, solo i reparti statunitensi furono autorizzati a partecipare alla liberazione della città dove furono accolti entusiasticamente dalla popolazione.
L'operazione Diadem si concluse con il successo alleato e la liberazione di Roma, ma non raggiunse risultati decisivi dal punto di vista strategico; i tedeschi persero circa 10 000 uomini ed ebbero 20 000 prigionieri ma anche le forze di Alexander subirono perdite elevate (18 000 americani, 14 000 britannici e 10 000 francesi), senza riuscire a distruggere le due armate del feldmaresciallo Kesselring che ripiegarono con ordine a nord di Roma rimanendo coese. Inoltre, a causa delle scelte strategiche fondamentali della dirigenza politico-militare alleata, Alexander dovette rinunciare ai suoi piani per sfruttare la vittoria con un'ambiziosa marcia verso l'Italia nord-orientale e l'Austria: i capi americani si opposero a questo progetto e imposero l'esecuzione entro il 15 agosto 1944 della già programmata operazione Anvil, che prevedeva uno sbarco in Francia meridionale con truppe che sarebbero state sottratte a Clark. I generali Truscott e Juin lasciarono il fronte italiano e tre divisioni americane e quattro francesi vennero ritirate per preparare lo sbarco in Provenza; Alexander dovette rinunciare anche a buona parte delle forze aeree di appoggio tattico.
Il generale britannico poté quindi riprendere l'avanzata a nord di Roma fin dal 5 giugno 1944, ma le sue forze si indebolirono progressivamente a causa della partenza delle divisioni franco-americane; inoltre l'offensiva alleata venne condotta con insufficiente determinazione e diede modo all'alto comando tedesco di riorganizzare le sue forze con l'afflusso di quattro nuove divisioni provenienti da altri fronti. Kesselring riuscì ancora una volta a controllare la situazione ed evitare una disfatta irreversibile, conducendo con notevole abilità la ritirata combattuta delle sue truppe attraverso l'Italia centrale grazie all'elevato spirito combattivo dei suoi soldati e ad alcuni errori alleati: in particolare nelle sue memorie il feldmaresciallo ha evidenziato come gli anglo-statunitensi non impegnarono a fondo l'aviazione, non effettuarono sbarchi per aggirare le sue forze e non coordinarono l'avanzata con le attività dei partigiani italiani nelle retrovie del fronte tedesco. Kesselring ripiegò con ordine prima verso il lago di Bolsena e poi sulla nuova linea del lago Trasimeno, la cosiddetta linea Albert; il feldmaresciallo riuscì a convincere Hitler a rinunciare a una resistenza a oltranza per evitare nuove perdite e a continuare una difesa elastica per guadagnare tempo.
Mentre Kesselring conduceva le battaglie di retroguardia sulla linea del Trasimeno, contemporaneamente controllava lo sviluppo dei lavori di costruzione e rafforzamento della Linea Gotica, la nuova linea difensiva principale sulla quale intendeva bloccare prima dell'inverno l'avanzata alleata. Il comandante tedesco riteneva di aver bisogno di ulteriore tempo per completare le opere difensive, e decise quindi di cercare di frenare gli Alleati sulla linea Albert. La 29. Panzergrenadier-Division difese Orvieto, mentre più a est gli Alleati dell'8ª Armata raggiunsero Spoleto e Perugia solo dopo tre settimane; la 5ª Armata, che marciava verso Pisa e Lucca, venne trattenuta temporaneamente sul fiume Ombrone e i polacchi furono bloccati sul fiume Chienti. Dopo il superamento della linea Albert le truppe tedesche opposero ancora resistenza a Siena, che venne liberata dai francesi di Juin poco prima che fossero ritirati dal fronte, e ad Arezzo; entro il 15 luglio si stabilirono su un'ampia testa di ponte a sud dell'Arno che comprendeva Pisa e Firenze.
Nei giorni seguenti le armate alleate raggiunsero rilevanti successi liberando Ancona il 18 luglio e Livorno il 19 luglio, migliorando così la loro situazione logistica, ma i tedeschi riuscirono ugualmente a guadagnare tempo e poterono anche effettuare vasti e sanguinosi rastrellamenti nelle retrovie con gravi perdite per le forze partigiane. Kesslering decise di evitare combattimenti prolungati a Firenze e le truppe tedesche, distrutti tutti i ponti sull'Arno tranne Ponte Vecchio, ripiegarono a nord del fiume dopo aver superato l'opposizione dei reparti partigiani italiani; gli Alleati passarono l'Arno a Pontassieve ed entrarono a Firenze il 13 agosto, ma furono impegnati in combattimenti nella periferia settentrionale della città fino ai primi giorni di settembre. In quel momento era già in corso la battaglia della Linea Gotica, dove le forze tedesche si erano schierate dopo la lunga ritirata. Il feldmaresciallo Kesselring in questa fase della campagna aveva ricevuto alcune divisioni di rinforzo di seconda qualità, ma fu in grado di stabilizzare la situazione e poté anche privarsi di due ottime divisioni Panzergrenadier, che l'alto comando tedesco trasferì d'urgenza sul fronte occidentale in grave crisi dopo il crollo del fronte di Normandia, e della Panzer-Division "Hermann Göring", che invece fu inviata sul fronte orientale per prendere parte ai combattimenti di Varsavia in agosto.
Winston Churchill si era fortemente opposto al trasferimento delle divisioni americane e francesi sul fronte occidentale e rimaneva favorevole a una grande offensiva strategica per distruggere finalmente l'esercito tedesco in Italia e avanzare verso la linea del Danubio. Il generale Alexander quindi diede inizio il 25 agosto 1944 alla cosiddetta operazione Olive, che sarebbe continuata fino a ottobre e avrebbe messo di fronte 900 000 soldati alleati, rinforzati da potenti forze corazzate e supportati da una netta superiorità aerea, a circa 300 000 soldati tedeschi. Le formazioni tedesche, guidate con abilità dal feldmaresciallo Kesselring e dai suoi luogotenenti, erano logorate dalle precedenti battaglie e disponevano di mezzi limitati, ma erano formate in maggioranza da truppe esperte e tenaci che dimostrarono una superiore abilità tattica durante la battaglia difensiva.
Mentre Kesselring completava con successo il graduale ripiegamento delle sue truppe dietro la Linea Gotica che da settimane era in fase di approntamento e rafforzamento, Alexander e il generale Harding pianificarono la nuova offensiva; dopo aver rinunciato a un attacco diretto al centro del fronte attraverso gli Appennini, l'alto comando del 15º Gruppo d'armate decise, su proposta del generale Leese, di trasferire nuovamente l'8ª Armata britannica nel settore adriatico per sferrare l'attacco principale in direzione di Rimini. Nel settore appenninico Clark sarebbe a sua volta passato all'offensiva da Firenze verso Bologna per impegnare le riserve tedesche; la fase finale dell'operazione prevedeva la conversione delle forze di Leese attraverso la pianura Padana in direzione del capoluogo emiliano, dove sarebbero state circondate e distrutte le armate tedesche. Churchill si recò in Italia e osservò i primi giorni dell'offensiva; egli era ottimista e in un messaggio a Stalin del 19 settembre 1944 scrisse che le forze alleate o avrebbero "sgominato" l'esercito tedesco e sarebbero avanzate verso Lubiana o, in caso di ritirata tedesca, avrebbero come minimo "liberato la pianura lombarda".
Invece l'operazione Olive, conosciuta anche come "battaglia di Rimini" o "offensiva degli Appennini", si trasformò in un'aspra battaglia di logoramento in cui gli Alleati pur guadagnando terreno non raggiunsero alcun successo decisivo e furono infine bloccati dopo aver subito pesanti perdite. In un primo momento Kesselring fu sorpreso dall'attacco britannico nel settore adriatico incominciato il 25 agosto, Leese poté superare il Metauro e raggiungere prima il fiume Foglia e poi il fiume Conca il 2 settembre. Le riserve mobili tedesche di Kesselring erano in arrivo e riuscirono a rallentare l'avanzata britannica lungo le successive linee di resistenza della linea Gotica; dal 4 al 15 settembre, durante i sanguinosi combattimenti di Coriano e Gemmano, le truppe tedesche della 10ª Armata del generale von Vietinghoff riuscirono a bloccare progressivamente le forze alleate, che vennero anche intralciate dal terreno melmoso e instabile per le forti piogge.
In realtà il feldmaresciallo Kesselring era in grave difficoltà a causa soprattutto dei successi della 5ª Armata di Clark, che dopo aver liberato Lucca il 5 settembre e Pistoia il 12 settembre attaccò attraverso il passo del Giogo a Scarperia, sorprendendo i tedeschi della debole 14ª Armata del generale Lemelsen attestati sul passo della Futa; dopo duri scontri gli americani conquistarono monte Altuzzo e sembrarono avanzare verso Imola. Nel frattempo l'8ª Armata riprese l'offensiva nel settore adriatico: le truppe tedesche opposero ancora forte resistenza sulla Linea Gialla a San Fortunato e Covignano e i mezzi corazzati britannici furono duramente respinti a Montecieco il 20 settembre; tuttavia lentamente gli Alleati continuarono ad avanzare e Rimini fu liberata da una brigata greca il 21 settembre 1944. Il feldmaresciallo Kesselring richiese per due volte, il 23 e il 27 settembre, al quartier generale l'autorizzazione a una ritirata generale dietro le Alpi, ma Hitler si oppose fermamente e ordinò la resistenza a oltranza.
Le armate tedesche continuarono quindi a combattere tenacemente sulle ultime posizioni della Linea Gotica (linee Adelheid e Brunhild); negli ultimi giorni di settembre l'offensiva britannica sul versante adriatico, rallentata dalle piogge, si esaurì dopo i cruenti combattimenti di Savignano e Santarcangelo di fronte al fiume Rubicone e Kesselring poté trasferire parte dei suoi migliori reparti sul fronte appenninico, dove gli statunitensi erano fortemente appoggiati dai reparti partigiani della brigata "Bianconcini" che parteciparono con valore ai duri e incerti scontri sul monte Battaglia. Clark, invece di continuare verso Imola, dirottò le sue truppe verso il Passo della Raticosa e infine al termine del mese di ottobre, dopo altri violenti combattimenti, anche l'offensiva americana si arrestò a circa trenta chilometri a sud di Bologna. Dopo aver stabilizzato la situazione, Kesselring decise quindi di organizzare un vasto programma di rastrellamenti delle sue retrovie per distruggere le formazioni partigiane; la cosiddetta "settimana contro le bande" fu costellata da devastazioni e brutali violenze contro la popolazione civile.
Churchill fu fortemente contrariato per il fallimento generale dei suoi ambiziosi progetti e nelle sue memorie ha ammesso che la grande battaglia della Linea Gotica "fallì", che l'Italia rimase occupata per "altri otto mesi" e che divenne impossibile "l'affondo su Vienna" e "influenzare la liberazione dell'Europa sud-orientale". Il feldmaresciallo Kesselring ha elogiato nelle sue memorie "l'ammirevole comportamento delle truppe tedesche" che impedì il successo alleato.
Negli ultimi mesi del 1944 il 15º Gruppo d'armate alleato, alla cui guida si trovava dal 25 novembre Clark, il generale Alexander essendo stato promosso al comando dell'intero teatro del Mediterraneo, condusse operazioni limitate per cercare di guadagnare altro terreno in direzione del Po. Nel settore dell'8ª Armata, guidata dal generale McCreery dopo il trasferimento in Francia di Leese, fu combattuta la logorante "battaglia dei fiumi": le truppe canadesi e polacche avanzarono lentamente e riuscirono a liberare Forlì, Faenza e Ravenna che venne raggiunta il 4 dicembre ma le armate tedesche, ora comandate da von Vietinghoff dopo il ferimento in un incidente stradale di Kesselring, ripiegarono con ordine e riuscirono a fermarle, grazie anche al terreno inondato dalle forti piogge. Nel settore appenninico la 5ª Armata, passata al comando del generale Truscott, non riuscì ad avanzare ostacolata soprattutto dal clima invernale. Entro il 15 dicembre gli Alleati arrestarono tutte le operazioni in attesa della ripresa bellica primaverile.
La fine del 1944 fu caratterizzata sul fronte italiano da notevoli difficoltà per il 15º Gruppo d'armate alleato del generale Clark: a causa della tenace resistenza tedesca, del progressivo peggioramento del clima e della carenza di rimpiazzi e munizioni di artiglieria, le truppe alleate dovettero arrestare gli attacchi e cercarono di riposare e riorganizzarsi; fu ventilata anche la possibilità, per sbloccare la situazione, di effettuare uno sbarco di truppe britanniche nella costa adriatica jugoslava. In questo periodo affluirono anche nuovi reparti: gli americani inviarono l'eccellente 10ª Divisione da montagna e la 92ª Divisione di fanteria composta totalmente da afroamericani, mentre dal Brasile avevano cominciato a giungere nel teatro bellico i reparti della Força Expedicionária Brasileira. L'Esercito Cobelligerante Italiano incominciò la costituzione di cinque cosiddetti "Gruppi di Combattimento", ognuno costituito da 10 000 soldati, 116 pezzi d'artiglieria e 1 300 veicoli, equipaggiati principalmente con materiale britannico.
Il 14 novembre 1944 Mussolini aveva scritto una lettera a Hitler nella quale, dopo aver espresso la sua "ammirazione" per "le prove di incomparabile valore offerte dalle vostre forze armate", proponeva di sferrare una controffensiva proprio sul fronte italiano; il Duce inoltre sottolineava come fosse "supremo comune interesse difendere la valle del Po". Il 16 dicembre 1944 Mussolini parlò ai suoi più fanatici seguaci al Teatro Lirico di Milano con accenti drammatici: accusò i "traditori", illustrò i presunti progressi della Repubblica Sociale e delle sue forze militari, mostrò fiducia nelle "armi nuove" della Germania e concluse con parole che sembravano esprimere la decisa volontà di resistere: "noi vogliamo difendere con le unghie e con i denti la valle del Po...". In questa fase Hitler era completamente concentrato sull'offensiva delle Ardenne incominciata lo stesso 16 dicembre, ma anche sul fronte italiano le forze dell'Asse sferrarono un inatteso attacco, l'operazione Wintergewitter: condotta il 26 dicembre da truppe tedesche con il supporto di reparti italiani di due delle quattro divisioni della RSI addestrate in Germania, mise in difficoltà i reparti americani della divisione di colore schierata nel settore della valle del fiume Serchio. La breve offensiva raggiunse solo successi locali ed entro il 30 dicembre venne interrotta, ma si verificarono cedimenti tra le truppe americane e anche gli inesperti reparti brasiliani furono messi in difficoltà.
In realtà, nonostante la breve ripresa invernale e le riuscite operazioni di rastrellamento condotte dai reparti militari nazifascisti contro le effimere Repubbliche partigiane, la situazione dell'occupante tedesco in Italia e del governo collaborazionista di Mussolini appariva all'inizio della primavera 1945 ormai compromessa, in relazione all'andamento generale della guerra e all'incolmabile inferiorità numerica e materiale delle forze ancora disponibili. Le truppe della Wehrmacht in Italia dal 10 marzo 1945 erano comandate dal generale Heinrich von Vietinghoff dopo che Kesselring, rientrato in servizio a gennaio 1945 in seguito all'incidente stradale, era stato trasferito d'urgenza su ordine di Hitler sul fronte occidentale. Il Gruppo d'armate C disponeva ancora di venti divisioni schierate sulla Linea Gotica, mentre le quattro divisioni della Repubblica Sociale al comando nominale del maresciallo Rodolfo Graziani erano considerate non affidabili e quindi relegate a compiti di seconda linea in Liguria. I tedeschi avevano gravi carenze di materiali ed equipaggiamenti e una limitata mobilità, ma avevano cercato di rafforzare le loro posizioni; von Vietinghoff aveva apprestato una serie di posizioni di ripiegamento in direzione delle Alpi per condurre una ritirata manovrata, ma Hitler era contrario a cedere terreno e prescrisse in modo assoluto di mantenere le posizioni e difendere la Pianura Padana.
Alla vigilia dell'offensiva finale il 15º Gruppo d'armate del generale Clark disponeva di circa 600 000 soldati e aveva notevolmente migliorato la sua efficienza, la quantità e la qualità del suo equipaggiamento; le forze alleate disponevano di una potente riserva meccanizzata costituita da oltre 3 000 carri armati e di una schiacciante superiorità aerea che permise di indebolire le difese tedesche e di intralciare gravemente le comunicazioni e i rifornimenti delle armate del generale von Vietinghoff. Sul fronte appenninico fino a sud-est di Bologna la 5ª Armata del generale Truscott schierava due corpi d'armata con sette divisioni americane (compresa la divisione da montagna), il corpo di spedizione brasiliano, due gruppi di combattimento italiani e una divisione corazzata sudafricana. L'8ª Armata, al comando del generale McCreery, estendeva le sue linee a est fino alle valli di Comacchio ed era costituita da quattro corpi d'armata: erano disponibili, oltre a varie brigate, quattro divisioni britanniche, due divisioni indiane, due divisioni polacche, una divisione neozelandese, tre gruppi di combattimento italiani e la Brigata Ebraica.
L'offensiva finale alleata, denominata "operazione Grapeshot", ebbe inizio nel settore britannico del generale McCreery il 9 aprile 1945, con un potente sbarramento d'artiglieria e con l'intervento in massa dell'aviazione tattica; le truppe tedesche della 10ª Armata del generale Traugott Herr opposero forte resistenza nei primi giorni, ma dovettero cedere terreno. I britannici avanzarono verso Argenta, mentre polacchi e italiani superarono il fiume Santerno in direzione di Imola. Il 14 aprile Clark fece entrare in campo anche l'armata di Truscott che raggiunse importanti successi nel settore montano, mettendo in grave difficoltà la 14ª Armata del generale Joachim Lemelsen. Il 20 aprile i polacchi raggiunsero Bologna, le forze corazzate britanniche superarono la strettoia di Argenta, mentre gli americani tagliarono la via Emilia; i tedeschi rischiavano di essere accerchiati a sud del Po e quindi von Vietinghoff ordinò la ritirata generale senza attendere l'autorizzazione dell'alto comando.
Gli Alleati effettuarono diverse operazioni di infiltrazione con reparti speciali, in parte per accelerare lo sgretolamento del dispositivo difensivo di von Vietinghoff ma anche per preservare le città italiane dalle distruzioni tedesche: nel primo caso rientra l'operazione Herring, ultimo lancio di unità paracadutiste in combattimento nel teatro europeo, nel secondo l'azione dei reparti Nuotatori Paracadutisti (NP) del Reggimento "San Marco" della marina italiana che liberò Venezia.
Dal 24 aprile gli Alleati, dopo aver superato il Po senza difficoltà, poterono avanzare nella Pianura Padana, mentre i tedeschi cercavano di ripiegare, sotto la protezione di retroguardie, verso i valichi alpini. Nonostante la resistenza dei reparti tedeschi in ritirata e le perdite subite, le colonne motorizzate alleate raggiunsero rapidamente tutte le città principali: la divisione da montagna americana raggiunse Verona il 26 aprile, forze corazzate statunitensi si diressero verso Milano il 29 aprile, mentre i britannici avanzarono verso l'Adige; nel settore di Truscott furono raggiunte il 27 aprile La Spezia e Genova e alcuni reparti tedeschi furono accerchiati nella cosiddetta "sacca di Fornovo" dall'esercito brasiliano. Negli ultimi giorni della campagna l'8ª Armata di McCreery liberò Venezia, Rovigo e Treviso, mentre i reparti neozelandesi vennero inviati verso Trieste e la Venezia Giulia per cercare di anticipare l'arrivo dei reparti jugoslavi del IX Korpus nella cosiddetta "corsa per Trieste". Il 1º maggio 1945 i neozelandesi entrarono a Trieste e Monfalcone e presero contatto con gli jugoslavi; sul confine delle Alpi occidentali il 28 aprile gli americani entrarono in collegamento con le truppe francesi che erano penetrate in Valle d'Aosta.
Contemporaneamente all'ultima e decisiva avanzata alleata, le forze della Resistenza italiana del Comitato di Liberazione Nazionale Alta Italia avevano dato inizio all'insurrezione generale delle grandi città e alla discesa dalle montagne delle formazioni partigiane attive dopo il difficile inverno; scopo delle autorità della Resistenza e in particolare delle componenti comuniste e azioniste, consisteva nel cooperare attivamente alla sconfitta finale del nazifascismo, nel proteggere le infrastrutture e le fabbriche, impedendone la distruzione da parte delle truppe tedesche in ritirata, e nell'assumere il potere effettivo sul territorio prima dell'arrivo degli Alleati. A partire dalla metà di aprile le formazioni partigiane parteciparono con successo alla liberazione di Bologna e dell'Emilia; il 25 aprile 1945 il comitato insurrezionale del CLNAI diede l'ordine formale per l'insurrezione e i partigiani presero il controllo di Genova, Torino e Milano ancor prima delle truppe anglo-americane, oltre a bloccare le strade principali per impedire la fuga delle autorità nazifasciste.
Mussolini lasciò Salò il 17 aprile e raggiunse con i suoi fedelissimi Milano, dove in un primo momento sembrò approvare la proposta di Alessandro Pavolini di radunare i combattenti fascisti rimasti in un cosiddetto "ridotto in Valtellina" dove combattere l'ultima battaglia. Il 25 aprile 1945, mentre incominciava l'insurrezione generale, accettò la richiesta del cardinale di Milano Alfredo Ildefonso Schuster che, desideroso di organizzare un ordinato passaggio di poteri e di evitare un'insurrezione diretta dai comunisti, aveva proposto un incontro con i capi della Resistenza. Durante un drammatico colloquio i capi del CLNAI richiesero l'immediata resa incondizionata; il Duce, informato anche delle trattative in corso da parte dell'alto comando tedesco, decise quindi di lasciare subito Milano e partì con alcuni gerarchi e pochi seguaci verso Como. I progetti di Pavolini erano irrealizzabili e le residue forze fasciste erano ormai in completa disgregazione, mentre i reparti tedeschi erano interessati solo a trovare scampo oltre le Alpi. Mussolini venne catturato il 27 aprile e fucilato il 28 a Giulino di Mezzegra da un gruppo di partigiani comunisti guidati da Walter Audisio e Aldo Lampredi; nei giorni seguenti altri gerarchi e fascisti furono uccisi o catturati dai partigiani e dagli Alleati.
Fin dal mese di dicembre 1944, il generale delle SS e capo supremo delle forze di polizia tedesche in Italia Karl Wolff aveva incominciato colloqui segreti con il rappresentante americano dell'Office of Strategic Services in Svizzera, Allen Welsh Dulles; tali incontri, apparentemente a conoscenza di Heinrich Himmler e da lui approvati, rientravano nei disperati tentativi nazisti di provocare la disgregazione della coalizione anglo-sovietico-americana e favorire la conclusione di una pace separata con le potenze occidentali in funzione anti-sovietica; fu anche discussa la possibilità di un ritiro concordato dell'esercito tedesco dall'Italia. I rappresentanti alleati promossero la cosiddetta operazione Sunrise e in marzo e aprile 1945 incontrarono in segreto il generale Wolff; von Vietinghoff avallò questi tentativi di negoziato. Questi contatti segreti vennero a conoscenza anche dei sovietici e provocarono un'aspra reazione di Stalin, che temette un accordo degli Alleati occidentali con i tedeschi; ne seguì un duro scambio epistolare tra Roosevelt e il dittatore sovietico pochi giorni prima della morte del presidente americano. Dopo questi accesi contrasti i rappresentanti anglo-americani ricevettero l'ordine di sospendere i colloqui in attesa degli sviluppi dell'offensiva alleata di primavera, mentre anche Wolff ricevette da Himmler il 23 aprile 1945, timoroso delle reazioni di Hitler, l'ordine di non intraprendere "trattative di nessun genere".
L'andamento disastroso delle operazioni tedesche su tutti i fronti, l'isolamento di Hitler a Berlino e l'inarrestabile avanzata degli Alleati nella Pianura Padana convinsero von Vietinghoff ad agire autonomamente e inviare il 28 aprile i generali Wolff e von Senger al quartier generale alleato di Caserta per riprendere le trattative e chiudere le operazioni in Italia. Il 29 aprile 1945 i generali tedeschi firmarono alla presenza del generale William Morgan, capo di stato maggiore di Alexander, la resa di Caserta che prevedeva la resa generale di tutte le forze tedesche e fasciste ancora in combattimento in Italia settentrionale e nelle province austriache del Tirolo, della Carinzia, del Vorarlberg e della Stiria. In un primo tempo Kesselring, informato di questi fatti, si oppose e in quanto responsabile di tutte le forze della Wehrmacht nel teatro meridionale, destituì von Vietinghoff; di fronte alla realtà dei fatti e allo sviluppo degli avvenimenti, alla fine il feldmaresciallo cambiò idea e diede il suo consenso alla resa che divenne effettiva alle ore 14:00 del 2 maggio 1945.
Circa un milione di soldati tedeschi in combattimento in Italia settentrionale e Austria deposero le armi dopo la conclusione della resa a Caserta; fin dal 29 aprile 1945 Churchill aveva comunicato le sue felicitazioni ad Alexander scrivendo enfaticamente che "la grande battaglia finale in Italia rimarrà a lungo nella storia come uno degli episodi più famosi della seconda guerra mondiale".
Il movimento partigiano di Resistenza contro l'occupante tedesco e i fascisti della Repubblica Sociale si sviluppò, dopo un inizio difficile caratterizzato da disorganizzazione ed errori tattici, nell'autunno 1943 principalmente nelle vallate di montagna appenniniche e alpine, per opera di ufficiali inferiori, soldati sbandati e volontari. In seguito, una fondamentale funzione organizzativa fu svolta dai partiti politici antifascisti, organizzati nei numerosi Comitati di Liberazione Nazionale (CLN) sorti nelle principali città dell'Italia occupata. Il movimento partigiano in montagna crebbe da poche migliaia di combattenti nell'autunno 1943 a circa 50 000 nel giugno e luglio 1944, quando venne costituito un comando centrale del cosiddetto Corpo volontari della libertà e furono create "brigate" e "divisioni" partigiane. Escluse le formazioni autonome (composte in prevalenza da militari del disciolto Regio Esercito, generalmente monarchiche o apolitiche), la maggior parte dei reparti dipendeva direttamente dai partiti politici antifascisti: quasi la metà dei combattenti erano organizzati nelle Brigate Garibaldi del Partito Comunista Italiano, mentre 15 000 combattevano nelle Brigate Giustizia e Libertà del Partito d'Azione. Contemporaneamente i comunisti costituirono nelle grandi città occupate i Gruppi di Azione Patriottica (GAP) che, con numerosi attacchi terroristici a quadri di comando e agli apparati repressivi, minarono il morale dei nazifascisti.
La presenza di italiani armati su entrambi i fronti del conflitto, malgrado la maggioranza della popolazione si tenesse in disparte, determinò lo svilupparsi di una guerra civile. I tedeschi, supportati dai fascisti della RSI, organizzarono vaste operazioni di rastrellamento che costarono gravi perdite ai partigiani e ne indebolirono le capacità operative senza tuttavia raggiungere risultati decisivi; l'azione tedesca e fascista fu caratterizzata anche da spietate operazioni di rappresaglia e di repressione contro civili e presunti avversari come l'eccidio delle Fosse Ardeatine a Roma e la strage di Marzabotto. Dopo i successi dell'estate 1944, le sconfitte dell'autunno provocate dalle operazioni nazifasciste di "guerra alle bande" e il proclama Alexander del 13 novembre 1944 che sollecitava i partigiani a sospendere le azioni e rimanere in difesa durante l'inverno, provocarono una grave crisi e un indebolimento numerico della Resistenza. Infine nelle primavera 1945 i circa 60 000 partigiani attivi scesero dalla montagne e, rafforzati dai nuovi combattenti accorsi nelle ultime settimane, svolsero un ruolo di primo piano nei giorni della liberazione.
La campagna d'Italia ebbe termine dopo la morte di Hitler e alcuni giorni prima della fine generale della guerra in Europa, che venne sancita dalle cerimonie di resa del 7 maggio 1945 a Reims e dell'8 maggio 1945 a Berlino. Nelle settimane seguenti tuttavia le forze alleate entrarono in contrasto con i francesi sul confine delle Alpi occidentali e soprattutto con gli jugoslavi di Tito a Trieste e in Austria. Dopo alcuni momenti di forte tensione e l'afflusso di rinforzi alleati, gli jugoslavi acconsentirono ad applicare le disposizioni sulle zone d'occupazione concordate dalle tre grandi potenze alla conferenza di Jalta.
La lunga e combattuta campagna d'Italia del 1943-1945 rimane una delle fasi della guerra mondiale più controversa e ricca di episodi che provocarono polemiche e recriminazioni all'interno del campo anglosassone come lo sbarco a Salerno, la battaglia del fiume Rapido, il bombardamento di Montecassino, la liberazione di Roma. Dal punto di vista generale sono state aspramente criticate da alcuni storici ed esperti militari le decisioni strategiche e le tattiche belliche adottate dagli Alleati ed è stata messa in dubbio l'utilità stessa della campagna per gli anglo-americani. Gli Alleati e in particolare gli Stati Uniti avevano obiettivi limitati in Italia, che in pratica consistevano nel cercare di tenere impegnate il maggior numero possibile di formazioni tedesche in modo da alleggerire la situazione dei sovietici sul fronte orientale e di favorire la riuscita al momento opportuno dell'apertura del secondo fronte in Europa. Nelle loro memorie Alexander e Churchill hanno affermato che il compito fu "ammirevolmente eseguito": molte eccellenti divisioni mobili tedesche rimasero bloccate in Italia.
Il giudizio di molti storici è meno positivo: si è affermato che la campagna fu un "vicolo cieco", che gli Alleati non sapevano mai perché stessero veramente combattendo la campagna, che in realtà furono i tedeschi che, con l'impiego di un numero minimo di divisioni di prima qualità, trattennero in un settore secondario forze molto superiori numericamente e materialmente. Il feldmaresciallo Kesselring, che nelle sue memorie descrive in termini altamente elogiativi la condotta sua e delle truppe tedesche, ha criticato la strategia eccessivamente metodica degli Alleati e il loro mancato sfruttamento di molte opportunità operative.
Dal punto di vista tattico molti autori hanno evidenziato i numerosi errori dei comandanti alleati e la scarsa elasticità dei loro metodi operativi, mentre in generale sono state apprezzate le capacità tattiche e la tenacia delle truppe tedesche e la preparazione dei generali, in particolare di Kesselring, che seppero condurre con abilità la lunga battaglia difensiva sfruttando i vantaggi del terreno e del clima. Lo storico statunitense Rick Atkinson, nella sua opera dedicata alla campagna d'Italia pubblicata nel 2008, ha fornito invece una valutazione meno critica della condotta alleata in Italia: egli ha affermato che in definitiva gli anglo-americani riuscirono, pur lentamente e a costo di gravi perdite, a liberare la penisola, che furono raggiunti importanti vantaggi strategici nel Mediterraneo, che i bombardieri partiti dall'Italia meridionale poterono raggiungere obiettivi decisivi in Europa sud-orientale. Atkinson infine rileva come, in mancanza di alternative strategiche e in attesa dello sbarco in Francia previsto per il 1944, fosse inevitabile per gli anglo-americani continuare la campagna d'Italia anche per evitare ulteriori aspre critiche da parte di Stalin, che da molti mesi accusava i suoi alleati di inerzia, passività e di aver mancato di adempiere alle loro promesse di aprire al più presto il secondo fronte.
La campagna d'Italia costò dure perdite a entrambe le parti: gli Alleati ebbero circa 313 000 soldati morti, feriti o prigionieri e persero circa 8 000 aerei, mentre i tedeschi subirono circa 336 000 perdite fino alla fase finale dell'aprile 1945; altre fonti riportano cifre più elevate per i tedeschi. La popolazione italiana subì grandi danni durante la campagna e la penisola fu devastata dal passaggio del fronte e dalle incursioni aeree; circa 64 000 civili morirono a causa dei bombardamenti, circa 10 000 persone furono uccise dai tedeschi nelle rappresaglie e nelle operazioni di repressione, mentre i partigiani ebbero 35 000 morti.
Rick Atkinson, Il giorno della battaglia, Milano, Mondadori, 2008, ISBN 978-88-04-58396-7.
 Roberto Battaglia, Storia della Resistenza italiana, Torino, Einaudi, 1964, ISBN non esistente.
 Eddy Bauer, Storia controversa della seconda guerra mondiale, Novara, De Agostini, 1971, ISBN non esistente.
 Enzo Biagi, La seconda guerra mondiale, vol. IV, Fabbri Editori, 1995, ISBN non esistente.
 Giorgio Bocca, Storia dell'Italia partigiana, Milano, Mondadori, 1995  [1966], ISBN 88-04-40129-X.
 Mark Clark, Le campagne d'Africa e d'Italia della 5ª armata americana, Gorizia, Libreria editrice goriziana, 2010, ISBN 978-88-6102-006-1.
 Frederick William Deakin, La brutale amicizia, Torino, Einaudi, 1990, ISBN 88-06-11786-6.
 Renzo De Felice, Mussolini l'alleato. La guerra civile 1943-1945, Torino, Einaudi, 1997, ISBN 88-06-14996-2.
 Robert Katz, Roma città aperta, Milano, il Saggiatore, 2009, ISBN 978-88-565-0047-9.
 Albert Kesselring, Soldato fino all'ultimo giorno, Gorizia, Libreria editrice goriziana, 2007, ISBN 978-88-6102-003-0.
 Basil H. Liddell Hart, Storia militare della seconda guerra mondiale, Milano, Oscar Storia, Mondadori, 2009, ISBN 978-88-04-42151-1.
 Amedeo Montemaggi, Clausewitz sulla Linea Gotica, Imola, Angelini editore, 2008, ISBN 978-88-87930-37-5.
 Eric Morris, La guerra inutile. La campagna d'Italia 1943-45, Milano, Longanesi, 1993, ISBN 978-88-304-1154-8.
 Marco Picone Chiodo, In nome della resa. L'Italia nella seconda guerra mondiale (1940-1945), Milano, Mursia, 1990, ISBN 88-425-0654-0.
 Gianni Rocca, L'Italia invasa 1943-1945, Milano, Mondadori, 1998, ISBN 88-04-42125-8.
 Cesare Salmaggi, Alfredo Pallavisini, La seconda guerra mondiale, Mondadori, 1989, ISBN 88-04-39248-7.
 Vita e morte del soldato italiano nella guerra senza fortuna, vol. XIII, Ginevra, Fermi, 1973, ISBN non esistente.
(EN) Gerhard Muhm: German tactics in the italian campaign, su larchivio.com. URL consultato il 21 dicembre 2018 (archiviato dall'url originale il 27 settembre 2007).

La campagna delle Cordigliere fu la quinta ed ultima fase della guerra della Triplice Alleanza, e fu combattuta dal luglio 1869 al 1º marzo 1870.
Dopo l'occupazione alleata di Asunción, il presidente paraguaiano Francisco Solano López iniziò la sua ritirata verso l'interno del paese, braccato dalle forze militari brasiliane. Il suo esercito fu distrutto in una serie di battaglie, mentre le perdite furono rimpiazzate da bambini ed anziani, che continuarono a seguirlo durante la sua disperata resistenza all'occupazione, sempre più carente di armi e cibo, a tal punto che migliaia di soldati finirono col morire di fame.
Alla fine López fu raggiunto e ucciso dalle truppe brasiliane il 1º marzo 1870 nello scontro armato di Cerro Corá, all'estremo nord-est del paese.
La guerra della Triplice Alleanza ebbe inizio con l'invasione di Brasile e Argentina da parte del Paraguay in seguito all'intromissione dei primi due paesi nella guerra civile scoppiata in Uruguay tra blancos conservatori  e colorados liberali;  tale intervento minacciava di alterare gli equilibri strategici di tutta la regione. Il presidente paraguaiano Francisco Solano López temeva che la rottura degli equilibri esistenti nella zona del Río de la Plata avrebbe seriamente minacciato l'autonomia economica della nazione e reso più difficile la difesa delle zone di frontiera rivendicate dai paesi vicini .La guerra scoppiò quando ad Asunción giunse la notizia che l'esercito brasiliano aveva invaso l'Uruguay, ignorando l'ultimatum che il Paraguay aveva inoltrato all'Impero del Brasile affinché non si intromettesse negli affari del paese vicino. L'esercito paraguaiano invase così la provincia brasiliana del Mato Grosso, isolata dal resto dell'impero; la campagna ottenne un rapido successo, e in due mesi la maggior parte del territorio passò sotto il controllo delle forze di Asunción.
In seguito, López chiese al presidente argentino Bartolomé Mitre l'autorizzazione ad attraversare le province di Corrientes e Entre Ríos per attaccare il Brasile anche da sud. Ricevuta risposta negativa, López dichiarò guerra anche all'Argentina il 19 marzo 1865, invadendone il territorio. Alla notizia dell'invasione, Brasile, Argentina e Uruguay firmarono a Buenos Aires il  "trattato della Triplice Alleanza".Dopo i primi rapidi successi, l'esercito paraguaiano cominciò presto ad accumulare una serie di sconfitte: la flotta fu distrutta nella battaglia del Riachuelo, mentre le truppe che, scendendo lungo il fiume Uruguay, erano riuscite a raggiungere il territorio brasiliano furono accerchiate nei pressi della città di Uruguaiana e dovettero arrendersi al termine di un drammatico assedio.Ciò che rimase dell'esercito paraguaiano si ritirò nel proprio territorio, incalzato dalle forze alleate che invadendo la parte meridionale del Paraguay diedero inizio nell'aprile del 1866 alla campagna di Humaitá, incontrando subito il dispositivo difensivo paraguaiano incentrato su quattro fortificazioni (il cosiddetto "Quadrilatero") e teso ad ostruire l'avanzata verso Asunción sia da terra che dal fiume Paraguay. Una lunga serie di battaglie costò un enorme numero di perdite da ambo le parti, fino a raggiungere uno stallo nelle operazioni in seguito alla battaglia di Curupaity. Le malattie fecero più vittime delle stesse operazioni belliche: alle pessime condizioni igieniche e alimentari si aggiunse un'epidemia di colera.
Lo stallo delle operazioni si protrasse dal settembre del 1866 al luglio del 1867, quando fu rotto da un'offensiva alleata.  Si dovette tuttavia attendere ancora un anno perché le fortificazioni fossero oltrepassate da una squadra navale brasiliana. In seguito a questa azione, le forze paraguaiane installarono una nuova linea difensiva, molto più vicina ad Asunción, abbandonando la precedente nell'agosto del 1868. L'avanzata nemica lungo il corso del fiume Paraguay fu impedita da un nucleo d'artiglieria installato nei pressi della località di Angostura. Le forze brasiliane evitarono le difese di Angostura passando per la sponda destra del fiume, in pieno Chaco e attaccarono le posizioni nemiche dalla retroguardia. L'esercito paraguaiano fu completamente distrutto nella battaglia delle Lomas Valentinas e López fece evacuare Asunción, che fu occupata e saccheggiata nel febbraio 1869. I brasiliani instaurarono nella capitale un regime fantoccio, mentre a López non rimase che ritirarsi verso l'interno.
L'8 dicembre 1868 López aveva decretato il trasferimento della capitale paraguaiana a Piribebuy.  Lì si spostarono il vicepresidente Sánchez e la delegazione del ministro plenipotenziario degli Stati Uniti d'America, il generale Martin McMahon.  Mano a mano che si susseguivano gli eventi della campagna del Piquisiry e l'esercito paraguaiano veniva riorganizzato nella Cordillera de Azcurra i familiari di López si stabilirono temporaneamente a Piribebuy.
Dopo la distruzione dell'esercito nella battaglia delle Lomas Valentinas, il presidente era fuggito con una piccola scorta, comandata dal generale Bernardino Caballero, alla quale si unì una divisione comandata dal colonnello Luis Caminos, ministro della Guerra, composta da 2.500 soldati, in maggioranza bambini, ai quali si sarebbero dovute aggregare le guarnigioni rimaste nel nord del paese. Con queste truppe López si diresse al quartier generale paraguaiano di Cerro León, nei pressi di Pirayú, per ricevere addestramento militare. Passate alcune settimane di addestramento, il presidente paraguaiano trasferì il suo nuovo esercito più a nord, verso Caacupé e Piribebuy, lasciando a Cerro León un presidio di 660 uomini.A Caacupé si installò un nuovo campo di addestramento, diretto dai generali Caballero e Resquín. L'esercito arrivò a contare 13.000 uomini, in maggioranza bambini, anziani e feriti. Gli uomini più utili erano i prigionieri catturati nel corso della campagna del Piquisiry, fuggiti dalle prigioni precarie nelle quali erano stati rinchiusi.La capitale e la regione costiera del fiume Paraguay erano cadute in mano alleata, ma il resto del paese era ancora dominato da López. La ferrovia che univa Asunción a Villarica permetteva al presidente di disporre di vie di comunicazione efficaci, dal momento che possedeva la maggior parte dei locomotori e dei vagoni. A soli 50 km di distanza dalla capitale, città importanti come Paraguarí e Caacupé rimanevano in mano a López. Tra le due città, La Cordillera de los Altos, chiamata all'epoca Cordillera de Azcurra, fu il posto scelto dal presidente per difendersi, visto che era molto più facile da difendere in caso di attacco nemico rispetto alle città di pianura.Una parte della fonderia di Ibicuy fu trasferita a Caacupé, dove si continuò a fabbricare armi per l'esercito di López. Il caposaldo della difesa fu stabilito nei pressi di Piribebuy, attorniata da una trincea di quasi 2.500 m, difesa da 2.000 fanti e 18 cannoni, comandata dal tenente colonnello Pedro Pablo Caballero.
Dopo la caduta di Asunción, il generale Caxias decise di considerare terminata la guerra: per lui, raggiunto l'obbiettivo di occupare la capitale paraguaiana e di cacciare López senza lasciargli un esercito che gli permettesse di riprendere il potere, la guerra non aveva più senso. Si poteva aiutare il nuovo governo paraguaiano a difendersi dall'ex presidente o trattare con lui l'esilio dal suo paese.
Nonostante Caxias avesse abbandonato il Paraguay a gennaio, seguito da altri generali, l'imperatore Pietro II decise l'annientamento totale di López. A tale scopo inviò nel paese occupato il proprio genero, Gastone d'Orleans, Conte d'Eu. Quest'ultimo aveva rifiutato a più riprese di assumere il comando delle operazioni belliche, ma alla fine accettò; l'imperatore infatti aveva bisogno di un generale che non parteggiasse per nessuno dei due partiti, il liberale e il conservatore, che allora controllavano la politica brasiliana. Il Conte d'Eu prese formalmente il comando delle truppe il 16 luglio a Luque.A fine maggio del 1869 l'esercito brasiliano occupò Pirayú, dove installò il proprio quartier generale. Rimase acquartierato per due mesi mentre giungevano i rinforzi; nel frattempo, il Conte d'Eu studiava le posizioni nemiche e completava l'occupazione delle vie e degli snodi ferroviari, compreso quello di Paraguarí, città che fu abbandonata dai suoi abitanti. Fu occupata il 17 maggio anche la fonderia di Ibicuy che in seguito, il 9 giugno fu minuziosamente smantellata, incendiata e allagata dai brasiliani.
A nord-est di Pirayú, López si era asserragliato nella Cordillera de Azcurra. La valle occupata dalle truppe paraguaiane aveva due vie d'accesso, entrambe massicciamente difese dall'esercito paraguaiano; la più diretta passava per una gola, fortemente difesa, mentre la più lunga attraversava il villaggio di Sapucai e saliva in costa fino a Valenzuela. Ad ovest di questa località si trova Piribebuy, la città in cui López aveva dislocato il grosso dell'esercito.
La prima offensiva brasiliana fu divisa in due colonne: la prima avanzò da nord in direzione di Caacupé, che non riuscì ad occupare, mentre la seconda attraversò il Paraná ad Encarnación, cercando di raggiungere Paraguarí da sud. Dopo due piccoli scontri sul fiume Pirapó e al Paso de Jara, la colonna brasiliana interruppe la sua avanzata tornando ad Encarnación.
Alla fine di luglio il Conte d'Eu diede inizio alla campagna militare al comando di 31.000 uomini: 26.000 brasiliani, 4.000 argentini, 600 uruguaiani e 400 paraguaiani inquadrati nella Legión Paraguaya. Il generale brasiliano lasciò nei pressi della gola di Azcurra la divisione argentina e una riserva brasiliana, al comando di Emilio Mitre, pronte ad avanzare per la via più diretta verso Piribebuy.
Il grosso dell'esercito brasiliano, nel frattempo, catturò Sapucai il 4 agosto e qualche giorno più tardi Ybytymí. Coordinando le sue azioni con quelle dei brasiliani, Mitre cominciò ad avanzare verso Piribebuy, occupando il villaggio di Altos. Questa operazione impedì a López di mandare aiuti a Valenzuela, che fu occupata quasi simultaneamente dai brasiliani. L'esercito paraguaiano perse così la possibilità di attaccare gli invasori da posizioni strategiche più favorevoli, più elevate rispetto a quelle del nemico.Il 10 agosto l'esercito del Conte d'Eu arrivò alle porte di Piribebuy. La città fu circondata e fu intimata la resa al tenente colonnello Caballero, che rispose: “Sono qui per combattere e, se è necessario, morire, ma non per arrendermi.”Secondo fonti paraguaiane nella battaglia combatterono 20.000 alleati (nella quasi totalità brasiliani) contro 1.600 difensori e un centinaio di donne, che vengono oggi ricordate nel paese come “Le eroine di Piribebuy”.All'alba del 12 agosto, dopo un bombardamento brasiliano, iniziò l'attacco. La battaglia di Piribebuy durò 5 ore, e le forze alleate furono respinte due volte prima di avere la meglio sui difensori. Il generale Juan Manuel Mena Barreto, che si trovava alla testa delle forze attaccanti per imbaldanzire le sue truppe, fu ferito a morte sulle rive del torrente Mboreví per un colpo di fucile all'inguine.Gastone d'Orleans ordinò in seguito di passare per le armi tutti i prigionieri catturati; l'ospedale di Piribebuy fu incendiato dopo che furono bloccate tutte le porte e le finestre, lasciando morire nel rogo 600 tra medici, infermiere e malati. In città si susseguirono stupri e omicidi di massa, mentre l'Archivio Nazionale paraguaiano fu gettato in strada e si fecero numerosi fuochi con i suoi documenti storici; i pochi documenti salvati furono portati a Rio de Janeiro. Secondo quanto raccontarono testimoni paraguaiani, il sangue scorreva per le strade come acqua piovana quando si giustiziarono 900 prigionieri.
Di fronte a tali atrocità il presidente argentino Mitre decise di non partecipare alla prosecuzione della guerra: quella di Piribebuy fu di fatto l'ultima battaglia alla quale parteciparono truppe argentine.
Qualche giorno dopo, il 15 e il 16 agosto 1869 si produsse la battaglia di Acosta Ñu, chiamata dai brasiliani “battaglia di Campo Grande”. La retroguardia dell'esercito paraguaiano, al comando del generale Bernardino Caballero e formata da adolescenti e bambini armati quasi esclusivamente di bastoni, fionde, lance e machete, fu accerchiata dalle truppe brasiliane e costretta ad ingaggiare battaglia; gli scontri cominciarono nel villaggio per protrarsi in seguito nei boschi vicini, che furono incendiati dai brasiliani, uccidendo in tal modo la maggior parte dei bambini che vi si erano rifugiati. La chiesa e gli edifici principali del villaggio furono distrutti, così come i documenti ufficiali. A causa della partecipazione di numerosi bambini a questa tragica battaglia il 16 agosto si commemora ancora oggi in Paraguay il “giorno del bambino”.Caballero e alcuni suoi ufficiali riuscirono a ritirarsi da Acosta Ñu. Il Conte d'Eu, rinunciando ad inseguire López, impegnò la maggior parte delle sue truppe nella cattura di tre pezzi d'artiglieria, presi dopo essere stati abbandonati dagli operatori. Il dittatore paraguaiano fu quindi temporaneamente salvato da questa inutile azione ordinata dal comandante brasiliano. Pochi giorni dopo le truppe imperiali occuparono Caraguatay, mutilando e giustiziando gli ufficiali che avevano preso parte alla difesa di questa piazza militare.
Preso il controllo della zona centrale del Paraguay, i brasiliani iniziarono ad occupare il nord del paese avanzando lungo il fiume Paraguay e assicurandosi le comunicazioni con la regione del Mato Grosso. La città di San Pedro fu occupata il 25 maggio e cinque giorni più tardi un contingente paraguaiano fu sconfitto nel combattimento di Tupí-hú. La maggior parte dei soldati arresi fu giustiziata e le donne furono violentate prima di essere deportate ad Asunción.Nel frattempo la squadra navale paraguaiana, 8 imbarcazioni che erano state utilizzate in ausilio alle truppe di terra fino all'inizio della campagna del Piquisiry, continuava ad eludere la caccia della flottiglia brasiliana. Quando quest'ultima, composta da un incrociatore, 5 monitores e due cannoniere, partì decisa ad intercettare la squadra nemica, il comandante paraguaiano ordinò di risalire il fiume Manduvirá per sfruttare il minor pescaggio. In un'ansa del fiume fece affondare l'imbarcazione più grande, il Paraguarí, e alcuni chilometri più all'interno l'Yberá, impedendo efficacemente l'inseguimento brasiliano.
Il 18 agosto 1869 l'equipaggio paraguaiano delle sei imbarcazioni incendiò i mezzi navali e li abbandonò in un'ansa del fiume Yhaguy, eccezionalmente in piena, a 4 km da Caraguatay; l'equipaggio andò così ad unirsi alle truppe di López e le imbarcazioni non poterono più essere recuperate dai brasiliani. Rimasero nascoste nella selva fino agli anni ottanta del XX secolo, quando furono recuperate ed esposte al pubblico all'interno del Parque Nacional Vapor Cué.Mentre il generale brasiliano Correia da Câmara sbarcava a Concepción, iniziando l'occupazione del nord del paese, López si trasferì a Caraguatay, sulle sponde del torrente Tandey, nominandola quarta capitale del Paraguay; subito vi si installò il vicepresidente Sánchez. Alcune colonne secondarie dell'esercito paraguaiano furono sconfitte negli scontri di Itapytangua e di Tacuaty, prima che il 28 ottobre Curuguaty fosse attaccata, saccheggiata e incendiata dall'esercito brasiliano, mentre López riprese la sua fuga verso nord.Da parte loro, le truppe argentine occuparono Villa Occidental, immediatamente ad ovest di Asunción e a nord del fiume Pilcomayo. L'intervento del comandante della flotta brasiliana, unito all'ambiente ostile della regione, impedirono loro di occupare altre regioni sulla sponda occidentale del fiume Paraguay, fatto che avrebbe permesso loro di portare a termine l'occupazione, stabilita nel Trattato della Triplice Alleanza, dell'intero Chaco Boreal.
Le truppe paraguaiane si ritirarono verso nord, iniziando una penosa marcia attraverso la Cordillera de Amambay, accompagnata da centinaia di civili. López continuò la sua ritirata al comando di un migliaio di uomini, gran parte di questi feriti, estenuati e pessimamente armati; molti di loro, stremati dalla fame, si dispersero durante il cammino.
Con la fuga a nord di López e del suo esiguo esercito, il Conte d'Eu tornò ad Asunción. Il comando dell'inseguimento al presidente passò a Correia da Câmara, che operava da Concepción.
Durante la ritirata, López scoprì nuove cospirazioni contro di lui, che lo portarono ad ordinare nuove esecuzioni. Basandosi sulle confessioni di un membro della scorta, che dichiarò di aver pianificato l'omicidio del presidente, furono condannate a morte diverse persone, tra le quali anche il fratello di López, Venancio, anche se la sua esecuzione fu temporaneamente rimandata. Furono invece eseguite le condanne del colonnello Hilario Marcó Mongelós, molti ufficiali subalterni, diversi soldati e le mogli di alcuni ufficiali. Venancio López morì invece in carcere all'inizio dell'anno successivo.Il 19 settembre si svolse lo scontro di Hucuratí, al termine del quale i brasiliani furono respinti dalla retroguardia paraguaiana; questo parziale successo permise a López di abbandonare San Joaquín. Tre giorni più tardi, invece, i suoi uomini furono sconfitti in un altro piccolo scontro. Mentre López continuava la sua ritirata verso nord i brasiliani si stanziarono a San Joaquín e a Caraguaty, a corto di provviste per continuare la loro campagna militare. Fu in questo periodo che il presidente paraguaiano vide aumentare le proprie manie persecutorie; alcune testimonianze indicano come si dedicasse a torturare quotidianamente il fratello, le sorelle e la madre, oltre che a giustiziare decine di soldati al giorno. In totale, nel 1869, il suo governo avrebbe eseguito la condanna a morte di circa 400 paraguaiani, senza contare i molti che morirono in prigione da semplici indagati.
Temporaneamente indisturbato, López continuò la sua ritirata verso nord, accampandosi il 17 ottobre nella località di Panadero, a nord di Ygatimí, dove rimase un mese. In seguito, dopo due ulteriori accampamenti, il 28 dicembre iniziò la sua ultima marcia, con scarsissime fermate, nella quale perse più di 2.000 uomini, morti in piccoli scontri, fuggiti per diserzione o annientati dalla fame e dalle malattie. Dopo una breve digressione in territorio brasiliano, nei pressi di Punta Porá, tornò in territorio paraguaiano attraversando per la seconda volta la Cordillera de Amambay. A panadero rimasero i colonnelli Sosa e Del Valle, che furono sconfitti il 2 gennaio dalle truppe di Correia da Câmara, riuscendo in seguito a stento a congiungersi alle truppe superstiti del loro presidente.
Dopo la sua vittoria a Panadero, Câmara rinunciò ancora una volta ad inseguire López, preferendo effettuare una digressione verso San Pedro, all'inseguimento del contingente del colonnello Genes. Quest'ultimo fu sconfitto il 31 gennaio nello scontro di Loma Rugua, mentre l'esercito brasiliano riceveva rinforzi a Concepción. Da questa città, a metà febbraio, il generale Correia da Câmara partì ancora una volta verso est, alla ricerca di López, che immaginava ancora in fuga verso nord.
L'8 febbraio 1870 López giunse con la sua colonna a Cerro Corá, sulle rive del fiume Aquidabán, nell'attuale confine tra Brasile e Paraguay; rifiutando di abbandonare il paese, il presidente paraguaiano si dispose ad attendere l'arrivo del nemico. Il luogo scelto da López per resistere consisteva in un ampio anfiteatro tra le montagne, accessibile da due sole vie, teoricamente facili da difendere. Qui si dedicò a riorganizzare i suoi soldati, a rispondere alle accuse che gli arrivavano dalla stampa brasiliana e, più fatalisticamente, ad aspettare.Il 1º marzo López fu raggiunto dalle truppe brasiliane. Lo scontro di Cerro Corá si risolse in un massacro, a causa dell'enorme disparità di uomini e mezzi tra le due parti in conflitto: 4.500 brasiliani ben armati affrontarono 409 difensori stremati da una lunga e faticosa marcia.López fu ferito da un colpo di lancia al ventre e da una sciabolata alla fronte. Portato sulle rive dell'Aquidabán, fu circondato dalle truppe di Correia da Câmara, che gli intimarono la resa. Rifiutando di consegnare la spada, fu colpito a morte da una fucilata di un soldato al cuore.Dopo la morte di López rimasero solo due piccole divisioni dell'esercito paraguaiano.  La prima, che si era rifiutata di raggiungere Cerro Corá, si arrese il 4 marzo a Panadero alle forze imperiali; la maggior parte dei suoi componenti, compreso il comandante Del Valle, fu massacrata dopo la resa. La seconda divisione, comandata dal generale Bernardino Caballero, si era separata dall'esercito principale alla ricerca di bestiame e viveri; intercettata nei pressi del fiume Apa, l'8 marzo si arrese per ordine del comandante dopo che quest'ultimo fu informato della morte di López.
Alla fine della guerra, il Brasile ottenne tutti i territori rivendicati e l'Argentina incorporò le province contese di Misiones e Formosa.
Il risultato più grave dell'intera guerra fu la perdita dell'enorme maggioranza della popolazione paraguaiana, ridotta a 116.000 sopravviventi, quasi esclusivamente donne, bambini ed anziani, dai più di 300.000 presenti prima del conflitto; alcuni storiografi paraguaiani tendono ad indicare una popolazione iniziale ancora più numerosa.  Anche gli alleati lamentarono un altissimo numero di perdite in combattimento, con più di 100.000 morti brasiliani e circa 10.000 soldati argentini.Infine, il Paraguay vide distrutta la propria prosperità economica e rimase coinvolto in un'arretratezza tecnologica, culturale e sociale che si è protratta per più di un secolo. Fu obbligato al pagamento di enormi indennizzi di guerra e a contrarre un prestito che impiegò molti decenni a pagare. Il suo abbozzato sviluppo industriale fu fermato e sparì completamente.
(ES) Arturo Bray, Solano López. Soldado de la gloria y del Infortunio. (PDF), Biblioteca Virtual del Paraguay, Asunción, 1958,  p. 285 (archiviato dall'url originale il 14 aprile 2010).
(ES) Mario Díaz Gavier, En tres meses en Asunción, Rosario, Ed. del Boulevard, 2005, ISBN 987-556-118-5.
(ES) Francisco Doratioto, Maldita Guerra. Nueva Historia de la Guerra del Paraguay, San Paolo/Buenos Aires, Ed. Emecé, ISBN 978-950-04-2574-2.
(ES) José Ignacio Garmendia, Recuerdos de la guerra del Paraguay: Batalia del Sauce, combate de Yataytí Cora, Curupaytí..., J. Peuser, 1889.
(EN) Chris Leuchars, To the bitter end: Paraguay and the War of the Triple Alliance, Greenwood Publishing Group, 2002,  p. 254, ISBN 978-0-313-32365-2.
(EN) George Frederick Masterman, Seven eventful years in Paraguay : a narrative of personal experience amongst the Paraguayans (1870), Londra, Sampson Low, Son, and Marston.
(ES) Hugo Mendoza, La guerra contra la Triple Alianza, 1864-1870. 2da Parte., Asunción, El Lector, 2010, ISBN 978-99953-1-079-0.
(ES) León Pomer, La guerra del Paraguay: estado, politica y negocios, Buenos Aires, Ediciones Colihue SRL, 2008, ISBN 978-950-563-853-6.
(ES) Lilia Zanequelli, Crónica de una guerra, La Triple Alianza, Buenos Aires, Ed. Dunken, 1997, ISBN 987-9123-36-0.
La campagna di Gallipoli, conosciuta anche come battaglia di Gallipoli, campagna dei Dardanelli o battaglia di Çanakkale (dal turco: Çanakkale Savaşı), fu una campagna militare intrapresa nella penisola di Gallipoli dagli Alleati nel corso della prima guerra mondiale per facilitare alla Royal Navy e alla Marine nationale il forzamento dello stretto dei Dardanelli al fine di occupare Costantinopoli, costringere l'Impero ottomano a uscire dal conflitto e ristabilire le comunicazioni con l'Impero russo attraverso il Mar Nero.
La campagna, pianificata da Francia e Regno Unito, doveva inizialmente articolarsi su una serie di attacchi navali che, condotti dal 19 febbraio al 18 marzo 1915, non ottennero i risultati previsti; il 25 aprile 1915 tre divisioni alleate furono sbarcate sulla penisola di Gallipoli, mentre altre due furono utilizzate in azioni diversive, in quella che si può considerare la prima operazione anfibia contemporanea su vasta scala e dalla quale scaturirono studi teorici che influenzarono profondamente successive operazioni analoghe. L'azione fu studiata in modo da eliminare le fortificazioni avversarie e rilanciare l'assalto navale, ma lo svolgimento delle operazioni non andò come previsto dai comandi alleati: l'improvvisata organizzazione della catena di comando, la confusione durante gli sbarchi, le carenze logistiche e l'inaspettata resistenza dei reparti ottomani coadiuvati da elementi tedeschi impedirono di ottenere un'importante vittoria strategica, trasformando la campagna in una sanguinosa serie di sterili battaglie a ridosso delle spiagge.
L'evacuazione finale delle teste di ponte tra il novembre 1915 e il gennaio 1916 (svoltasi peraltro assai più ordinatamente dello sbarco) suggellò uno dei più disastrosi insuccessi della Triplice intesa durante l'intera guerra; il fallimento costò al corpo di spedizione circa 250 000 morti e feriti e fu aggravato dalla perdita di diverse unità navali di grosso tonnellaggio, nonostante gli Alleati avessero goduto di un'assoluta superiorità numerica e tecnica a confronto con le esigue forze navali ottomane.
La vittoria di Çanakkale e la pesante resistenza dell'impero ottomano, guidato dall'allora 34enne tenente colonnello Mustafa Kemal Atatürk, è considerata come uno degli eventi che hanno dato luogo alla nascita della Turchia moderna.
Già prima della fine del 1914 governi e Stati maggiori delle nazioni belligeranti constatarono l'impasse sul fronte occidentale e ciascuno di essi si mise quindi alla ricerca di una via d'uscita. Il nuovo comandante in capo tedesco Erich von Falkenhayn, tenendosi fedele al piano Schlieffen, tentò uno sfondamento decisivo a ovest sottovalutando l'importanza del fronte orientale, dove invece avrebbe potuto ottenere risultati decisivi; fu però grazie a von Falkenhayn che venne presto raffinata la tecnica di trinceramento campale e irrobustito il sistema produttivo, gettando le basi per quella riorganizzazione economica che avrebbe consentito alla Germania di gestire le risorse nonostante il blocco navale britannico. Nell'autunno del 1914 si registrò inoltre l'unico importante successo della diplomazia tedesca nel corso del conflitto: l'entrata in guerra dell'Impero ottomano a fianco degli Imperi centrali, che in tal modo si assicurarono il controllo dello stretto dei Dardanelli, impedendo agli Alleati di far arrivare aiuti e rifornimenti alla Russia attraverso il Mar Nero.
Ormai sicuro della guerra tra Germania e Russia ma incerto sull'entrata in guerra del Regno Unito, il 27 luglio il gran visir Said Halim Pascià rispose, su istigazione del germanofilo Ministro della Guerra Ismail Enver Pascià, ai precedenti approcci tedeschi chiedendo all'ambasciatore di Germania la stipulazione di un'alleanza segreta contro la Russia. Il 2 agosto, all'insaputa del gabinetto turco, il patto venne siglato e il 3 agosto vennero posate le prime mine marine nei Dardanelli; di sua iniziativa, Enver mobilitò le prime truppe. Quel giorno stesso il Regno Unito fece sapere che aveva sequestrato le due nuove navi da battaglia Sultan Osman I e Reshadieh promesse alla flotta ottomana, provocando indignazione tra la popolazione e i militari turchi nonostante l'offerta di un indennizzo. Il 4 l'entrata in guerra dell'Impero britannico moderò in un primo tempo le ambizioni della Turchia e sembrò mandare in crisi l'appena conclusa alleanza, visto che i turchi erano poco propensi a un confronto diretto con la maggiore potenza navale dell'epoca; tuttavia la perdita delle due corazzate giocò a favore della diplomazia tedesca. Il 10 agosto, dopo essere sfuggite alla flotta britannica nel Mar Mediterraneo, le navi tedesche Goeben e Breslau ottennero il permesso di riparare in Turchia attraverso i Dardanelli nonostante le proteste britanniche.
Il Regno Unito si dimostrò molto restio a entrare in guerra contro la Turchia, nonostante il suo atteggiamento sempre più provocatorio. L'impero britannico doveva tener conto dei milioni di sudditi musulmani e mantenne un atteggiamento passivo fino agli ultimi giorni di ottobre quando la Goeben, divenuta l'ammiraglia della flotta ottomana con il nome di Sultan Yavuz Selim (la Breslau era stata del pari rinominata come Midilli) e sotto il comando di Wilhelm Souchon, guidò una squadra turca in un'incursione nel Mar Nero contro i porti dell'alleato russo di Odessa e Sebastopoli, dove distrussero un posamine e depositarono ordigni navali lungo le rotte mercantili russe. Francia e Regno Unito dichiararono guerra all'Impero ottomano il 31 ottobre 1914, ma le prime rappresaglie risultarono insignificanti: il 1º novembre i britannici attaccarono un posamine turco nel porto di Smirne e il giorno seguente un loro incrociatore bombardò il porto turco di Aqaba sul Mar Rosso. Il 3 novembre navi da guerra britanniche cannoneggiarono per la prima volta i forti turchi nei Dardanelli, distruggendo la fortezza di Sedd el Bahr sulla riva settentrionale; nello stesso giorno le prime truppe russe entrarono in Anatolia da est. L'impero ottomano rispose dichiarando guerra all'Impero zarista.
Sebbene il suo apparato economico-militare fosse poco solido, l'Impero Ottomano era entrato nel conflitto con il supporto logistico e militare della Germania. Da settembre si trovava nei Dardanelli il colonnello tedesco Erich Paul Weber, cui venne affidata l'organizzazione delle difese dello stretto: costui assegnò al capitano Gehl della marina imperiale la posa delle mine e mise artiglieri tedeschi in servizio nei forti di Kilitbahir e Çanakkale, quest'ultimo comandato dal tenente colonnello Wehrle che vi fece installare otto batterie di obici a guardia dello stretto. A Gallipoli durante quell'inverno non ci furono azioni militari di alcun genere: i russi non erano in grado di minacciare seriamente i turchi, mentre i britannici preferirono sbarcare truppe a Al-Faw in Mesopotamia, marciare fino ad Al-Qurna alla confluenza tra il Tigri e l'Eufrate e proteggere così i giacimenti petroliferi di Abadan contro possibili iniziative turche.
Nel frattempo, lo stallo della guerra di trincea a occidente divenne totale: gli attacchi francesi nell'inverno del 1914-1915 nell'Artois, sull'Aisne, nella Champagne e nel Woëvre si infransero contro l'abilità difensiva tedesca. Invece di rivolgersi ad attacchi frontali, logoranti e infruttuosi, i britannici elaborarono una strategia che considerava il nemico un tutto unico cui l'offesa doveva essere portata da più teatri bellici, sfruttando la tradizionale strategia anfibia del Regno Unito, forte della sua vasta potenza navale: nell'ottobre 1914 il primo lord del mare Lord John Fisher ventilò l'opzione di uno sbarco sulla costa tedesca, progetto seguito nel gennaio 1915 dalla proposta di lord Horatio Kitchener di uno sbarco nel golfo di Alessandretta per troncare la linea di comunicazione della Turchia con l'est; la strategia che alla fine prese piede, seppur dopo molte polemiche, fu quella ideata da Winston Churchill, Primo lord dell'ammiragliato, che prevedeva una spedizione anfibia per forzare lo stretto dei Dardanelli.
Il 2 gennaio 1915 Kitchener ricevette un messaggio dal granduca Nicola Romanov che lo sollecitava a effettuare un'azione diversiva per alleggerire la pressione ottomana contro le forze russe nel Caucaso. Non potendo inviare truppe, Kitchener suggerì di prendere tempo con un'azione navale dimostrativa contro i Dardanelli; Churchill propose di trasformarla in un tentativo di forzamento dello stretto, avendo intuito i maggiori vantaggi strategici ed economici in gioco. Al Consiglio di guerra britannico del 5 gennaio 1915 Lord Kitchener dichiarò che «[...] i Dardanelli appaiono l'obiettivo più idoneo, perché vi si può condurre un attacco in collaborazione con la marina»; se fosse riuscito avrebbe permesso di ristabilire le comunicazioni con la Russia, risolvere la questione del Vicino Oriente, coinvolgere nel conflitto la Grecia e forse Bulgaria e Romania, nonché attingere alle riserve di grano russo e liberare le navi da trasporto bloccate nel Mar Nero. Il segretario del Consiglio di guerra, colonnello Hankey, era ancora più ottimista e affermò che la vittoria nei Dardanelli «[...] ci offrirebbe l'accesso al Danubio, che potremmo sfruttare come linea di comunicazione per un'armata che penetri nel cuore dell'Austria-Ungheria, mentre la nostra forza marittima farebbe sentire il suo peso nel cuore stesso dell'Europa». Il forzamento dello Stretto avrebbe dovuto costituire una svolta nell'andamento della guerra; se fosse riuscito avrebbe posto termine allo stallo sul fronte occidentale, un quadro strategico che fu sanguinosamente confermato dalla battaglia di Neuve-Chapelle del marzo 1915.
I piani di un forzamento navale elaborati dal comandante delle forze navali nel Mediterraneo orientale, ammiraglio Sackville Carden, prevedevano che il 18 marzo una forza navale anglo-francese si aprisse un varco negli Stretti penetrando nel Mar di Marmara per poi raggiungere Costantinopoli. Il Consiglio di guerra britannico discusse approfonditamente le mosse successive all'attacco: non solo Churchill, le cui navi costituivano una componente essenziale, ma anche i suoi colleghi prevedevano che la Royal Navy sarebbe avanzata rapidamente nei Dardanelli e che la capitale turca sarebbe precipitata nel panico quando la grande squadra britannica si fosse presentata alle sue porte, mentre Lord Kitchener ipotizzò che il passaggio delle navi attraverso lo Stretto avrebbe provocato la fuga della guarnigione turca dalla penisola di Gallipoli, rendendo superfluo uno sbarco; era dunque opinione comune che sarebbero bastate unicamente le navi da guerra per ottenere il successo e Kitchener era inoltre convinto che, con negoziati equi e pazienti, anche le restanti truppe turche in Europa si sarebbero con ogni probabilità arrese. Il Ministro degli Esteri Edward Grey prevedeva che, dopo la vittoria navale nei Dardanelli, a Costantinopoli si sarebbe verificato un vero e proprio colpo di Stato che avrebbe svincolato la Turchia dagli Imperi centrali per ritornare alla neutralità; Churchill arrivò addirittura a prospettare l'arruolamento di soldati turchi negli eserciti alleati come mercenari.
In tutti coloro che ritenevano imminente un trionfo della marina anglo-francese nei Dardanelli, si risvegliarono appetiti di conquiste territoriali. Lord Kitchener voleva che il Regno Unito si annettesse le città ottomane di Aleppo e Alessandretta in Siria; il Ministero della Marina intendeva prendersi tutta la valle dell'Eufrate, da Urfa a Baghdad fino a Bassora per impedire alla Russia di raggiungere le acque del Golfo Persico; Lewis Harcourt, ministro delle Colonie, desiderava che il Regno Unito incorporasse il porto di Marmaris nell'Anatolia meridionale. I possibili incrementi territoriali derivanti da un crollo dell'Impero ottomano destarono gli interessi di vari paesi, favorevoli quindi ai progetti dell'Intesa: alla Russia sarebbero andate la provincia orientale dell'Armenia e la capitale Costantinopoli, promessele dai britannici nel corso degli accordi segreti del 1908; la Grecia avrebbe ottenuto come risarcimento la provincia di Smirne, ove viveva una consistente comunità ellenica; l'Italia avrebbe ottenuto la provincia di Adana, nell'Anatolia meridionale, e la Francia la provincia di Siria compreso il Libano; infine, per attirarla dalla loro parte, gli anglo-francesi promisero alla Bulgaria di riconoscerle il porto di Alessandropoli sull'Egeo, strappato agli ottomani nel 1913. Fu anche discusso se cedere a Grecia, Romania e Bulgaria alcuni porti nel Mar di Marmara. Dalla riuscita dell'attacco dipendevano quindi molte aspirazioni nazionali e numerosi mutamenti territoriali.
Ai preparativi per un attacco navale il governo britannico affiancò lo studio di un attacco terrestre. Il 9 febbraio Lord Kitchener si disse molto più favorevole a destinare truppe sul fronte di Salonicco piuttosto che nei Dardanelli per attirare la Grecia dalla parte dell'Intesa; concesse l'invio a Salonicco della 29ª divisione regolare affiancata da una divisione francese, ma la promessa di due divisioni non bastò alla Grecia che pretendeva anche l'ingresso della Romania nell'Intesa. Di conseguenza il 16 febbraio il Consiglio di Guerra decise di inviare la 29ª divisione nel porto di Moudros, nell'Egeo, unitamente alle truppe di stanza in Egitto, con l'ordine di tenersi pronte ad appoggiare in caso di necessità l'attacco navale contro i Dardanelli. Il comandante dell'esercito francese Joseph Joffre, tuttavia, scorse nell'invio della 29ª divisione in Medio Oriente un inquietante presagio di quella che sarebbe potuta diventare la destinazione delle nuove unità dell'esercito britannico a scapito del fronte occidentale; così, fedele alla sua lealtà nei confronti dei francesi, al successivo consiglio di guerra svoltosi il 19 Kitchener asserì con un completo voltafaccia che la 29ª divisione sarebbe stata da considerare indisponibile e al suo posto consigliò l'invio di due divisioni australiane e neozelandesi, scarsamente addestrate. Quello stesso giorno iniziò l'attacco navale e alla notizia della caduta dei forti esterni il governo turco si apprestò a riparare all'interno dell'Asia Minore.
Il corpo da sbarco venne denominato Mediterranean Expeditionary Force (MEF) ed era composto dalla 29ª divisione britannica, dalla Royal Naval Division, dall'Australian and New Zealand Army Corps (ANZAC) del generale William Birdwood, dal 3º squadrone della Royal Naval Air Service con base a Tenedo e dal Corps expéditionnaire d'Orient francese al comando del generale Albert d'Amade. Nel complesso il MEF, il giorno dello sbarco, contava circa 75 000 uomini.
I primi bombardamenti navali destarono scalpore; i tedeschi si aspettavano la comparsa della forza alleata al largo di Costantinopoli, mentre Italia e Grecia cominciarono a dimostrarsi più inclini a entrare in guerra. In questo frangente fu accantonata l'iniziale pianificazione che prevedeva di sospendere l'attacco se le difficoltà o le perdite fossero state eccessive; i capi britannici tutti, con la sola eccezione di David Lloyd George, convennero che le operazioni dovevano continuare, se necessario con forze di terra.
Nonostante l'affermazione, Kitchener autorizzò l'impiego della 29ª divisione solo il 10 marzo e soltanto il 12 marzo designò il generale Sir Ian Standish Monteith Hamilton quale comandante della spedizione; a questo grave ritardo s'aggiunse la negligenza del Ministero della Guerra di Londra che non aveva preso alcun tipo di misure: perciò quando il 13 marzo Hamilton partì, non erano stati neppure raccolti i componenti di quello che avrebbe dovuto essere il suo Stato maggiore; egli inoltre disponeva di scarse informazioni sulle difese turche, un manuale dell'esercito turco del 1912, un rapporto prebellico sui forti dei Dardanelli e una carta geografica imprecisa, tale da costringere alcuni suoi uomini a fare incetta di guide di Costantinopoli in libreria.
Il 17 marzo Hamilton raggiunse la squadra navale e dovette constatare l'inadeguatezza dell'isola di Lemno come base a causa della scarsità di acqua, nonché della mancanza di banchine e difese adeguate nel porto di Moudros; inoltre le truppe già presenti sul posto erano state sistemate tanto disordinatamente sulle navi che Hamilton ritenne imperativo farle scendere a terra e ridistribuirle in modo più razionale. Il generale spostò dunque la base ad Alessandria e vi diresse tutti i trasporti truppe; il carico di uomini, rifornimenti e mezzi fu effettuato in modo così caotico e disorganizzato che i battaglioni erano spesso separati dai loro mezzi di trasporto di prima linea, i carri dai loro cavalli, i cannoni dalle relative munizioni e addirittura le bombe dalle loro spolette.
Le fortificazioni e le altre difese dei Dardanelli erano state recentemente rinforzate dagli ottomani sotto la direzione dei consiglieri militari tedeschi. L'imboccatura del braccio di mare, larga 3 600 metri, era protetta da due forti dotati di cannoni, Sedd el Bahr sul lato europeo e Kum Kale su quello asiatico; subito dopo l'imboccatura il canale raggiungeva la sua larghezza massima di poco più di 7 chilometri, per poi restringersi progressivamente fino a ridursi a 1 250 metri davanti alla cittadina di Çanakkale: qui si trovavano le difese principali, con altri due forti (Kilid Bahr a ovest e Çanakkale a est), varie batterie di artiglieria dislocate lungo la costa e una decina di campi di mine navali disposti perpendicolarmente alla terraferma. Le difese dello stretto ammontavano a circa 72 cannoni tra pezzi datati e moderni; i più efficaci erano gli obici da 152 mm dislocati in postazioni mobili, capaci di essere spostati rapidamente e che quindi rappresentavano un bersaglio difficile da localizzare. Erano poi state preparate alcune batterie di lanciasiluri, unità di riflettori e finte batterie che emettevano solo fumo per sviare il tiro degli attaccanti.
Come la maggior parte degli equivalenti europei suoi contemporanei, nel 1914 l'esercito ottomano (Osmanlı İmparatorluğu Ordusu) era basato sulla leva militare obbligatoria: tutti i maschi con più di 18 anni dovevano prestare servizio per due anni (tre per le armi diverse dalla fanteria, cinque per la marina) nelle forze regolari (Nizam), passando poi per i successivi 20 anni nella riserva (Redif) mobilitata solo in tempo di guerra; a fine 1914, con il completamento della mobilitazione, l'esercito ottomano poteva schierare circa 1 000 000 di uomini suddivisi in 70 divisioni, anche se la necessità di coprire quattro fronti principali (Dardanelli, Caucaso, Sinai e in seguito Mesopotamia) rese impossibile concentrare le risorse militari.
La difesa dei Dardanelli era responsabilità della 5ª armata ottomana forte di sei divisioni per un totale di circa 80 000 uomini, in maggioranza coscritti appena mobilitati; la grande unità era comandata dal generale tedesco Otto Liman von Sanders (inviato in Turchia dal Kaiser Guglielmo II nella prima metà del 1914), che giunse nella penisola di Gallipoli il 26 marzo 1915. Von Sanders posizionò due divisioni, la 3ª e l'11ª, a Kum Kale sul lato asiatico dello stretto, il punto ritenuto più probabile per uno sbarco, mentre a nord della penisola collocò la 5ª divisione a protezione del golfo di Saros e la 7ª a guardia della cittadina di Bolayır e dei collegamenti tra Gallipoli e la capitale; la difesa della punta della penisola era affidata alla 9ª divisione, frazionata sulle colline dietro Capo Helles e nei pressi della cittadina di Krithia; la 19ª divisione, schierata più a nord sul crinale di Sari Bari, era tenuta come riserva mobile pronta ad accorrere in rinforzo delle altre unità a seconda di dove i britannici fossero sbarcati. La divisione era comandata dal tenente colonnello Mustafa Kemal, un buon conoscitore della penisola di Gallipoli per via dei suoi trascorsi sul posto durante la prima guerra balcanica. Lo schieramento di von Sanders costituì la miglior giustificazione del piano di Ian Hamilton, fortemente condizionato da due fattori: l'esiguità delle forze britanniche e il loro obiettivo.
A parte il Goeben e il Breslau, la marina ottomana (Osmanlı Donanması) aveva poche unità veramente efficienti: allo scoppio del conflitto erano disponibili due vecchie navi da battaglia pre-dreadnought di costruzione tedesca (Barbaros Hayreddin e Turgut Reis, varate nel 1891) e l'ancora più datata corazzata costiera Mesudiye del 1874, che però era stata silurata il 13 dicembre 1914 da un sommergibile britannico; erano poi disponibili due incrociatori protetti, otto cacciatorpediniere e altre unità minori, ma in generale la flotta ottomana giocò un ruolo marginale nella campagna.
Il 17 febbraio 1915 dalla portaidrovolanti HMS Ark Royal si alzarono in volo alcuni velivoli del Royal Naval Air Service per compiere una ricognizione preliminare delle difese ottomane, e due giorni più tardi, il 19 febbraio, iniziò il primo attacco navale ai Dardanelli: al comando di Carden, mossero all'attacco dodici vecchie corazzate pre-dreadnought (otto britanniche e quattro francesi), scelte appositamente perché obsolete rispetto alle dreadnought e quindi sacrificabili in azioni contro teatri secondari che comportassero perdite; le navi dell'ammiraglio Carden iniziarono il tiro contro i forti posti all'imboccatura del braccio di mare: quasi subito ci si accorse che il tiro alla lunga gittata era inefficace e che per ottenere risultati più incisivi era necessario ridurre le distanze.
Dopo un'interruzione a causa delle pessime condizioni meteo, l'azione riprese il 25 febbraio: le corazzate anglo-francesi serrarono le distanze e colpirono ripetutamente i forti di Sedd el Bahr e Kum Kale, infine evacuati dalle demoralizzate guarnigioni ottomane. Il giorno seguente la squadra navale diede inizio alla seconda fase: la distruzione delle installazioni difensive intermedie, situate al di là dell'imboccatura dello stretto, meno riconoscibili e più difficili da colpire. L'esito di questa seconda fase fu deludente, ma gli anglo-francesi sfruttarono l'occasione per far sbarcare sulla penisola piccole squadre di specialisti in demolizione, che distrussero le fortezze esterne abbandonate; altri sbarchi avvennero il 3 e il 4 marzo, ma imbattutisi in una certa resistenza gli uomini furono ritirati. Il bombardamento continuò saltuariamente anche a causa delle condizioni atmosferiche, mentre alcuni dragamine tentavano di ripulire il primo campo di ordigni posizionato all'imbocco dello stretto. La carenza di velivoli da ricognizione costituì tuttavia un grosso ostacolo e il 9 marzo Carden riferì che non poteva fare di più finché la forza aerea non fosse stata aumentata; nel frattempo avrebbe concentrato gli sforzi nel dragaggio della zona minata. L'11 marzo l'Ammiragliato inviò a Carden un telegramma sollecitandolo a iniziare l'attacco decisivo; Carden obbedì immediatamente, impartì l'ordine di aprire il fuoco e di ripulire il braccio di mare dalle mine sotto la copertura del bombardamento.
Carden era ottimista sugli sviluppi dell'azione, ma le operazioni contro le difese interne dello stretto si rivelarono progressivamente sempre più difficili: le condizioni meteo pessime ostacolavano la ricognizione aerea e le batterie mobili di obici si dimostrarono bersagli troppo sfuggenti per le corazzate, rendendo quindi pericoloso far operare i dragamine (in pratica dei pescherecci requisiti con ancora equipaggi civili); la notte del 13 marzo, un deciso tentativo di dragare lo stretto da parte di sei dragamine scortati dall'incrociatore HMS Amethyst si concluse con un nulla di fatto quando quattro dei dragamine furono colati a picco dall'artiglieria turca. Carden era sottoposto a forti pressioni da parte di Londra, da dove Churchill e i vertici dell'Ammiragliato lo tempestavano di messaggi; in preda a un forte esaurimento nervoso, il 15 marzo Carden rassegnò le dimissioni dall'incarico e fu sostituito dal suo vice, ammiraglio di squadra John de Robeck.
Il 18 marzo de Robeck lanciò l'attacco generale e condusse l'intera squadra nei Dardanelli: mossero all'attacco tredici corazzate e un incrociatore da battaglia britannici supportate da quattro corazzate francesi, organizzate su tre linee (due britanniche e una francese) con navi di appoggio ai fianchi e due navi in riserva. La squadra navale prese a colpire le postazioni dell'artiglieria ottomana a Çanakkale e Kilid Bahr da una distanza di 13 chilometri e, anche se l'artiglieria mobile si rivelò difficile da colpire e provocò danni a due corazzate francesi, le difese turche furono ben presto sopraffatte dalla potenza di fuoco degli Alleati. Messi a tacere i forti, de Robeck segnalò ai francesi di ritirarsi per far avanzare i dragamine protetti da altre corazzate britanniche; le unità dell'ammiraglio Émile Guépratte virarono verso la costa asiatica e si imbatterono in una minaccia inaspettata: dieci giorni prima il capitano Gehl aveva fatto furtivamente depositare dal piroscafo Nousret una fila di venti mine nella baia di Eren Keui, parallela alla costa e fuori dai campi già rilevati dagli anglo-francesi; la corazzata Bouvet urtò una di queste mine e affondò in pochi minuti con gran parte dell'equipaggio. I britannici continuarono il bombardamento da distanza ravvicinata, ma due ore più tardi l'incrociatore da battaglia HMS Inflexible e la corazzata HMS Irresistible incapparono in una mina ciascuno non lontano dal luogo dell'affondamento della Bouvet; seppur danneggiato lo Inflexible riuscì ad allontanarsi mentre la corazzata iniziò ad affondare. Incerto su cosa avesse causato queste perdite, de Robeck annullò l'attacco e diede l'ordine di ritirarsi; poco dopo un'altra corazzata, la HMS Ocean, saltò in aria su un ordigno mentre cercava di prestare assistenza alla Irresistible e ambedue le navi, abbandonate dai britannici, colarono a picco quella sera stessa.
Le perdite riportate il 18 marzo erano gravi (tre corazzate affondate e altre tre unità ritirate per i danni riportati) ma non incapacitanti, visto che altre quattro navi da battaglia britanniche e due francesi erano in rotta per i Dardanelli; le difese dello stretto, poi, erano state seriamente intaccate: a parte i danni, più di metà della scorta di munizioni di grosso calibro, le uniche capaci di penetrare le corazzature avversarie, era stata consumata e se gli Alleati avessero persistito le difese turche sarebbero crollate ("siamo stati molto fortunati" dichiarò il tenente colonnello Wehrle). I tedeschi si aspettavano che la squadra navale si presentasse dinanzi a Costantinopoli favorendo una rivolta contro Enver, che si sarebbe trovato costretto ad accettare la pace poiché, essendo le uniche fabbriche di munizioni turche nella capitale, l'Impero non avrebbe materialmente potuto continuare a combattere. Alcuni comandanti insistettero per riprendere l'attacco ma de Robeck fu del parere opposto ed ebbe il sostegno sia da Fisher a Londra, contrario a riportare ulteriori perdite di navi, sia dai comandanti del corpo di spedizione (Hamilton e Birdwood dell'ANZAC, convinti che un assalto solo navale avrebbe avuto scarse possibilità di successo); il 23 marzo de Robeck inviò un telegramma all'Ammiragliato chiedendo l'aiuto dell'esercito per forzare i Dardanelli e rinviando ogni altro tentativo fino a che le forze di terra non fossero state pronte a intervenire.
Al bombardamento aveva assistito anche il generale Hamilton, arrivato il 17 marzo, e al termine dell'azione egli si consultò con l'ammiraglio de Robeck e ritenne opportuno effettuare lo sbarco in concomitanza con un nuovo attacco dal mare, scrivendo a Kitchener: «In questo momento non sembra che la flotta sia in grado di procedere con lo stesso ritmo e, se questo è vero, allora toccherà ai soldati risolvere la questione». Churchill considerava ancora possibile la vittoria con l'impiego esclusivo della marina, ma ormai era il solo dei capi militari britannici a sostenere tale progetto: il responsabile della pianificazione militare era Kitchener, che persuaso dalla missiva di Hamilton era ormai deciso a far sbarcare una grande armata a Gallipoli per condurre una campagna "decisa e graduale"; l'illusione di una folgorante vittoria era scemata. I governi greco, bulgaro e italiano tornarono alle proprie posizioni di neutralità dopo un breve entusiasmo e il governo romeno permise anzi il transito sul suo territorio di 150 mine marittime tedesche destinate alla Turchia.
Il mancato rinnovo dell'attacco navale fu interpretato dai turchi come un segno che gli Alleati stavano preparando un attacco con forze di terra, ipotesi successivamente confermata dalle notizie provenienti da diversi porti del Mediterraneo, dove non fu possibile mantenere segreto lo smistamento di truppe britanniche e francesi; nel frattempo a Gallipoli giunse anche l'aviazione tedesca per svolgere missioni di ricognizione a favore dei turchi, con gli aerei di base a Çanakkale. Mentre gli Alleati ammassavano reparti anglo-francesi nelle isole greche più vicine alla Turchia in preparazione all'attacco terrestre, questa per quasi un mese si dedicò al potenziamento delle difese installando reticolati, scavando trincee, apprestando ridotte e nidi di mitragliatrici; cinquecento tra ufficiali e soldati tedeschi assistevano i turchi nei preparativi e due delle sei divisioni turche a Gallipoli furono affidate al comando di ufficiali tedeschi.
L'obiettivo che gli Alleati si proponevano con un'invasione anfibia era aprire un varco per consentire alla flotta di avanzare nel punto più stretto dei Dardanelli, senza indugiare in una campagna terrestre "autonoma". Il golfo di Saros era la zona strategicamente più vulnerabile, ma allo stesso tempo non dava l'opportunità di utilizzare direttamente l'artiglieria contro le difese dello stretto; le spiagge in prossimità di Bulayır apparivano fortemente presidiate; uno sbarco sul lato occidentale del golfo venne sconsigliato dal troppo vicino confine bulgaro e per il terreno molto impervio. In entrambi i casi poi le esigue forze attaccanti avrebbero corso il rischio di essere attaccate sui fianchi o alle spalle dalla Tracia, trovandosi così tra due fuochi con il mare alle spalle. Il generale Hamilton decise così di sferrare un duplice attacco nella parte meridionale della penisola di Gallipoli: la 29ª divisione sarebbe sbarcata su quattro spiagge all'estremità della penisola per impadronirsi dell'altura di Achi Baba; le due divisioni dell'ANZAC sarebbero sbarcate a nord di Gaba Tebe; la divisione di fanteria di marina avrebbe sferrato un finto attacco presso Bolayır. I francesi, che sarebbero intervenuti in caso di necessità, avrebbero inviato un reggimento a Kum Kale sulla sponda asiatica come diversione e in contemporanea navi da trasporto avrebbero simulato uno sbarco nella baia di Besika. Per aumentare la sorpresa Hamilton suggerì di effettuare gli sbarchi di notte, rinunciando al supporto dell'artiglieria navale ma riducendo il rischio di perdite; il generale Aylmer Hunter-Weston, comandante della 29ª divisione, obiettò che uno sbarco notturno sarebbe di sicuro caduto nella più grande confusione e richiese che l'operazione si svolgesse in pieno giorno, e la sua tesi finì col prevalere anche grazie all'appoggio dei comandanti della flotta. Il 20 aprile i preparativi erano ultimati e le truppe concentrate a Moudros a bordo delle navi da trasporto; solo le condizioni meteorologiche, sfavorevoli nelle ultime settimane, impedivano di dare avvio all'attacco. Il 23 il tempo migliorò nettamente e fu dato l'ordine di iniziare: si abbisognava di almeno 36 ore per portare il corpo di spedizione al largo di Gallipoli e schierare le navi.
Lo sbarco cominciò fra la notte del 24 e le prime ore del 25 aprile, con oltre duecento navi a supporto delle operazioni. Le truppe dovevano sbarcare da scialuppe di salvataggio e piccole imbarcazioni del tutto scoperte (esattamente come nelle operazioni anfibie fino allora eseguite): dopo un traino iniziale da parte di rimorchiatori, gli uomini dovevano coprire il tratto finale a remi sotto il tiro delle difese turche, riorganizzarsi appena giunti a terra e affrontare i reticolati che proteggevano le uscite dalla spiaggia. La Royal Navy fornì delle squadre di specialisti che dovevano gestire le imbarcazioni da sbarco e allestire una stazione radio principale sulla spiaggia, oltre a osservatori di artiglieria che tramite radio avrebbero comunicato le coordinate di tiro alle navi. Secondo i piani, l'avanzata verso nord dall'estremità meridionale di Capo Helles, in concomitanza con lo sbarco più a nord delle truppe ANZAC a Gaba Tebe, avrebbe intrappolato i soldati turchi fra i due contingenti alleati.
Il primo sbarco avvenne sul litorale settentrionale (designato in codice come "spiaggia Z") intorno alle 04:25 con un'ondata di 1 500 uomini appartenenti all'ANZAC, ma a causa di un errore di rotta o per la forte corrente, i soldati non presero terra sulla spiaggia di Gaba Tebe - dove avrebbero potuto avanzare su un terreno quasi pianeggiante fino ad arrivare al collo dell'istmo - bensì si ritrovarono ad Ariburnu, piccolo promontorio un chilometro e mezzo più a nord sovrastato dalle scogliere di Çunukbahir: ciononostante le truppe si lanciarono di corsa verso l'entroterra e neppure un uomo venne ferito dalla debole reazione turca; i reparti si erano tuttavia dispersi e mescolati e la confusione cresceva continuamente. Il contingente successivo si trovò in una situazione ancora più caotica, sebbene i suoi uomini riuscissero ad avanzare per circa 1 500 metri; lì i turchi posizionati sul Çunukbahir iniziarono a mietere vittime tra le truppe australiane fino al tardo pomeriggio, quando la guarnigione turca esaurì le munizioni e cominciò a ritirarsi. Il tenente colonnello Mustafa Kemal, comandante della 19ª divisione, comprese che il possesso della collina di Çunukbahir e del crinale di Sari Bair erano determinanti per il controllo dell'intera penisola e prese immediate decisioni: ordinò alle poche truppe presenti in ripiegamento di inastare le baionette e prepararsi a uno scontro all'arma bianca contro gli australiani in avanzata; secondo le sue memorie il dialogo fu in questi termini:
Kemal sfidò anche il fuoco avversario come il capitano australiano Tulloch ricordò nelle sue memorie, affermando di aver scorto un ufficiale turco sotto un albero a meno di 100 metri intento a dare ordini che, fatto segno a colpi di fucile, non si mosse; almeno in un'altra circostanza Kemal rimase sotto il fuoco dell'artiglieria in una trincea, accendendosi con calma una sigaretta. I rinforzi vennero fatti affluire alla spicciolata man mano che si rendevano disponibili, compresa una batteria di artiglieria da campagna della quale Kemal aiutò a mettere in posizione il primo pezzo; i turchi tennero le posizioni. Tre reggimenti, uno turco e due arabi alla fine contrattaccarono con un pesante pedaggio di perdite ma gli australiani, nonostante gli sforzi, non riuscirono più ad avanzare. I combattimenti alle pendici del Çunukbahir proseguirono per tutto il giorno, e quando si fece buio sia gli australiani che i turchi erano allo stremo: i due reggimenti arabi erano praticamente annientati e Kemal passò la notte a esortare i suoi uomini per ricacciare in mare l'invasore, ma gli australiani, seppur demoralizzati, rimasero saldamente attestati sulle pendici della collina e non cedettero terreno. Il generale Birdwood, comandante dell'ANZAC, comunicò ad Hamilton che occorreva abbandonare la testa di ponte, ma Hamilton ribatté di mantenere le posizioni fino al giorno seguente quando i reparti provenienti da sud avrebbero allentato la pressione sulle sue truppe.
All'estremità meridionale della penisola la 29ª divisione britannica sotto il comando del generale Hunter-Weston sbarcò su cinque spiagge designate rispettivamente da est a ovest "S", "V", "W", "X" e "Y": anche qui la creazione di teste di ponte avvenne in maniera piuttosto caotica, favorendo la reazione dei difensori. Presso Capo Helles oltre la metà dei 2 000 soldati di due battaglioni irlandesi e uno dello Hampshire sbarcati sulla "spiaggia V" furono uccisi o feriti dal micidiale mitragliamento dei turchi (che investì anche la nave da trasporto River Clyde, fatta arenare in vista di uno sbarco con chiatte e passerelle galleggianti), asserragliati sull'altura sovrastante e nei resti del forte Sedd el Bahr distrutto dai bombardamenti navali di febbraio. Nonostante la violenta reazione dei difensori, verso sera i fanti britannici avanzarono conquistando la spiaggia e per il coraggio dimostrato cinque soldati vennero insigniti della Victoria Cross, la massima onorificenza del Regno Unito. Anche le truppe del Lancashire Regiment sbarcate dall'incrociatore corazzato HMS Euryalus sulla "spiaggia W" subirono gravi perdite nonostante il pesante fuoco di preparazione operato dalla nave; alcuni barconi riuscirono a sbarcare soldati per la forza di circa una compagnia che riuscirono ad arrampicarsi sugli scogli e neutralizzare le mitragliatrici turche, permettendo ai superstiti di porre piede a terra. Sui 950 uomini del Lancashire che era previsto occupassero la spiaggia "W", circa 260 erano morti e 283 feriti: anche in questo caso per il coraggio dimostrato in azione sei Victoria Cross vennero assegnate quella mattina, molte alla memoria; di conseguenza il reggimento adottò il motto non ufficiale Six VC before breakfast (ovvero "sei Victoria Cross prima di colazione"). Due sole compagnie di soldati turchi, ben distribuite tra le spiagge "V" e "W", erano riuscite a intralciare il principale sbarco britannico.
Sulle spiagge "X", "Y" e "S", considerate dai turchi come punti "improbabili" per un attacco, gli sbarchi avvennero con molte meno difficoltà. Le truppe che presero terra sulla spiaggia "S" non incontrarono resistenza ma, sopravvalutato il numero di effettivi turchi presenti in zona, invece di intraprendere una facile avanzata iniziarono a trincerarsi; sulla spiaggia "X" il minuscolo corpo di guardia turco, composto da appena dodici uomini, si arrese senza sparare neppure un colpo e i soldati appena sbarcati si diressero verso la spiaggia "W" a dar manforte ai compagni, aggirando così i turchi attestati sopra la spiaggia e costringendoli ad arretrare. Infine sulla spiaggia "Y" le truppe sbarcate poterono scalare la scogliera indisturbate senza incontrare alcuna opposizione.
Sebbene i loro commilitoni fossero inchiodati da furiosi combattimenti sulle spiagge "V" e "W", gli uomini appena sbarcati sulle altre tre spiagge avrebbero potuto lanciarsi nell'interno, attaccare alle spalle i turchi e sospingerli verso nord, in modo tale da espugnare i forti lungo la costa europea; la flotta alleata sarebbe stata così libera di attraversare lo stretto senza soverchie difficoltà per dirigersi verso Costantinopoli. La strenua resistenza turca, il caos seguito agli sbarchi e i sanguinosi scontri intaccarono pesantemente la volontà degli attaccanti, che si dettero a soccorrere le centinaia di feriti e a scavare le prime trincee. Posti di fronte a un compito preciso - la conquista delle spiagge - i comandanti di plotone, di compagnia e persino di battaglione, ciascuno nella propria sfera di competenza, rimasero in attesa di nuovi e precisi ordini, e di loro iniziativa fecero ben poco per sfruttare il successo del mattino e mantenere il contatto con i turchi, cui erano superiori per un rapporto di sei a uno; i soli 2 000 uomini che furono sbarcati senza colpo ferire alla "spiaggia Y" eguagliavano le forze turche dislocate a sud dell'altura di Achi Baba. Per più di undici ore le truppe alleate rimasero immobili sulla spiaggia subendo passivamente alcuni contrattacchi che i turchi lanciarono verso sera per coprirsi lo sganciamento e arroccarsi su posizioni più difendibili; sebbene respinte, tali brevi azioni bastarono a mandare in totale confusione i britannici e a diffondere il panico: messaggi allarmistici furono inviati alle navi e il comandante a terra, colonnello Matthews, decise di reimbarcare l'intero contingente quando le sue richieste di rinforzi rimasero inascoltate.
Nel tardo pomeriggio del 25 aprile, nonostante gli errori commessi, circa 15 000 uomini dell'ANZAC erano ormai sbarcati; tuttavia il tempestivo arrivo del generale Kemal sul crinale di Çunukbahir con 500 uomini intorno alle 10:00 riuscì a tenere a bada i primi 8 000 australiani che tentarono di scalare il pendio: costoro si trovavano in una posizione sfavorevole, in un territorio sconosciuto ed erano al battesimo del fuoco. I turchi riuscirono a bloccare gli attaccanti e nel frattempo rafforzarono le proprie file, fino a raggiungere al calar della sera la consistenza di sei battaglioni (circa 5 000 uomini) dotati di tre batterie di artiglieria; a partire dalle 16:00 i turchi sferrarono una serie di contrattacchi che, pur non riuscendo a sfondarlo, costrinsero l'irregolare schieramento australiano a ripiegare. Gli uomini dell'ANZAC erano profondamente demoralizzati; alle 22:00 Birdwood scese a terra e, constatando la situazione, inviò a Hamilton un messaggio in cui proponeva un immediato reimbarco se il giorno successivo le truppe fossero state ancora bersagliate dalle batterie avversarie. Hamilton nel frattempo prese terra a Capo Helles e ricevette il messaggio di Birdwood: decise di mantenere le truppe sulle spiagge e impartì l'ordine di trincerarsi.
Intanto gli sbarchi continuavano e la mattina del 26 aprile i britannici erano riusciti a portare a terra circa 30 000 uomini. Al contrario di quanto pensavano i comandanti britannici, i turchi non disponevano di riserve sufficienti per continuare i contrattacchi ed erano assai demoralizzati dal fuoco della moderna corazzata dreadnought HMS Queen Elizabeth, tanto che non preoccuparono più gli australiani saldamente trincerati. Il tiro delle artiglierie navali fu importante nel sostenere lo sbarco e l'attestarsi delle truppe, ma a parte la Queen Elizabeth, appena entrata in servizio, le altre corazzate erano dotate di sistemi di controllo del fuoco obsoleti il cui tiro teso non permetteva di battere bersagli posti dietro un crinale, contrariamente agli obici dell'artiglieria da campagna; i proietti a disposizione, peraltro in numero limitato, non erano dei più adatti a colpire le truppe trincerate; le navi avevano poi difficoltà a mantenere le posizioni necessarie a un tiro di precisione e le richieste di appoggio di fuoco dagli osservatori avanzati spesso non le raggiungevano in tempo utile. Questi fattori diminuirono l'efficacia del supporto navale, ma la presenza delle corazzate rimase importante come interdizione ai movimenti di truppe turche e all'arrivo di rifornimenti.
Il 26 aprile le truppe alleate rimasero passive; rendendosi conto della stanchezza dei suoi soldati, Hunter-Weston rinunciò a qualsiasi tentativo di avanzata prima dell'arrivo dei rinforzi francesi a capo Helles e, aspettandosi un contrattacco turco, impartì l'ordine: «...ogni uomo deve morire al suo posto piuttosto che ritirarsi». Lungi dall'attaccare, i turchi ripiegarono su una nuova linea difensiva dinanzi a Krithia per raggrupparsi, poiché in questa zona al 27 aprile disponevano di soli cinque battaglioni, che le perdite avevano ridotto a una forza numerica di poco superiore ai due battaglioni presenti il giorno dello sbarco. Solo il 28 i turchi tentarono un attacco: sfruttando la scarsa o nulla conoscenza del territorio delle truppe britanniche, afflitte dalla sete e dalla stanchezza, i turchi riuscirono a infrangerne le linee e a riportare gli invasori sulla spiaggia. Lo slancio offensivo fu spezzato da un singolo colpo di cannone della Queen Elizabeth, che esplose sul grosso delle forze turche, falciandole con circa 24 000 shrapnel e inducendole alla ritirata; ma al calar della notte tutta la 29ª divisione era ormai ripiegata sulla linea di partenza. Nel settore dell'ANZAC attaccanti e difensori avevano provveduto a riorganizzarsi e consolidare le rispettive posizioni; le forze alleate finirono però per imbottigliarsi da sole in una angusta area lunga due chilometri e mezzo e larga un chilometro scarso, dominata dalle alture sovrastanti in mano ai turchi che potevano controllarne ogni movimento.
Già il 27 aprile, dopo un pesante bombardamento navale, le truppe sbarcate a sud avanzarono verso l'altura di Achi Baba, la posizione dominante a circa dieci chilometri da Capo Helles, nel tentativo di conquistare il villaggio di Krithia, obiettivo non raggiunto il giorno dello sbarco. I britannici furono respinti dalle truppe turche di rinforzo provenienti da Maydos e non riuscirono a impossessarsi di Krithia, distante appena sei chilometri dal punto dello sbarco: dei 14 000 soldati che quel giorno sferrarono l'attacco, circa 3 000 rimasero uccisi o feriti; più in generale, dei 30 000 soldati alleati sbarcati la sera del 26 aprile, 20 000 vennero feriti o uccisi nei primi due giorni di battaglia. Il 30 aprile la corazzata Lord Nelson con la sua batteria principale da 305 mm martellò una parte di Çanakkale e ripeté l'attacco quattro settimane dopo; il 1º maggio un sommergibile britannico oltrepassò le barriere antisommergibile e affondò la nave trasporto truppe turca Guj Djemal con 6 000 soldati a bordo.
Con il rinforzo di tre nuove brigate, due affluite dalla zona della baia occupata dalle truppe ANZAC (presto nominata Anzac Cove) e una proveniente dalle truppe territoriali stanziate in Egitto, a Capo Helles i britannici poterono concentrare quasi 25 000 uomini (comprese brigate navali che avevano combattuto ad Anversa nell'ottobre 1914) contro circa 20 000 turchi. Alle 04:00 del 6 maggio il generale Hunter-Weston comunicò alle brigate l'ordine di sferrare un nuovo attacco alle 11:00 della stessa mattinata; le truppe britanniche ancora impreparate, con poche munizioni, senza un'adeguata ricognizione aerea e informazioni precise sulle fortificazioni turche, furono lanciate in un brutale assalto frontale. L'attacco fallì miseramente senza che la resistenza dei difensori, al comando di Erich Weber (promosso generale di divisione alcuni mesi prima) venisse scalfita; logorate dalla tensione, dalla mancanza di sonno e dalla superficialità delle disposizioni, le truppe non rappresentarono una reale minaccia per la prima linea turca. Per tutta risposta Hunter-Weston organizzò un nuovo attacco il giorno successivo, che si risolse in un secondo scacco e intaccò ancor di più le scorte di munizioni. Il mattino seguente l'offensiva condotta da quattro esangui battaglioni neozelandesi venne respinta senza difficoltà da nove battaglioni turchi, che comunque inflissero perdite esigue ai già decimati reparti; constatando poi che ancora tre brigate erano di riserva, Hamilton intervenne di persona ordinando una carica alla baionetta alle 17:30 in punto, che fallì con gravi perdite. In tre giorni le forze britanniche si erano ridotte di un terzo e inevitabilmente il fronte si fermò del tutto, lasciando l'opportunità ai turchi di ultimare e rinforzare le improvvisate difese della prima ora in un organizzato sistema di trincee.
Il tentativo di uscire dall'impasse sul fronte occidentale riportando a oriente una vittoria rapida e decisiva era ormai sfumato. Svanito l'effetto sorpresa, i combattimenti sulla penisola di Gallipoli si sarebbero protratti per tutto il resto dell'anno senza sosta e senza mutamenti di rilievo; le speranze legate all'attacco navale di marzo e le aspettative ancor maggiori, generate dallo sbarco del 25 aprile, si erano rivelate troppo ottimistiche: imprevisti, contrattempi, errori e l'inaspettata tenacia ottomana avevano impedito la vittoria degli Alleati sul campo. Inoltre la morte di circa 750 marinai britannici la mattina del 13 maggio, a causa dell'affondamento della corazzata HMS Goliath da parte di un cacciatorpediniere turco (al comando del tenente Firle della marina tedesca), fece accantonare definitivamente i piani di un nuovo attacco dal mare. Il 9 maggio Jack Churchill, che faceva parte dello staff di Ian Hamilton, scrisse al fratello Winston: «[...] anche qui come in Francia ormai è una guerra d'assedio» caratterizzata da perdite spropositate in confronto ai grami guadagni territoriali.
Con la perdita della Goliath e la minaccia dell'arrivo dei sommergibili tedeschi nei Dardanelli, Fisher e Churchill convennero di sostituire la corazzata Queen Elizabeth con due vecchie navi da battaglia e con due monitori, suscitando le proteste di Kitchener che temeva le ripercussioni negative sul morale dell'esercito. Nei giorni successivi le discussioni per l'invio di rinforzi nei Dardanelli evidenziarono le antiche tensioni tra Churchill e Fisher che, nonostante le resistenze di tutti e di Churchill medesimo, diede le sue dimissioni. Il ritiro di Fisher e le polemiche derivanti dallo scandalo sull'insufficienza di granate in Francia costrinsero il primo ministro Herbert Henry Asquith a formare un esecutivo di coalizione con i Conservatori all'opposizione: costoro fecero in modo che Churchill fosse rimpiazzato da Arthur James Balfour, privando così la campagna in corso del suo più acceso sostenitore.
Il 19 maggio, sulle alture sovrastanti la testa di ponte alleata più a settentrione, il corpo di armata ANZAC, forte di 17 000 australiani e neozelandesi, fu investito dall'attacco di circa 40 000 soldati turchi che cercavano di ricacciarli in mare; fu il punto di svolta della campagna per gli Alleati, privati dell'iniziativa e prefissisi l'obiettivo di conservare due minuscoli punti d'appoggio su un terreno inospitale. Tre giorni dopo la marina britannica perse altri 100 uomini quando il sommergibile tedesco U 21, comandato da Otto Hersing (il primo battello tedesco inviato in aiuto alla Turchia che otto mesi prima aveva affondato la prima nave da guerra britannica dall'inizio della guerra - la HMS Pathfinder), silurò la corazzata pre-dreadnought HMS Triumph; il giorno dopo Hersing colò a picco anche la pari classe HMS Majestic e il comandante britannico in mare allontanò immediatamente sei corazzate verso i porti delle isole greche, privando i reparti a terra del sostegno delle loro artiglierie, che fino allora avevano colpito duramente le forze turche. Il 5 giugno Hersing raggiunse sano e salvo il porto di Costantinopoli. I combattimenti a Gallipoli avevano ormai raggiunto una tale intensità che il 24 maggio le truppe australiane e neozelandesi conclusero una tregua di dieci ore per consentire ai turchi di seppellire 3 000 caduti.
Il 4 giugno 30 000 uomini tra britannici e francesi, inquadrati nella 29ª e 42ª divisione britannica, nella Royal Naval Division e in due divisioni francesi, muovendo dalle postazioni di Capo Helles tentarono per la terza volta l'assalto a Krithia e ad Achi Baba, difese da 28 000 turchi. In un settore del fronte l'assalto fu lanciato contro delle finte trincee appositamente allestite dai turchi che attirarono il bombardamento preliminare: i soldati anglo-francesi si accorsero dell'inganno solo quando occuparono le false trincee, dietro le quali si trovavano quelle turche; l'attacco fu subito iniziato e sebbene al prezzo di pesanti perdite, gli anglo-francesi riuscirono a respingere i turchi e catturarono sei mitragliatrici, ma poco dopo le truppe alleate furono bersagliate sia dall'artiglieria turca sia da quella navale, che cercava di riparare ai tiri precedenti andati a vuoto e riapriva il fuoco sulla trincea appena conquistata. I soldati anglo-francesi si districarono dalle trincee per sfuggire al duplice bombardamento e rientrarono nelle teste di ponte, lasciando il terreno occupato. In un altro punto del fronte i soldati del Lancashire schierati davanti a Krithia riuscirono ad avanzare fino alle porte del villaggio, ma il generale Hunter-Weston, invece di insistere sull'obiettivo, decise di deviare le truppe di rinforzo al settore dove i francesi erano in difficoltà e dove era stato praticamente annientato un battaglione della divisione navale; perciò i reparti giunti vicino a Krithia furono costretti a ripiegare e si fermarono ad appena 500 metri dalla linea di partenza, dove si attestarono. Durante l'attacco gli anglo-francesi conquistarono in diversi punti dai 250 ai 500 metri di territorio su un fronte ampio un chilometro e mezzo, ma l'Achi Baba rimase saldamente in mano turca.
I turchi erano usciti stremati dall'attacco del 4 giugno. «Sentivo che se gli inglesi avessero tentato con decisione un secondo attacco, gli effetti sarebbero stati devastanti» ricordò il colonnello tedesco Kannengiesser, ma né i britannici né i francesi avevano le forze necessarie a un estremo attacco risolutore. Il 6 giugno furono invece i turchi a prendere l'iniziativa, conducendo una controffensiva secondo i piani escogitati dallo stesso Kannengiesser e da due ufficiali dello stato maggiore tedesco; tuttavia i soldati alleati tennero le loro posizioni e costrinsero il nemico ad arretrare fino alle linee di partenza. In appena due giorni di combattimenti furono registrati circa 4 500 tra morti e feriti nelle file britanniche, circa 2 000 per i francesi e circa 9 000 tra le truppe turche.
Il 28 giugno Mustafa Kemal, forte dell'arrivo di un nuovo reggimento di rinforzo, decise di attaccare la zona occupata dall'ANZAC; l'operazione però fallì e Kemal decise quindi di rassegnare le dimissioni, ma fu persuaso dallo stesso von Sanders a rimanere al comando: ormai tra i soldati turchi egli era divenuto una figura tanto importante, ispirante coraggio e fiducia, che una sua defezione avrebbe avuto un gravissimo contraccolpo sul morale della truppa. Lo stesso giorno i britannici, da Capo Helles, tentarono un nuovo assalto a Krithia; l'azione non raggiunse il centro abitato ma lungo la fossa di Gully, sul fianco sinistro del fronte, i britannici avanzarono di circa un migliaio di metri eliminando alcune trincee turche. Nel frattempo ci furono diversi cambiamenti al comando del corpo di spedizione francese: il 30 giugno il comandante in capo Henri Gouraud, che in precedenza aveva rimpiazzato Albert d'Amade, fu ferito e sostituito dal suo comandante di divisione, Maurice Camille Bailloud. Tra il 1° e il 5 luglio i turchi contrattaccarono più volte la nuova linea britannica senza però riuscire a riguadagnare il terreno perduto; tra le file turche si contarono circa 14 000 perdite tra morti e feriti. Un'altra azione offensiva britannica ebbe luogo presso Capo Helles il 12 luglio, prima che lo sforzo principale alleato fosse spostato più a nord coinvolgendo l'ANZAC: due brigate fresche della 52ª divisione per un totale di 7 500 uomini attaccarono la linea centrale lungo Achi Baba, i guadagni territoriali furono molto limitati al prezzo di circa 2 500 perdite; i turchi soffrirono oltre 9 000 morti o feriti e dovettero contare anche 600 prigionieri.
Per cercare di risolvere la situazione di stallo a Gallipoli, il 6 agosto i britannici pianificarono di sbarcare nell'Anzac Cove il IX corpo (due brigate della 10ª divisione irlandese, l'11ª e la 53ª divisione) sotto il comando di Sir Frederick Stopford. Il piano di Hamilton non aveva però tenuto in conto la ristrettezza delle teste di ponte australiane e neozelandesi, incapaci di accogliere altri rinforzi; perciò fu deciso di effettuare un terzo sbarco a nord dell'Anzac Cove, nella baia di Suvla, lungo la costa egea: la spiaggia della baia era ideale per una grande operazione anfibia e si trovava di fronte a una pianura salina, dietro alla quale vi era una piana adatta al dislocamento delle truppe. La nuova testa di ponte avrebbe dovuto ricongiungersi a sud con le forze ANZAC snidando i turchi dalle alture di Çunukbahir e di Koja Çemen Tepe, collegate da uno sperone di roccia; furono ideate due azioni diversive per distogliere forze turche da queste alture, una a Lone Pine (le scogliere sovrastanti la baia controllata dalle forze dell'ANZAC) e l'altra a Capo Helles. L'attacco ausiliario a Lone Pine si rivelò una delle battaglie più feroci di tutta la campagna con 1 700 perdite tra gli Alleati, che riuscirono a espugnare la prima linea di trincee avversarie, e circa 4 000 vittime nelle file turche; l'attacco diversivo da Capo Helles fu diretto ancora una volta verso Krithia e l'Achi Baba, ma, sanguinosamente respinto dai turchi, costò 3 480 vittime, mentre i difensori lasciarono sul campo tra morti e feriti 7 150 uomini. Nonostante le dure perdite, l'attenzione turca fu distolta dalla baia di Suvla, dove lo sbarco del IX corpo, coadiuvato da reparti provenienti dai dominion, avvenne con relativa facilità; eliminate le difese turche sulla spiaggia, gli uomini iniziarono a salire verso le alture, ma gli ufficiali esitarono: abituati al fronte occidentale dove le avanzate erano di poche centinaia di metri, dopo aver percorso quasi un chilometro senza incontrare un'apprezzabile resistenza i comandanti incerti decisero di attestarsi.
Più a sud 16 000 soldati, partiti durante la notte dalla baia Anzac, percorrendo il litorale puntarono in direzione della baia di Suvla e verso l'altura di Koja Çemen Tepe per conquistarla. Sulla cima era da poco giunto il colonnello tedesco Kannengiesser, partito da Capo Helles con una divisione turca per dare manforte alle forze impegnate a Lone Pine; egli avvistò in anticipo gli australiani che si stavano inerpicando sull'altura e dette ordine ai circa venti uomini presenti di stendersi a terra e aprire il fuoco: gli australiani furono presi in contropiede e ritenendo di trovarsi di fronte a forze ingenti si misero al coperto preparandosi a difendere la posizione. I rilievi rimasero in mano turca e il giorno seguente von Sanders inviò sul posto due reggimenti di riserva. Più a sud un battaglione neozelandese raggiunse la sommità del Çunukbahir dove gli addetti di una mitragliatrice erano addormentati, ma elementi turchi sui fianchi aprirono il fuoco impedendo l'arrivo di rinforzi. Il 9 agosto fu rinnovato l'attacco a Koja Çemen Tepe con un piccolo reparto di soldati britannici e gurkha che arrivò fino alla sommità e la conquistò con una carica alla baionetta; impegnato a contenere il contrattacco turco, il reparto venne preso sotto il fuoco delle corazzate al largo, ignare dell'avvenuta occupazione, che fecero strage dei loro stessi soldati.
Il 10 agosto i turchi, sotto il comando di Mustafa Kemal, sferrarono un attacco alla baionetta verso la sommità del Çunukbahir contro i due battaglioni territoriali delle "armate di Kitchener" al loro battesimo del fuoco, che avevano dato il cambio ai neozelandesi. Alle 04:45 i turchi dettero inizio all'attacco; i Loyal North Lancashire furono sterminati mentre i Wiltshire, che in quel momento erano in seconda linea a riposo, non poterono far altro che indietreggiare. I turchi dilagarono giù per il pendio fino a quando le mitragliatrici neozelandesi, posizionate su un vicino sperone di roccia, ne stroncarono la carica.
Dopo lo sbarco del 6 agosto seguirono tre giorni di inerzia e di scaramucce e, a meno di un chilometro da dove si stava combattendo, ben sei battaglioni britannici consumavano il loro tempo in totale inattività. Il IX corpo aveva indugiato troppo a lungo e perse la possibilità di conquistare le alture con costi minimi; sfumò anche la superiorità numerica in quanto i turchi avevano fatto affluire importanti rinforzi e irrobustito le postazioni sui rilievi attorno all'arida pianura, inchiodando così le truppe alleate.
Nei quattro giorni di combattimenti intorno alla baia di Suvla e a Çunukbahir erano entrati in azione 50 000 soldati britannici: 2 000 furono uccisi e 10 000 feriti, oltre 22 000 dovettero essere evacuati dalla penisola e trasportati via mare in Egitto o a Malta perché feriti o malati. Tra le truppe sbarcate a Suvla regnavano il disordine e l'incapacità; le truppe territoriali delle armate di Kitchener erano decisamente inferiori alle unità turche e mancavano di comandanti capaci, di salmerie e di provviste; il generale Stopford e i suoi comandanti di divisione furono rimossi. Gli attacchi britannici si susseguirono senza esito per diversi giorni e il 21 agosto venne lanciato l'ultimo assalto con quattro divisioni appoggiate da quattro incrociatori al largo: i turchi, ben attestati sulle alture, bene armati e motivati, resistettero sia presso il "colle Scimitarra" sia a Quota 60, dove già il 9 agosto si erano dovuti confrontare con le forze britanniche. Gli attacchi furono massicci ma infruttuosi, dei 14 500 soldati che attaccarono le due posizioni oltre 5 000 furono uccisi o feriti; logorati dalle ripetute offensive i britannici rinunciarono all'assalto a Quota 60. I difensori accusarono circa 2 500 vittime.
A fine agosto il comando del IX corpo passò al generale Sir Julian Byng, veterano del fronte occidentale, il quale poté solamente constatare lo stato penoso in cui versavano le truppe a Suvla. La diarrea flagellava tutti gli uomini, deboli e demotivati; il servizio sanitario era alquanto scadente e non sempre i feriti erano ricoverati o medicati adeguatamente; le postazioni alleate erano di continuo bersagliate dall'artiglieria turca annidata tra le alture antistanti le spiagge. La situazione era tanto precaria che il 31 agosto il generale Byng scrisse ai familiari: «Siamo bombardati giorno e notte, perché dietro di noi non c'è altro spazio, cosa che dà non poco sui nervi. Per fortuna non hanno tanti pezzi come i crucchi, né grandi come i loro, ma ne hanno abbastanza per tenerci sulle spine». Lo stesso Byng comunicò ad Hamilton che le forze a terra non disponevano di abbastanza pezzi e neppure di sufficiente munizionamento per sostenere una nuova offensiva. Hamilton ribatté che il giudizio del generale Byng era offuscato dall'abitudine a ricevere copiosi rifornimenti sul fronte in Francia e che tali richieste avrebbero condannato a un indefinito impasse.
Alla fine di settembre 1915 la campagna entrò nella sua fase conclusiva; a Capo Helles, nella baia Anzac e a Suvla la situazione era ormai a un punto morto. Lo stesso mese il commodoro Roger Keyes, il capo di Stato maggiore di de Robeck nei Dardanelli, presentò un nuovo piano per il forzamento dei Dardanelli, facendo esclusivo affidamento sulla marina: nonostante il parere negativo dello stesso de Robeck, l'Ammiragliato si dimostrò abbastanza propenso a prendere in considerazione il piano solo se l'esercito avesse assicurato un nutrito appoggio. A Gallipoli però il maltempo e le malattie avevano ridotto allo stremo le forze alleate; ogni giorno occorreva evacuare circa 300 uomini e le munizioni scarseggiavano, tanto che ogni pezzo aveva a disposizione solo due granate al giorno. Il 16 ottobre Londra sostituì Ian Hamilton e il suo capo di Stato maggiore Walter Braithwaite con il generale Charles Monro, il quale non fece nemmeno in tempo a sbarcare che il 28 ottobre ricevette un telegramma di Kitchener che gli chiedeva se persistere sul fronte di Gallipoli fosse ancora utile.
Monro, favorevole all'evacuazione della penisola, il 31 ottobre rispose a Kitchener via telegramma caldeggiando il ritiro delle truppe, forte dell'appoggio del generale Byng e accantonando definitivamente le velleità offensive di Keyes. Il generale Birdwood però si disse contrario: affermò infatti che effettuare un'evacuazione non solo avrebbe consegnato, logicamente, la vittoria ai turchi, bensì avrebbe avuto ripercussioni negative anche tra tutti i musulmani nell'impero britannico; lo stesso Kitchener in un primo tempo si dichiarò contrario al reimbarco appena ricevuto il parere di Monro e non venne presa una decisione definitiva. Il 4 novembre Monro fu inviato a Salonicco e il comando passò nelle mani di Birdwood, il quale si adoperò subito per rinnovare gli attacchi nella penisola; fu però frenato da Kitchener, sbarcato sulla penisola l'11 novembre per verificare di persona la situazione. Dopo diverse discussioni sulle possibili gravi perdite che la ritirata avesse potuto comportare e sulla possibilità di altre azioni anfibie ad Alessandretta o nella baia di Ayas, il 22 novembre Kitchener, sicuramente influenzato dall'orientamento rinunciatario del governo, concesse con riluttanza l'autorizzazione a evacuare Suvla e l'Anzac Cove; ordinò invece di mantenere una permanenza almeno temporanea a Capo Helles. Intanto le condizioni meteorologiche a Gallipoli peggiorarono tanto che il 27 novembre nelle trincee, allagate da una pioggia battente, annegarono circa 100 uomini; nei giorni successivi una bufera di neve causò oltre 12 000 casi di congelamento soprattutto nelle file dei soldati australiani e indiani. Il 7 dicembre il Gabinetto prese la decisione definitiva e diede l'ordine di procedere all'evacuazione totale di Suvla e Anzac.
Le truppe cominciarono il reimbarco dalle baie Anzac e Suvla l'8 dicembre, protette dalle retroguardie sotto il comando del capitano Clement Attlee. L'operazione si concluse con successo nella notte fra il 19 e il 20 dicembre: furono tratti in salvo 83 048 soldati assieme a 4 695 cavalli e muli, 1 718 automezzi e 186 cannoni pesanti; grazie all'accurata organizzazione e a una certa dose di fortuna le grandi perdite e il temuto disastro non si verificarono. Il 27 dicembre il governo britannico decise di evacuare anche Capo Helles, eliminando così qualsiasi presenza delle forze dell'Intesa nella penisola di Gallipoli e ancora una volta, mediante una buona preparazione e grazie all'inattività turca, l'evacuazione avvenne brillantemente concludendosi nella notte tra l'8 e il 9 gennaio 1916: furono reimbarcati senza perdite 35 268 soldati e 3 689 cavalli e muli, ma dovettero essere abbandonati 1 590 veicoli; del pari 508 muli, che non poterono essere trasportati per problemi di spazio, furono abbattuti. A Capo Helles gli Alleati lasciarono le vecchie teste di ponte disseminate di mine antiuomo; avevano inoltre fabbricato manichini sentinella e fucili a "orologeria", che facevano fuoco a intermittenza grazie a un ingegnoso meccanismo composto da due lattine, una superiore piena di sabbia bagnata e una inferiore vuota: l'acqua che fluiva dalla prima lattina ricadeva nella seconda che, abbassandosi, faceva scattare il grilletto.
La campagna di Gallipoli terminò così con una netta sconfitta tattico-strategica dell'Intesa.
A seguito del fallito forzamento dello stretto il 18 marzo e della riuscita delle operazioni di sbarco del 25 aprile, l'azione delle unità della flotta anglo-francese si sviluppò lungo due direzioni: fornire sostegno d'artiglieria alle teste di ponte alleate garantendone il vettovagliamento e ostacolare il traffico navale ottomano attraverso il Mar di Marmara. La campagna sommergibilistica condotta nel Mar di Marmara rappresentò uno dei pochi successi della campagna: tra aprile e dicembre 1915 un totale di nove sommergibili britannici (tra cui uno della Royal Australian Navy) e quattro francesi affondarono una nave da battaglia, un cacciatorpediniere, cinque cannoniere, undici navi trasporto truppe, quarantaquattro mercantili e 148 unità minori ottomane, a fronte di otto battelli perduti. L'insidia dei sommergibili paralizzò quasi completamente il traffico navale ottomano nel bacino, di fatto ridotto a qualche rapido trasporto notturno con piccole imbarcazioni: i rifornimenti per le truppe a Gallipoli dovettero essere deviati lungo la via terrestre, lunga cinque giorni di marcia attraverso strade poco battute, con ovvi svantaggi per l'operatività della 5ª armata; i continui raid dei battelli alleati provocarono poi un netto calo del morale delle truppe turche.
Dopo due tentativi condotti a metà aprile, che erano costati la perdita del sommergibile francese Saphir e di quello britannico E15, il primo battello che riuscì a superare gli sbarramenti di mine e penetrare nel Mar di Marmara fu l'australiano HMAS AE2 la mattina del 25 aprile 1915: il sommergibile affondò la cannoniera turca Peyk I Sevket ma non ottenne altri successi a causa di numerosi problemi con i siluri, finendo infine con l'autoaffondarsi il 30 aprile dopo essere rimasto danneggiato al termine di un serrato scontro con la torpediniera Sultanhisar. Notevoli successi furono raccolti dal britannico HMS E11 del tenente comandante Martin Dunbar-Nasmith, il quale ottenne la Victoria Cross per le sue azioni nel bacino: dopo aver forzato lo stretto il 18 maggio, Nasmith affondò vari battelli nel Mar di Marmara e il 25 maggio penetrò nel porto di Costantinopoli dove silurò la nave da trasporto Stamboul, evento che ebbe un forte impatto sul morale turco; dopo essere riuscito a rientrare alla base, l'8 agosto 1915 lo E11 passò di nuovo lo stretto e affondò la vecchia pre-dreadnought Barbaros Hayreddin, oltre a bombardare la costa e sbarcare un sabotatore per attaccare un ponte della ferrovia di Baghdad.
Il supporto dato dai grossi calibri delle corazzate fu importante per sostenere la difesa delle teste di ponte, una situazione tattica riconosciuta dallo stesso von Sanders che affermò come «...l'effetto dell'artiglieria delle corazzate avversarie costituì un supporto di straordinaria potenza per le truppe da sbarco»; tuttavia almeno una volta i turchi si opposero con unità di superficie: la notte tra il 12 e il 13 maggio 1915, in una delle rare azioni offensive intraprese dalla flotta ottomana durante la campagna, il cacciatorpediniere Muâvenet-i Millîye eluse la sorveglianza britannica e affondò con due siluri la corazzata HMS Goliath al largo di Capo Helles. All'inizio di maggio, una piccola flottiglia di sommergibili della marina tedesca venne trasferita a Costantinopoli per sostenere gli ottomani, ottenendo subito diversi successi; particolarmente proficua si rivelò la campagna dello SM U 21 del Kapitänleutnant Otto Hersing, poi insignito della Pour le Mérite (massima onorificenza dell'Impero tedesco) per le sue azioni a Gallipoli: il 25 maggio colò a picco la corazzata HMS Triumph al largo della testa di ponte ANZAC e il 27 maggio affondò la corazzata HMS Majestic davanti Capo Helles. La minaccia dei sommergibili tedeschi spinse ben presto l'Ammiragliato a richiamare tutte le corazzate dai Dardanelli, affidando il supporto di fuoco dei reparti a terra a incrociatori e cacciatorpediniere; la partenza delle corazzate si riflesse negativamente sul morale delle truppe ma l'appoggio d'artiglieria non ne risentì: spesso il sostegno alle truppe a terra veniva dato con le batterie secondarie di medio calibro, perciò il compito poté essere efficacemente ricoperto dagli incrociatori obsoleti, dotati di carene antisiluro e cannoni da 152 mm, o dai cacciatorpediniere, che si ancoravano a ridosso della spiaggia, impiegando tutte le loro armi e i proiettori in caso di scontri notturni.
La ricognizione aerea venne estensivamente utilizzata e si avvalse sia di idrovolanti operanti dalla HMS Ark Royal, sia di palloni frenati che si alzavano da due navi dedicate, la HMS Manica (giunta per prima) e la HMS Hector; l'osservazione dai palloni fu difficile anche per la distanza dagli obiettivi, ma comunque efficace, e preoccupò i turchi al punto che cercarono ripetutamente di abbatterli con l'artiglieria o gli aeroplani.
Nel corso della campagna si svilupparono interessanti innovazioni tecniche: le scialuppe trainate da rimorchiatori e poi spinte a remi dei primi sbarchi vennero sostituite da chiatte blindate con rampe abbattibili dette Beetle, spinte praticamente fino a riva in sicurezza, antesignane dei moderni Landing Craft Assault in uso tuttora; per rivelare i sommergibili vennero adottate reti segnalatrici che si muovevano quando il battello le urtava; il trasporto e la distribuzione delle truppe vennero rivoluzionati dal Mauretania e dall'Aquitania, transatlantici della Cunard Line capaci di raggiungere oltre 25 nodi di velocità (prestazione che scongiurava il pericolo dei sommergibili e richiedeva una scorta minima) e di portare 6 000 soldati per ogni viaggio sull'isola di Mudros, dove in luoghi appositamente schermati potevano trasbordare su battelli più piccoli: un viaggio dalla Gran Bretagna durava una settimana, contro le due delle altre navi trasporto truppe. Molti degli sbarchi della parte finale della campagna si svolsero con perdite assai contenute, anche perché i cacciatorpediniere operavano quasi a ridosso dalla costa (un soldato disse che "un cacciatorpediniere [era] ancorato quasi ai nostri piedi"). Nell'evacuazione dei feriti la marina si dimostrò pure assai efficiente: nel periodo dal 6 al 21 agosto vennero posti in salvo su navi ospedale o trasporti attrezzati 30 890 feriti, trasportati verso Alessandria e Malta.
L'insuccesso delle operazioni terrestri a Gallipoli ebbe significative ripercussioni politiche a Londra già durante lo svolgimento della battaglia. In marzo Fisher rassegnò le dimissioni in seguito a un aspro conflitto con Churchill riguardo alla campagna, e nella crisi che seguì i conservatori, una volta avuta conferma che Churchill sarebbe rimasto, costrinsero il primo ministro Herbert Asquith a porre fine al suo governo liberale e a creare una coalizione di governo insieme con il Partito Conservatore.
Il governo Asquith dovette rendere conto all'opinione pubblica riguardo alle deludenti campagne di Gallipoli e di Kut in Mesopotamia, istituendo due commissioni d'inchiesta per indagare su tali episodi; la "Commissione dei Dardanelli" nacque per fare luce sulle cause dell'insuccesso dell'operazione, da cui ne derivò un primo resoconto del 1917 e un secondo due anni dopo. In seguito al fallimento della spedizione, Sir Ian Hamilton, comandante della Mediterranean Expeditionary Force, venne richiamato a Londra nell'ottobre 1915: si scoprì che era stato troppo fiducioso sin dall'inizio e che aveva procurato numerose difficoltà aggiuntive a Stopford durante lo sbarco sulla spiaggia di Suvla dell'8 agosto; alla fine, comunque, emerse un'immagine di Hamilton migliore di quanto fosse veramente. Forse egli stesso tentò in modo poco onesto di procurarsi testimonianze favorevoli e da allora non gli venne più assegnato alcun incarico militare.
Winston Churchill decadde dalla carica di primo lord dell'Ammiragliato come condizione necessaria imposta dai Conservatori per entrare nella coalizione di governo, ma rimase nel consiglio con la sinecura di Cancelliere del Ducato di Lancaster prima di dimettersi alla fine del 1915 e partire alla volta del fronte occidentale, dove prese il comando di un battaglione di fanteria dei Royal Scots Fusiliers nei primi mesi del 1916. Asquith venne in parte incolpato per la sconfitta a Gallipoli e per gli altri risultati disastrosi e nel dicembre 1916, quando David Lloyd George propose un comitato di guerra sotto la propria influenza, i conservatori nella coalizione lo invitarono alle dimissioni e fu sostituito nella carica di primo ministro dallo stesso Lloyd George. Questi creò un nuovo governo nel quale Churchill, nuovamente attivo nella Camera dei comuni dal giugno 1916, ottenne l'incarico di ministro per i rifornimenti militari, malgrado l'opposizione del partito conservatore: rivestendo tale carica, Churchill sarà in seguito responsabile dell'attuazione di numerose innovazioni, tra cui lo sviluppo dei carri armati.
Gli storici sono divisi nel valutare i risultati della campagna. Broadbent la descrive come a close-fought affair (un combattimento corpo a corpo) che alla fine si rivelò una sconfitta per gli Alleati, mentre Carlyon la considera complessivamente uno stallo. Lo storico Peter Hart non concorda, argomentando che le forze ottomane «...impedirono agli Alleati di puntare ai veri obiettivi con relativa facilità», mentre Haythornthwaite la bolla come un "disastro per gli Alleati". La campagna provocò "enormi danni alle risorse naturali ottomane" in un momento della guerra in cui era più facile per gli Alleati che non per gli ottomani ripianare le perdite, ma alla fine fallirono nel tentativo di assicurarsi lo stretto dei Dardanelli. Anche se riuscì a dirottare sul posto le forze ottomane da altre zone coinvolte nelle operazioni in Medio Oriente, l'operazione fece impiegare agli Alleati risorse di cui avrebbero potuto approfittare sul fronte occidentale e costò loro perdite non indifferenti.
La campagna alleata fu caratterizzata da obiettivi indefiniti, piani sterili, artiglieria insufficiente, inesperienza delle truppe, servizio di spionaggio inefficace e mappe assai imprecise, oltre che da logistica ed equipaggiamento inadeguati e carenze tattiche in generale. Inoltre fu sottovalutata la geografia del territorio, un errore amplificato dalle cartine approssimative e dalla mediocre intelligence, che non consentì agli Alleati di sfruttare il terreno a loro vantaggio; al contrario, i comandanti ottomani furono abili nel trarre beneficio dalle ampie porzioni di terreno intorno alle spiagge, alle quali sarebbero potuti accedere gli avversari, posizionando ottime difese che resero agli Alleati più difficile penetrare nell'entroterra e li confinarono nelle vicine spiagge. La necessità della campagna rimane il principale oggetto del dibattito e le recriminazioni che seguirono furono significative, facendo luce sulla profonda spaccatura creatasi tra gli strateghi, divisi tra chi riteneva che le forze alleate si sarebbero dovute concentrare sul fronte occidentale e chi invece proponeva di dare importanza alle operazioni condotte sul fronte orientale, colpendo i tedeschi in un punto vulnerabile, cioè i loro alleati ottomani.
Le operazioni franco-britanniche con i sommergibili furono il solo vero successo della campagna di Gallipoli, col quale forzarono gli ottomani ad abbandonare il mare come via di trasporto; durante la campagna un sommergibile (talvolta anche due) fu sempre in ricognizione in questo specchio d'acqua, e nell'ottobre 1915 c'erano quattro unità nella zona: lo E2, ultimo nella regione, abbandonò il Mar di Marmara il 2 gennaio 1916. Nel frattempo, quattro battelli di classe E e cinque di classe B rimasero nel Mediterraneo per seguire l'evacuazione da Capo Helles. La marina ottomana utilizzò tutte le proprie risorse nel tentativo di far cessare le operazioni, senza esiti apprezzabili a parte qualche successo sporadico, mentre le sue navi per il trasporto merci erano messe in seria difficoltà nelle stesse acque interne; lo storico ufficiale della marina tedesca, l'ammiraglio Eberhard von Mantey, in seguito concluse che se le rotte di comunicazione fossero state meno duramente colpite la 5ª armata ottomana probabilmente avrebbe fronteggiato meglio la situazione. Così come vennero condotte, queste operazioni furono fonte di notevole preoccupazione, minacciando senza sosta le navi, causando gravi perdite, rendendo difficili i tentativi ottomani di mandare rinforzi e bombardando le truppe e le ferrovie.
Gallipoli segnò il termine della carriera di Hamilton e di Stopford, mentre Hunter-Weston venne assegnato al comando della 7ª armata sulla Somme. La competenza dei comandanti di brigata australiani, John Monash (4ª brigata di fanteria) e Harry Chauvel (1ª brigata di cavalleria, divisione ANZAC), fruttò loro la promozione al comando di divisioni e corpi d'armata. L'influenza di Kitchener cominciò a declinare dopo la coalizione di governo formata nel maggio 1915, a causa per lo più del crescente senso di sconfitta maturato ai Dardanelli, e terminò quando a Kitchener fu impedito di soccorrere i francesi a Salonicco nei primi di dicembre 1915. La campagna diede maggiore confidenza all'Impero Ottomano nelle proprie possibilità di sconfiggere gli Alleati: in Mesopotamia contrastò la spedizione britannica a Kut Al Amara, costringendola alla resa nell'aprile 1916, e fu poi programmato un attacco contro il canale di Suez e l'Egitto dalla Palestina meridionale, anche se la sconfitta nella battaglia di Romani e la mancanza di materiali per completare la linea ferroviaria militare, necessaria per tali operazioni, segnò la fine di questo ambizioso progetto. L'ottimismo che derivò ai turchi dalla vittoria a Gallipoli venne sostituito da un generale senso di angoscia e i britannici rimasero in Medio Oriente sino al termine del conflitto mondiale.
La campagna dei Dardanelli ebbe un significativo impatto sullo sviluppo di ambiziosi progetti operativi e venne presa in considerazione nel preparare operazioni quali lo sbarco in Normandia del 1944 e la guerra delle Falkland del 1982; inoltre le esperienze del 1915 influirono sulle audaci operazioni compiute durante la guerra del Pacifico e continuarono a condizionare le attività anfibie dell'esercito statunitense. In base al giudizio di autori come Theodore Gatchel, durante il periodo interbellico la campagna «divenne un punto focale per lo studio della guerra anfibia» in Gran Bretagna e negli Stati Uniti poiché, come Glenn Wahlert sottolinea, coinvolse «tutte e quattro le tipologie di operazioni anfibie: il raid, la dimostrazione, l'assalto e la ritirata». I più assidui analisti furono quelli dello United States Marine Corps, che metodicamente ne isolarono gli errori e ne ripresero i punti di forza per la pianificazione delle operazioni future: ancora oggi la campagna è oggetto di studio e conferenze nello Stato maggiore dei Marines.
Russell Weigley ha scritto che un'analisi della campagna prima del secondo conflitto mondiale portò alla "convinzione che tra le maggiori forze armate del pianeta" gli assalti anfibi non avrebbero potuto avere successo contro le moderne difese e che verosimilmente questa idea sopravvisse sino allo sbarco in Normandia del giugno 1944, nonostante il successo di operazioni anfibie precedenti in Sicilia e a Salerno in Italia, e a Tarawa e nelle Isole Marshall nel Pacifico. Peter Hart sostiene la supposizione di Weighley scrivendo che, sebbene questa impressione negativa prevalesse tra i pianificatori alleati negli anni del periodo interbellico, da dopo il 1940 la possibilità di nuove operazioni anfibie venne maggiormente considerata.
La memoria di Gallipoli ebbe un peso per gli australiani durante le fasi di preparazione della campagna della Penisola di Huon sul finire del 1943. Nel settembre di quell'anno le forze australiane diedero inizio alla prima operazione anfibia dai tempi di Gallipoli, quando sbarcarono a Finschhafen in Nuova Guinea: l'approdo venne intralciato da errori di navigazione e le truppe sbarcarono sulla spiaggia sbagliata, ma, memori della precedente disfatta britannica, i soldati si riorganizzarono rapidamente e avanzarono.
Le stime sulle perdite riportate dalle due parti durante la campagna variano molto da fonte a fonte, ma si ritiene che prima della fine delle operazioni più di 100 000 uomini rimasero uccisi: da 56 000 a 68 000 turchi, 53 000 tra britannici e francesi. Lo scrittore australiano Les Carlyon stimò 43 000 morti o dispersi britannici, tra cui 8 709 australiani; circa un quarto del totale del contingente neozelandese sbarcato sulla penisola rimase ucciso, per un totale di 2 721 morti, mentre le forze indiane riportarono 1 358 caduti. In generale vi fu circa mezzo milione di perdite totali durante la campagna, con la storia ufficiale britannica che indica le perdite, compresi gli ammalati, in 205 000 britannici, 47 000 francesi e 251 000 turchi; la verosomiglianza di quest'ultimo dato è molto disputata e spesso sono indicati totali più alti, con alcune fonti che stimano le perdite in 2 160 ufficiali e 287 000 sottufficiali e soldati, di cui 87 000 morti. Molti soldati dei due schieramenti si ammalarono a causa delle pessime condizioni igieniche, in particolare di febbre tifoide, dissenteria e diarrea: si stima che almeno 145 000 britannici e 64 000 turchi contrassero malattie durante la campagna.
Nel novembre 1918, a ostilità ormai concluse, 900 soldati australiani e neozelandesi della Anzac Mounted Division furono inviati a Gallipoli per verificare il rispetto dell'armistizio da parte delle forze ottomane: accampati a Camburnu vicino Kilid Bahr, gli uomini trascorsero tre mesi in pieno inverno a pattugliare la penisola, ispezionare le postazioni turche e identificare le tombe dei caduti; quando infine queste truppe furono richiamate in Egitto il 19 gennaio 1919, altri 11 soldati erano morti e 110 ricoverati in ospedale per malattie varie. La scrittrice Lindsay Baly affermò che "fu un tragico errore inviare uomini logori laggiù in una simile stagione".
La Commonwealth War Graves Commission (CWGC), l'ente intergovernativo responsabile delle strutture cimiteriali permanenti delle forze dei paesi del Commonwealth, gestisce trentuno cimiteri di guerra nella penisola di Gallipoli: sei a Helles (più una tomba singola, quella del tenente colonnello Charles Doughty-Wylie dei Royal Welch Fusiliers), quattro a Suvla e ventuno nella testa di ponte ANZAC; per i caduti ignoti o seppelliti in mare esistono cinque memoriali dedicati, mentre altri due cimiteri di guerra del CWGC si trovano nell'isola di Lemno, principalmente dedicati ai soldati morti negli ospedali che qui erano situati. L'unico cimitero dedicato ai caduti francesi si trova vicino Sedd el Bahr. I cimiteri variano molto in grandezza, dalle 3 000 tombe del cimitero di Greenhill a Suvla alle 100 del Walker's Ridge di Anzac: generalmente i caduti venivano seppelliti nella zona dove erano stati uccisi invece di essere riuniti in fosse comuni. Alle unità cimiteriali britanniche fu vietato l'accesso alla penisola fino alla conclusione della guerra, con la conseguenza che molti dei contrassegni originari andarono perduti lasciando un'alta percentuale di tombe non identificate. Gli ottomani fecero pochi sforzi durante la campagna per predisporre cimiteri di guerra duraturi e i caduti venivano di solito ammassati in fosse comuni; vi sono vari monumenti e memoriali (il più importante dei quali è il "Memoriale dei Martiri" di Çanakkale) ma un'unica tomba di guerra identificata, quella di un sergente rimasto ucciso a Sari Bari.
Ogni 25 aprile, anniversario dello sbarco all'Anzac Cove, in Australia e Nuova Zelanda viene celebrato l'ANZAC Day, la giornata in cui vengono ricordati i soldati di queste due nazioni caduti in tutte le guerre; forte è inoltre la carica simbolica associata, che rappresenta il grande contributo dei soldati australiani e neozelandesi e la crescita del loro patriottismo. Per questo motivo il significato della campagna è profondamente sentito in questi due paesi: nella storiografia popolare viene descritta come "battesimo del fuoco" e collegata al loro emergere come libere nazioni, affrancate dal dominio coloniale britannico; per alcuni la campagna denota anche la nascita di un'autentica identità nazionale australiana dopo la guerra, strettamente vincolata alla concettualizzazione popolare delle qualità dei soldati che la combatterono, riassunta nel concetto di "spirito dell'Anzac".
L'enfasi che ancora dopo molti anni ha caratterizzato il ricordo della battaglia spinse nel 1981 il regista australiano Peter Weir a raccontare la battaglia dal punto di vista dell'ANZAC nel film Gli anni spezzati.
La prima celebrazione non ufficiale dell'ANZAC Day risale al 1916 e fu tenuta nelle chiese di Melbourne, Brisbane e Londra, prima di essere ufficialmente riconosciuta come festività pubblica in tutti gli stati della federazione australiana nel 1923; la giornata divenne festa nazionale anche in Nuova Zelanda negli anni Venti del XX secolo. Le marce organizzate di veterani iniziarono nel 1925 e nello stesso anno una commemorazione venne tenuta sulla spiaggia di Gallipoli; due anni dopo il primo servizio ufficiale all'alba (il momento dello sbarco) venne tenuto nel Cenotafio di Sydney. Durante gli anni Ottanta divenne popolare per i turisti australiano-neozelandesi visitare Gallipoli e presenziare alle cerimonie all'alba: da allora in migliaia hanno vissuto quest'esperienza. Oltre 10 000 persone hanno seguito il 75º anniversario insieme ai capi di Stato e di governo di Turchia, Nuova Zelanda, Regno Unito e Australia. Cerimonie al levar del sole vengono officiate anche in Australia; in Nuova Zelanda sono divenute la più seguita forma di celebrazione di questo giorno. L'ANZAC Day rimane la più significativa commemorazione in memoria dei caduti militari e dei veterani in Australia e Nuova Zelanda, ancor più sentito del Remembrance Day (giorno dell'armistizio della seconda guerra mondiale).
In Turchia la battaglia viene vista come un evento cardinale nella storia nazionale, benché venga principalmente ricordata per i combattimenti che ebbero luogo attorno al porto di Çanakkale, dove la Royal Navy venne respinta nel marzo 1915. Per i turchi il 18 marzo ha un significato simile a quello che 25 aprile riveste per australiani e neozelandesi: sebbene non sia una festività pubblica, viene commemorato con speciali cerimonie. La carica emotiva principale della campagna per il popolo turco si sintetizza nel ruolo giocato da Mustafa Kemal durante l'emergenza, che egli seppe ben sfruttare per raggiungere la presidenza della repubblica turca nata nel 1923 dalla rovina dell'Impero Ottomano.
L'impatto che la battaglia generò nella cultura popolare fece nascere il termine Çanakkale geçilmez ("Çanakkale è insuperabile") che divenne espressione comune per esprimere l'orgoglio nazionale nel bloccare il massiccio assalto, mentre la canzone Çanakkale içinde ("Una ballata per Çanakkale") fu scritta per commemorare la gioventù turca che cadde durante la battaglia.
Allo stesso tempo anche il cantautore folk scozzese, australiano di adozione, Eric Bogle scrisse una canzone ispirata alla celebre Waltzing Matilda e intitolata The band plays Waltzing Matilda, che narra la storia dello sbarco e dei reduci sottolineando la futilità della guerra; cantata anche dai The Pogues, è inserita nell'album Rum, Sodomy, and the Lash. La battaglia di Gallipoli viene ricordata anche all'interno del brano Cliffs of Gallipoli, compreso all'interno dell'album The Art of War pubblicato dal gruppo svedese dei Sabaton nel 2008.Sono stati realizzati anche alcuni film che trattano della battaglia di Gallipoli: oltre al già citato Gli anni spezzati, nel 2012 il turco Çanakkale 1915 diretto da Yeşim Sezgin, nel 2013 Çanakkale: Yolun Sonu di Serdar Akar e Kemal Uzun, nel 2014 The Water Diviner, diretto da Russell Crowe.
In ambito videoludico, la campagna è ripresa nel videogioco sparatutto Battlefield 1.
 Alberto Caminiti, Gallipoli 1915 - la campagna dei Dardanelli, Genova, Koinè, 2008, ISBN 978-88-7388-191-9.
 Martin Gilbert, La grande storia della prima guerra mondiale, Milano, Mondadori, 2009  [1994], ISBN 978-88-04-48470-7.
 Paul G. Halpern, La grande guerra nel Mediterraneo. Vol. 1 1914-1916, Gorizia, Editrice Goriziana, 2009, ISBN 978-88-6102-061-0.
 Basil H. Liddell Hart, La prima guerra mondiale, Milano, BUR, 2006  [1968], ISBN 88-17-12550-4.
 Philip J. Haythornthwaite, Gallipoli 1915, Edizioni Del Prado/Osprey Publishing, 1998, ISBN 84-7838-990-3.In inglese
 Cecil Faber Aspinall-Oglander, Military Operations Gallipoli. Volume I: Inception of the Campaign to May 1915. Volume II: May 1915 to the Evacuation, Londra, IWM & Battery Press 1992, 1929, ISBN non esistente.
 Hanson Baldwin, World War I: An Outline History, London, Hutchinson, 1962, OCLC 793915761.
 Fred Brenchley, Elizabeth Brenchley, Stoker's Submarine: Australia's Daring Raid on the Dardanelles on the Day of the Gallipoli Landing, Sydney, Harper Collins, 2001, ISBN 0-7322-6703-X.
 Harvey Broadben, Gallipoli: The Fatal Shore, Camberwell, Viking/Penguin, 2005, ISBN 0-670-04085-1.
 George H. Cassar, Kitchener's War: British Strategy from 1914 to 1916, Virginia, Potomac Books, 2004, ISBN 1-57488-709-2.
 John Coates, Bravery Above Blunder: The 9th Australian Division at Finschhafen, Sattelberg, and Sio. South Melbourne, Victoria, Oxford University Press, 1999, ISBN 0-19-550837-8.
 Peter Doyle, Matthew Bennet, Military Geography: The Influence of Terrain in the Outcome of the Gallipoli Campaign, 1915, London, Royal Geographical Society, 1999, ISSN 0016-7398.
 Edward Erickson, Ordered to Die: A History of the Ottoman Army in the First World War, Westport, Connecticut, Greenwood Publishing, 2001, ISBN 0-313-31516-7.
 Theodore L. Gatchel, At the Water's Edge: Defending Against the Modern Amphibious Assault, Naval Institute Press, 1996, ISBN 978-1-55750-308-4.
 Jeffrey Grey, A Military History of Australia, Port Melbourne, Cambridge University Press, 2008, ISBN 978-0-521-69791-0.
 Richard Holmes, The Oxford Companion to Military History, Oxford, Oxford Unoversity Press, 2001, ISBN 0-19-866209-2.
 Robin Neillands, The Great War Generals on the Western Front 1914–1918, London, Magpie Books, 2004, ISBN 1-84119-863-3.
 Richard Pelvin, Sea power at Suvla, August 1915: Naval aspects of the Suvla Bay landings and the genesis of modern amphibious warfare, in Gallipoli: The August Offensive - Symposium Papers (Australian War Memorial), 2000, ISBN 84-7838-990-3.
 David Stevenson, 1914–1918: The History of the First World War, London, Penguin, 2005, ISBN 0-14-026817-0.
 Immagini della battaglia del National Archives of Australia su flickr.com, su flickr.com.
(EN) Australian Government - Department of Veteran's Affair, su dva.gov.au. URL consultato il 12 novembre 2009 (archiviato dall'url originale il 12 novembre 2009).
(EN) Visit Gallipoli: Australian site about Gallipoli and the Anzacs, su anzacsite.gov.au.
