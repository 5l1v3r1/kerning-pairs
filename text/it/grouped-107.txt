
La febbre del sabato sera (Saturday Night Fever) è un film musicale del 1977 diretto dal regista John Badham, che lanciò l'attore John Travolta.
Si tratta di uno dei film più celebri nella storia del cinema. La pellicola, grazie alla quale John Travolta ottenne la sua definitiva consacrazione, viene concepita come un vero e proprio omaggio alla disco music e al glam dominante negli anni settanta. Le musiche vengono arricchite dai successi musicali in voga all'epoca, tra cui spiccano le canzoni originali dei Bee Gees (soprattutto il brano Stayin' Alive), che con la pellicola ritrovano una nuova stagione di gloria.
La trama tratta comunque tematiche serie ed affronta problemi giovanili tuttora attuali, come l'emigrazione, l'uso di sostanze stupefacenti nelle discoteche, il razzismo, la violenza sessuale e la violenza tra bande.
Il film ebbe un successo straordinario. La colonna sonora della pellicola, Saturday Night Fever, composta per lo più dai celebri brani dei Bee Gees, vendette oltre 40 milioni di copie in tutto il mondo, diventando una delle colonne sonore più vendute di tutti i tempi (a quel tempo, prima della pubblicazione di Thriller di Michael Jackson, era anche l'album discografico più venduto di sempre in assoluto). Il film fu il primo a dare vita ad un vero e proprio cross-media marketing, grazie anche a diversi Tie-in che lo promossero per lungo tempo.
Nel 2010, Saturday Night Fever è entrato a far parte della National Film Registry, che lo definì "storicamente e culturalmente significativo".
New York, Anni Settanta. Tony Manero è un giovanotto diciannovenne di origini italiane che vive a Brooklyn, dal carattere estroverso ma impulsivo e superficiale. Egli lavora in un negozio di vernici e frequenta un gruppo di connazionali, con i quali non perde l'occasione di compiere bravate, approfittare della loro ingenua amica Annette e scatenare risse con bande rivali, tra cui i Barracudas, un gruppo di portoricani.
Tony ha un solo notevole talento, il ballo, e ogni sabato sera frequenta con i suoi amici Joey, Gus, Double J. e il giovanissimo Bobby C. la discoteca 2001 Odissey, dove si è guadagnato il rispetto dei coetanei e l'ammirazione delle donne, delle quali però non ha affatto interesse ad approfittare sessualmente, a differenza dei suoi amici. Una sera Annette propone a Tony di far coppia con lei per partecipare ad una gara di ballo che si terrà nelle settimane successive nel locale, ma Tony rifiuta, in quanto ha capito che la ragazza proverà ad approfittare della situazione per instaurare una relazione affettiva.
Nei giorni successivi Gus viene aggredito e picchiato in strada da una banda di ispanici, finendo in ospedale. Supponendo che siano stati i Barracudas, Tony e i suoi amici organizzano una spedizione punitiva, dalla quale escono vittoriosi, per poi scoprire di aver pestato brutalmente la banda sbagliata.
A questo punto, nella scuola di ballo che frequenta, Tony conosce Stephanie Mangano, anch'essa italo-americana ma dal carattere più maturo e volitivo. Stephanie, desiderosa di emanciparsi, ha lasciato Brooklyn per trasferirsi a Manhattan, si barcamena come giornalista ed è infatuata del mondo delle celebrità, con cui è continuamente a contatto e di cui passa molto tempo a parlare, spesso finendo anche per annoiare Tony e la sua compagnia. Nonostante gli iniziali freddi rifiuti della ragazza e le differenze di età e di carattere, i due si avvicinano ed iniziano una frequentazione più o meno regolare per partecipare ballando insieme alla gara. Il giorno della gara, i due ne escono vittoriosi con una singolare esibizione sulle note di More Than a Woman dei Bee Gees, motivo guida del film. Grazie alle simpatie del pubblico, i due strappano la vittoria ad un'assai più meritevole coppia portoricana.
Tony, disgustato e non abituato a vincere competizioni di ballo senza merito, rifiuta il disonesto premio e lo consegna alla coppia portoricana, poi, rendendosi conto che il suo fine è Stephanie, glielo dimostra brutalmente in auto, provando a violentarla, ma lei, più sobria ed avveduta, riesce a difendersi e fuggire via. Tony e gli amici, ormai ebbri, dopo aver stuprato la povera Annette in auto, mettono in atto la loro ennesima bravata sul Ponte di Verrazzano, facendo acrobazie tra cavi e piloni, ma qualcosa va storto e a farne le spese è Bobby, apparentemente il più equilibrato, ma emarginato per le sue origini portoricane, per il suo benessere economico e perché, nell'indifferenza generale, a breve avrebbe dovuto sposare la sua ragazza, che ha messo incinta e non è riuscito a far abortire (era rimasto inascoltato un suo tentativo di farsi aiutare da Frank, il fratello sacerdote di Tony, che a un certo punto aveva deciso di abbandonare la vita ecclesiastica). Tony assiste impotente alla morte del ragazzo, che precipita suicida nel fiume.
La tragedia porta il protagonista a rivedere il suo atteggiamento superficiale verso la vita, e così, abbandonata la combriccola e dopo una notte passata in metropolitana, raggiunge Stephanie a casa sua per scusarsi e per dirle di aver iniziato a cercare un nuovo impiego, e ottenendo da lei il perdono, a patto che si consolidi una sincera amicizia.
Il film è tratto da una pseudo-inchiesta giornalistica di un quotidiano newyorkese sulla vita notturna delle comunità povere metropolitane, in contrapposizione alla vita mondana delle classi agiate di Manhattan, le serate fastose negli storici templi della disco music come lo Studio 54.Le riprese si svolsero interamente a Brooklyn, nella zona sud-orientale della città presso il Ponte di Verrazzano, Bay Ridge, Sunset Park e in varie strade e luoghi della provincia, tra cui spicca il 2001 Odissey, il cui nome è rimasto invariato durante i lavori, tra luglio e agosto del 1977.
Ann ed Helen Travolta, rispettivamente sorella e madre di John, appaiono come comparse quali una ragazza di una pizzeria e la cliente del negozio di vernici. Il film segna l'esordio dell'attrice Fran Drescher, che recita nella piccola parte di Connie, una ragazza che il protagonista incontra nella discoteca; l'attrice diverrà poi famosa con la sitcom La tata.
Il film uscì nelle sale americane venerdì 16 dicembre 1977, una settimana dopo il disco contenente la colonna sonora che balzò subito al primo posto delle classifiche discografiche. In Italia, il film uscì il 13 marzo 1978.
L'Italia è stato il secondo Paese europeo in cui il film è stato distribuito, preceduto dalla prima londinese nel febbraio 1978.
Il film è stato distribuito nelle sale il 13 marzo dello stesso anno con il divieto ai minori di anni 14, mentre negli Stati Uniti è stato classificato con un parents guidance (con accompagnamento). Nel Regno Unito è stato invece vietato ai minori di 16 anni. In alcuni paesi asiatici è stato sottoposto al totale sequestro giudiziario.
Il primo doppiaggio del film fu eseguito dalla DEFIS. Per il linguaggio e le situazioni non adatte ai minori, la versione italiana per le sale presenta una serie di tagli ed adattamenti di alcune scene e di alcuni dialoghi, che avrebbe procurato altrimenti il divieto ai minori di anni 18, fatale per i fini di cassetta. Si menzioni la scena intima in auto tra Tony e Annette, cambiando delle frasi, ed un passaggio in discoteca, dove Tony chiede ad una sua amica di esibirsi in un numero di strip tease, eliminato nella versione per le sale italiane. Nella prima edizione il personaggio di Stephanie viene accreditato come Manga anziché come Mangano.
Saturday Night Fever venne accolto da recensioni e pareri positivi dalla maggior parte dei critici, molti dei quali lo definirono il film più bello dell'anno, nonché uno dei migliori degli Anni Settanta.Secondo il sito Rotten Tomatoes, il film ha un indice di gradimento dell'88%, calcolato sulla base di 43 recensioni. Metacritic gli assegnò invece un punteggio di 77 punti su 100, indicante "recensioni generalmente favorevoli" sulla base di critiche rilasciate da 7 recensori. Nel 2004 il film è stato aggiunto nella lista dei "1000 Migliori film di tutti i tempi" stilata dalla rivista The New York Times, mentre nel 2010 è entrato di diritto all'interno della National Film Registry della Biblioteca del Congresso, che lo definì "storicamente e culturalmente significativo".
Il critico Gene Siskel del Chicago Sun-Times ha così descritto il film: "Un minuto all'interno di Saturday Night Fever può darvi un'idea degli eccessi e dell'energia della discoteca, e sapete bene a cosa mi riferisco". Siskel lodò anche l'"energetica" performance di Travolta: "Travolta sulla pista da ballo è come un pavone sotto delle anfetamine. Si esibisce come un pazzo".Pauline Kael, scrivendo per il The New Yorker, ha rilasciato nell'autunno del 1978 tale recensione: "Il modo in cui Saturday Night Fever è stato diretto e filmato è tale da farci sentire il ritmo della discoteca. Sono le migliori scene di ballo mai girate. E poi Travolta... Travolta è riuscito ad interpretare un personaggio incapace di mostrare una nota falsa; anche l'accento di Brooklyn suona impeccabile... Saturday Night Fever, a modo suo, ci trasmette qualcosa di romantico: hai bisogno di muoverti, di ballare, e puoi essere tutto quello che vuoi; e quando la musica finisce, diventi di nuovo normale."
Il film si è rivelato essere un grande successo al botteghino, rivelandosi uno dei film musicali con il maggior incasso dell'epoca, condiviso con il film del 1978 Grease, anch'esso interpretato da John Travolta al fianco di Olivia Newton-John. La pellicolà incassò $94,213,182 negli Stati Uniti e $142,900,000 in altri territori, con un guadagno complessivo di $237,113,184 in tutto il mondo.
La colonna sonora di Saturday Night Fever venne pubblicata il 10 dicembre del 1977, una settimana prima dell'uscita del film nelle sale cinematografiche.L'album scalò immediatamente le classifiche musicali, fino a conquistare la vetta della Billboard 200 negli Stati Uniti d'America, dove rimase per ben 24 settimane consecutive, risultando il disco più venduto dell'anno in vari Paesi, tra cui l'Italia, Australia, Canada, Regno Unito, Germania e Svezia, occupando la prima posizione nelle classifiche di più di 30 nazioni. Le vendite del disco vennero incrementate non solo dal film, ma anche dai molti singoli estratti. Ne è un esempio il brano Stayin' Alive, oggi conosciuto come il più celebre dei Bee Gees, How Deep Is Your Love e Night Fever, diventate vere e proprie hit simbolo della disco music.
Il Musical è stato prodotto in Italia da Planet Musical con la regia di M.R. Piparo e la partecipazione di Simone di Pasquale, Hoara Borselli, Stefano Masciarelli.
Nella tarda stagione teatrale 2012 la Stage Entertainment ha prodotto una nuova versione italiana teatrale del musical La febbre del sabato sera al Teatro Nazionale di Milano.
È stato girato un sequel, Staying Alive, film del 1983 diretto da Sylvester Stallone e con protagonista John Travolta.
In un episodio della contemporanea serie televisiva L'incredibile Hulk, appare il protagonista vagare per New York sotto le sembianze del mostro e si scorge un cinema con in programmazione il film.
Nel film d'animazione della Dreamworks Animation "Madagascar", nella scena in cui la zebra Marty cammina per le strade di New York dopo la fuga dallo zoo, viene fatto un primo piano delle sue zampe, corrispondente a quello delle scarpe di Travolta nel film, e una ripresa della zebra che guarda una donna con una maglietta a strisce simile al suo manto, proprio come Travolta che guarda una ragazza vestita similmente. Inoltre nella scena si può udire come sottofondo musicale la canzone "Staying Alive" dei Bee Gees, la stessa nella scena iniziale del film.
Nel The Confessions Tour del 2006 la cantante Madonna ha omaggiato il film cantando la sua hit Music mixata con Disco Inferno di The Trammps vestita con un completo bianco come quello di Tony Manero.
Nel film Ready Player One i due protagonisti Parzifal ed Artemis improvvisano una gara di ballo sulle note di Staying Alive, esibendosi su una piattaforma colorata che ricorda il pavimento della discoteca 2001 Odissey.
Nomination Migliore canzone originale (How Deep Is Your Love?) a Barry Gibb, Maurice Gibb e Robin Gibb
Nomination Miglior sonoro a Michael Colgan, Les Lazarowitz, John Wilkinson, Robert W. Glass Jr., John T. Reitz
Nomination Miglior attore protagonista a John TravoltaNel 2010 è stato scelto per essere conservato nel National Film Registry della Biblioteca del Congresso degli Stati Uniti.

La grande corsa è una storia a fumetti Disney in quattro puntate, sceneggiata da Bruno Enna e disegnata da Alessandro Perina, Paolo De Lorenzi e Giampaolo Soldati.
Dopo aver visto in TV il Gran Premio di Paperopoli, Paperino e famiglia sentono delle urla provenienti dal deposito di Paperone e accorrono al deposito dove trovano Paperone immobilizzato e Battista che spiega che lo ha trovato così e che la Numero Uno è sparita. Pico De Paperis fa riprendere Paperone che racconta che è stato un folletto a rubargli la moneta; qualche sera prima aveva ricevuto la visita di uno strano individuo chiamato Gin che si definisce un arbitrante e di essere un giudice itinerante che viaggia tra le piaghe del tempo per controllare la regolarità dei suoi flussi ed è venuto proprio per la moneta che ha il potere di influenzare gli eventi passati, presenti e futuri e perciò gli annuncia che se la sarebbe venuta a prendere alla fine della corsa. Archimede riesce a intrappolare il viaggiatore del tempo che riesce però a liberarsi congelando il tempo a Paperopoli escluso il deposito. Paperone sostiene che la moneta è sua e non si discute avendola guadagnato mentre Gin e convinto che la moneta debba tornare con lui poiché è solo un'anomalia temporale; Paperino propone di trovare un accordo. Gin accetta il consiglio e indice un Rally cittadino nella quale il tempo rimarrà congelato fino a fine gara e invita tutti i presenti a partecipare mettendo in palio per il vincitore la moneta. Alla competizione partecipano anche Rockerduck, Amelia, la Banda Bassotti, Lusky e Mad Ducktor. La gara inizia e le auto spariscono attraverso un varco temporale.
I concorrenti si ritrovano nel 1929 all'epoca del primo GP di Paperopoli. Ogni concorrente dovrà giungere sul luogo indicato dalla mappa comparsa dentro la propria auto. I vari concorrenti raggiungono le rispettive mete trovando però una moneta falsa  con un video messaggio di Gin che ringrazia tutti per aver partecipato alla caccia al tesoro promettendo a chi arriverà per primo al traguardo di trovare ciò che cerca. I partecipanti risalgono sulle auto per sfrecciare verso il traguardo attraversando tutte le tappe del GP del 1929 raggiungendo il traguardo che li conduce però in un nuovo varco temporale.
I concorrenti si ritrovano catapultati nel futuro e una nuova caccia al tesoro ha inizio. Accidentalmente il tempocomando va in tilt materializzando la moneta in più posti contemporaneamente per poi scomparire del tutto. Il tempo si congela di nuovo e i personaggi si ritrovano di nuovo insieme ma in mezzo al nulla mentre Gin prova a spiegare che lui stavolta non c'entra nulla. Uno strano omone gigantesco e con una lunga barba appare rimproverando Gin e dicendogli che magari stavolta non c'entra nulla, ma tutte le altre volte invece?
Il gigantesco omone rivela che il solo Arbitrante è lui. Gin aveva solo il compito di pulire lo studio dell'Arbitrante e un giorno ha visto il dossier sulla Numero Uno e aveva deciso di occuparsene. L'Arbitrante però spiega che il suo potere è affettivo per il proprietario e rispetta tutte le leggi. La notizia peggiore però è che i paperi non avrebbero più potuto scongelare il tempo perché coi loro viaggi avevano creato malfunzionamenti al continuum spazio-temporale. Archimede Pitagorico e Mad Ducktor riescono a trovare una soluzione ma serve la collaborazione di tutti e perciò bisogna rimettere in palio la moneta. La gara ha inizio nel presente senza esclusione di colpi. Paperone raggiunge il traguardo. Gin restituisce la Numero Uno a Paperone, fa scordare loro tutto e ripara le auto.

La guerra dei mondi (War of the Worlds) è un film del 2005 diretto da Steven Spielberg e scritto da Josh Friedman e David Koepp. Tra gli interpreti figurano Tom Cruise, Dakota Fanning, Justin Chatwin, Miranda Otto e Tim Robbins.Prodotto e distribuito da Paramount e DreamWorks, è il remake dell'omonimo lungometraggio di Byron Haskin del 1953 e si basa sul romanzo La guerra dei mondi del 1897 di H. G. Wells e sull'adattamento radiofonico del 1938 di Orson Welles. Fu girato in 72 giorni in California, Connecticut, New Jersey, New York e Virginia. Durante la realizzazione, ogni informazione a riguardo fu mantenuta segreta per limitare il rischio di diffusione di dettagli prima del lancio. Generalmente ben accolto dalla critica e dal pubblico, fu il quarto film di maggior successo dell'anno, con un incasso di 591 milioni di dollari. Fu candidato a molti premi, tra cui a tre Oscar (miglior effetti speciali, miglior sonoro e montaggio sonoro) nel 2006.
Ray Ferrier è un operaio portuale residente in un piccolo borgo del New Jersey; divorziato dalla moglie Mary Ann, riceve i figli Rachel e Robbie in custodia per il fine settimana, che la donna trascorrerà a Boston con il nuovo fidanzato Tim e i suoi genitori. Lo stesso giorno si forma in cielo una nube a muro che scaglia a terra dei potenti fulmini, disattivando tutti gli apparecchi elettronici ed elettromeccanici della zona, inclusi orologi e autovetture.
Ray si reca nel centro città per capire cosa stia succedendo e improvvisamente il terreno inizia a tremare. Si formano grandi crepe e dal sottosuolo fuoriesce una gigantesca macchina aliena tripode che con un raggio laser incenerisce chiunque e qualunque cosa incontri sul proprio cammino. L'uomo riesce a scampare al disastro e, tornato a casa incolume, decide di fuggire con i figli, guidando una macchina appena riparata sulla quale ha caricato delle provviste e portandosi dietro anche la sua pistola. Raggiunge l'abitazione della ex-moglie ma non vi trova nessuno e le reti telefoniche sono fuori uso. Sceglie così di passare nella cantina la notte, durante la quale si avvertono numerose esplosioni. Al mattino trova i resti di un Boeing 747 precipitato nei pressi della casa; una reporter lo informa che altri tripodi sono sbucati da sottoterra, assediando altri centri abitati e gli mostra un filmato dove si vede una capsula scendere nel sottosuolo, ipotizzando che al suo interno si trovino i piloti delle macchine aliene e che queste siano state sotterrate millenni prima in attesa di una pianificata invasione aliena.
Ray e i figli si affrettano a raggiungere Boston, ma, durante il tragitto, si imbattono in una folla disperata che li assale per impadronirsi della loro vettura. Trovandosi così costretti ad abbandonarla e a proseguire a piedi, giungono presso un porticciolo sul fiume Hudson. Il traghetto su cui sarebbero dovuti salire per raggiungere l'altra sponda viene attaccato da alcuni tripodi, creando panico tra la gente che si riversa sull'imbarcazione. Essa viene ribaltata e gli alieni, con i loro tentacoli meccanici, ripescano dal fiume e fanno prigionieri i passeggeri.
I tre però riescono a fuggire a nuoto e giungere sulla terraferma; più tardi assistono a un combattimento tra l'esercito statunitense e i tripodi. Il figlio Robbie si unisce ai militari, come già aveva provato a fare in precedenza, mentre Ray e Rachel trovano rifugio nella cantina di Harlan Ogilvy, un ex-guidatore di ambulanze deciso a vendicarsi della morte della sua famiglia, sterminata dagli invasori. Per ispezionare la casa diroccata, questi ultimi inviano in un primo tempo un cavo ottico serpentiforme e in seguito scendono personalmente a perlustrare lo scantinato, ma ancora una volta i fuggitivi riescono a non farsi vedere. La notte successiva, Ogilvy è colto da un crollo psicotico alla vista di un malcapitato trafitto da un tripode. Col timore che il rumore provocato dall'uomo attiri gli alieni e vedendo come questo ormai abbia perso completamente la ragione, Ray lo sopprime, rimanendo pertanto solo con la figlia.
Viene scoperto da un'altra sonda e, per paura di perdere Rachel, che intanto viene catturata, si fa prendere a sua volta, facendosi rinchiudere in una gabbia appesa alla macchina, dove vengono raccolti gli esseri umani. Qui fa risucchiare delle granate nel boccaporto, facendo così esplodere dall'interno il tripode, liberando tutti i prigionieri. Dopo essersi ripreso la figlia va a Boston, dove nota un fatto curioso: diversi tripodi giacciono immobili vicino ai grattacieli. Da una capsula di pilotaggio di uno di essi esce improvvisamente un alieno stremato; gli astanti assistono alla sua morte per improvviso soffocamento. Gli invasori vengono così facilmente sconfitti dai soldati. Ray e Rachel raggiungono la casa dei nonni a Boston e qui ritrovano Robbie ancora vivo e Mary Ann.
"Quando gli invasori arrivarono e cominciarono a respirare e a nutrirsi, quegli organismi infinitesimali, che Dio nella sua saggezza aveva messo sulla Terra, iniziarono a condannarli, annientarli, distruggerli, dopo che tutte le armi e gli stratagemmi umani avevano fallito. Mediante il sacrificio di miliardi di vittime, l'uomo ha acquisito la sua immunità, il suo diritto alla sopravvivenza tra le infinite creature di questo pianeta. E quel diritto è suo contro ogni sfida, poiché gli uomini non vivono e non muoiono invano."
Ray Ferrier, interpretato da Tom Cruise: un operaio divorziato che riceve in custodia i figli Rachel e Robbie, mentre la sua ex-moglie e il suo nuovo compagno trascorrono il fine settimana dai genitori a Boston.
Rachel Ferrier, interpretata da Dakota Fanning: la figlia minore di Ray e sorellina di Robbie. È molto legata a quest'ultimo che in momenti difficili si appresta ad aiutarla e calmarla quando viene colpita dagli attacchi di panico.
Robbie Ferrier, interpretato da Justin Chatwin: il figlio maggiore di Ray e fratello di Rachel. Non ha un buon rapporto con il padre al quale è sempre disobbediente. Nel corso del film cercherà sempre di cogliere delle occasioni per allontanarsi dal trio, preso dal desiderio di collaborare con l'esercito per annientare i tripodi.
Harlan Ogilvy, interpretato da Tim Robbins: un ex guidatore di ambulanze, che dà riparo a Ray e Rachel. Rammaricato dallo sterminio, vuole combattere gli alieni per vendicare i suoi cari, sbucando da sotto terra, proprio come hanno fatto gli invasori. Sarà ripetutamente bloccato da Ray che al contrario, vuole continuare a nascondersi e a non essere scoperto per colpa sua.
Mary Ann Ferrier, interpretata da Miranda Otto: l'ex moglie di Ray, al quale affida i figli per trascorrere il fine settimana col suo nuovo compagno Tim.
Julio, interpretato da Yul Vazquez: un amico di Ray, secondo il quale la tempesta di lampi sarebbe dovuta a un'eruzione solare.
Vincent, interpretato da Rick Gonzalez: un altro amico di Ray, che smentisce ogni commento del compagno Julio.
Manny, interpretato da Lenny Venito: il meccanico, al quale Ray ruba l'auto per scappare dalle catastrofi.
La reporter, interpretata da Camillia Sanes: una giornalista che informa Ray che l'invasione è mondiale e gli mostra un filmato in cui ipotizza cosa ci possa essere all'interno delle capsule trasportate dal lampo.
Steven Spielberg chiamò attorno a sé Tom Cruise, con il quale aveva collaborato in Minority Report (2002) dichiarando: "È un collega molto intelligente, creativo e propone delle idee sul set così belle che ci intendiamo al volo. Mi piace lavorare con Tom." Cruise incontrò il regista durante le riprese di Prova a prendermi (2002) e propose tre film alternativi da realizzare insieme, uno dei quali un adattamento del romanzo La guerra dei mondi. Spielberg scelse quest'ultimo e affermò: "Ci siamo guardati l'un l'altro e le luci si sono accese. Non appena l'ho sentito, ho detto: 'Oh mio Dio! La guerra dei mondi - assolutamente.' E così fu." La decisione venne dettata dalla grande ammirazione che provava sia per l'opera di Wells, con la quale era cresciuto durante il periodo del college, sia per gli adattamenti passati (soprattutto quello cinematografico prodotto da George Pal del 1954 e quello radiofonico realizzato da Orson Welles, la cui copia originale dello script aveva acquistato nel 1994 per 32 000 $).È la terza pellicola del regista sul tema delle visite aliene, insieme a Incontri ravvicinati del terzo tipo e E.T. l'extra-terrestre. La produttrice e collaboratrice di lunga data Kathleen Kennedy nota che con La guerra dei mondi, Spielberg ebbe l'opportunità di esplorare l'antitesi dei personaggi riportati in vita nelle opere sopracitate. "Quando abbiamo iniziato a sviluppare E.T., stavamo raccontando una storia molto più spigolosa e tetra, ma in realtà si è evoluta in qualcosa di più benigno, penso che un'esposizione oscura sia sempre stata da qualche parte dentro di lui." Spielberg sostenne di aver pensato che sarebbe stato divertente creare un "film davvero spaventoso con alieni altrettanto spaventosi", qualcosa che non aveva mai fatto prima. La sua intenzione era quella di raccontare una storia contemporanea che, pur avendo una natura fantasy, venisse descritta in modo iper-realistico.
J. J. Abrams fu scritturato da Spielberg e Cruise per scrivere il lungometraggio, ma dovette rifiutare poiché stava lavorando alla trama della serie televisiva Lost. Josh Friedman consegnò una sceneggiatura, che venne poi riscritta da David Koepp. Dopo aver riletto il romanzo, questi si affidò alla voce di un singolo narratore esterno, "un punto di vista molto limitato, da parte di qualcuno completamente estraneo agli eventi piuttosto che di una persona coinvolta al loro interno" ed escluse dalla storia una serie di elementi ritenuti troppo stereotipati, come la distruzione di monumenti storici da parte degli alieni. Alcuni avvenimenti del romanzo sono stati largamente adattati e condensati: il personaggio di Tim Robbins nacque dalla fusione di due personaggi originali del libro, mentre il nome è preso da un terzo personaggio. Nonostante l'ambientazione sia stata cambiata dal XIX secolo ai giorni nostri, Koepp cercò anche di "riportare il mondo moderno nel 1800", mostrando personaggi sprovvisti di energia elettrica e dei moderni sistemi di comunicazione.Spielberg accettò la sceneggiatura dopo aver scoperto che essa presentava molte somiglianze con la sua vita personale, incluso il divorzio dei suoi genitori (quello di Ray e Mary Ann), e anche perché le difficoltà affrontate da quei personaggi immaginari, che sono sopravvissuti all'attacco degli alieni, riflettevano molto le stesse insicurezze che lo avevano tormentato in seguito agli attentati dell'11 settembre 2001. Per lui, le storie di sopravvivenza dei personaggi dovevano essere l'obiettivo principale, in quanto rappresentavano la mentalità americana del non arrendersi mai. Il regista descrisse La guerra dei mondi come "un opposto polare" a Incontri ravvicinati del terzo tipo, incentrato su un uomo lasciava la famiglia per viaggiare con gli alieni; La guerra dei mondi si concentra invece sull'unione della famiglia. Allo stesso tempo, il film non avrebbe esplorato molto la natura degli alieni e le motivazioni che li avevano spinti ad invadere la Terra, facendoci "assistere soltanto al risultato di questi abominevoli piani con cui intendevano sostituire la loro razza alla nostra".Pur approvando lo script, il regista però chiese diverse modifiche: era contrario all'idea che gli alieni arrivassero in astronavi, visto che ogni pellicola che trattasse di un'invasione aliena utilizzava un tale veicolo. I cilindri marziani originali furono scartati e sostituiti dai Tripodi, i quali erano stati sepolti sottoterra sul pianeta molto tempo prima. Miranda Otto fu scelta dal regista in persona che creò la parte pensando a lei, dopo averla vista ne Il Signore degli Anelli - Il ritorno del re di Peter Jackson. L'attrice rifiutò la parte perché incinta: Spielberg cambiò allora la sceneggiatura pur di averla nel cast finale. Lawrence Brown scrisse: "La decisione di presentare le macchine da combattimento degli invasori come se fossero sempre stati lì, sepolte sotto la Terra, solleva questioni che non esistevano nel libro originale di Wells. In questa versione, gli invasori erano già stati qui, molto tempo prima, in epoca preistorica; avevano messo le loro macchine in profondità nel sottosuolo e se ne erano andate. Perché? Perché non conquistare la Terra proprio a quell'epoca? Spielberg non fornisce una risposta e i personaggi sono troppo impegnati a cercare di sopravvivere per porsi questa domanda. Una possibile risposta, che fa venire i brividi, sorge spontanea. Gli alieni erano interessati agli umani come animali di cui cibarsi. Quando giunsero qua in precedenza, essi erano molto limitati in numero. Gli alieni lasciarono nascoste le loro macchine e se ne andarono, osservando pazientemente la Terra mentre gli umani si moltiplicano fino al numero desiderato – e poi sono ritornati, per conquistarci. Sotto questa interpretazione, tutti noi – tutti gli umani nel corso della storia – non siamo stati altro che bestiame allevato in una fattoria aliena, destinati ad essere raccolti come grano maturo."Secondo quanto riportato nel volume Story of Science Fiction curato da James Cameron nel 2018, Steven Spielberg non fu per niente soddisfatto della maniera in cui finisce il suo film. Egli stesso condivise il malcontento di spettatori e critici e raccontò di "non aver mai capito come terminare quel dannato affare", concludendolo con un epilogo a suo parere deludente. Cameron comunque lo difese sottolineando che nemmeno H. G. Wells riuscì a ideare un finale differente.
Le riprese si svolsero in Virginia, Connecticut, New Jersey, California e New York e durarono circa 72 giorni (dal'8 novembre 2004 e al 7 marzo 2005). Spielberg aveva originariamente intenzione di girare La guerra dei mondi dopo Munich, ma Tom Cruise apprezzò così tanto la sceneggiatura di David Koepp che gli suggerì di anticiparlo, mentre lui avrebbe posticipato Mission: Impossible III. La maggior parte della crew di Munich venne portata a lavorare anche su La guerra dei mondi. Nel 2004, le troupe di produzione furono velocemente disposte su tutte e due le coste per prepararsi all'inizio delle riprese, per cercare ambientazioni lungo la costa est e per preparare i set e le scenografie da utilizzare una volta che la produzione sarebbe tornata a Los Angeles dopo le vacanze invernali. La pre-produzione avvenne in tre mesi, essenzialmente la metà del tempo normalmente assegnato per un prodotto cinematografico di dimensioni e portata simili. Il regista però disse: "Non si trattò di una corsa contro il tempo per La guerra dei mondi. È stata la mia programmazione più lunga in 12 anni circa. Ci siamo presi tutto il tempo necessario." Spielberg collaborò con la crew all'inizio della pre-produzione attraverso l'uso della pre-visualizzazione, considerando le scadenze stringenti.La scena che mostra la prima apparizione dei Tripodi fu girata all'incrocio tra Ferry Street, Merchart Street e Wilson Avenue, a Newark, nel New Jersey. Le riprese del traghetto vennero girate nella città newyorkese di Athens e l'edificio dei genitori di Mary Ann si trovava a Brooklyn (nel film è descritta a Boston). Al di fuori della casa di Washington furono impiegati i rottami di un vero Boeing 747, in un immenso set realizzato negli Universal Studios. L'abitazione di Ray venne collocata a Bayonne, nel New Jersey (con un teatro di posa che raddoppia l'interno); nel frattempo, la sequenza di combattimento nella valle fu girata a Lexington in Virginia e a Mystery Mesa, in California. L'abbattimento e lo schianto del tripode fu girato a Naugatuck, nel Connecticut. Vari problemi creò invece la scena dei cadaveri nel fiume: la sequenza fu girata nel fiume della contea di Windsor, usando manichini molto realistici. Due di essi però sfuggirono al recupero e provocarono alcune ore di panico tra gli abitanti del luogo. Alcune riprese furono registrate sulla Korean War Veterans Parkway a Staten Island, NY. Inoltre furono adoperati ben sei teatri di posa, distribuiti su tre studi cinematografici.
La Industrial Light & Magic fu la compagnia principale addetta agli effetti speciali. Spielberg, che in precedenza aveva utilizzato i computer per facilitare la visualizzazione delle sequenze durante la pre-produzione, disse: "Questo è il primo film che ho affrontato utilizzando il computer per animare tutti gli storyboard." Il regista decise di impiegare ampiamente la tecnica dopo una visita al suo amico George Lucas. Per poter mantenere il realismo, l'uso delle immagini generate al computer e del bluescreen venne limitato, miscelando molti degli effetti digitali con miniature e scene riprese dal vivo.I Tripodi furono ideati con un aspetto che Spielberg descrisse "elegante", visto che l'artista Doug Chiang si era ispirato alle forme di vita acquatiche. Il regista desiderava rendere tributo ai Tripodi originali e nello stesso tempo voleva che fossero iconici e minacciosi, cosicché gli spettatori si sarebbero interessati più al mezzo meccanico in sé, che agli alieni all'interno. Gli addetti agli effetti speciali cercarono di unire insieme elementi organici e meccanici nella rappresentazione dei Tripodi, e fecero degli studi approfonditi affinché i loro movimenti fossero il più possibile realistici, considerando il loro aspetto particolare e contraddittorio, in quanto dotati di una grande testa tozza, mossa da gambe sottili e flessibili. L'animatore Randal M. Dutra voleva che i movimenti dessero l'idea di un "galleggiamento terrestre", visto che camminavano sulla terra ma avevano un andamento acquatico e Spielberg li descrisse come dei "ballerini classici spaventosi". Molti elementi degli alieni ruotavano intorno al numero tre – i Tripodi avevano tre occhi e come gli alieni avevano tre arti principali con tre dita ciascuno.Il direttore degli effetti speciali Pablo Helman decise di dare alle macchine extraterrestri un aspetto imponente, considerando che "Steven voleva assicurarsi che queste creature fossero alte 45 metri", così come Wells descrisse la loro altezza nel romanzo. Gli alieni avevano un aspetto ispirato alle meduse, con movimenti che richiamavano quelli delle raganelle dagli occhi rossi, e comunque una fisionomia da anfibio caratterizzata dalla pelle bagnata. Un alieno in polistirolo fu utilizzato come surrogato per guidare gli attori nella scena del sotterraneo. Spielberg non voleva sangue e frattaglie durante le morti dovute ai raggi inceneritori; come detto da Helman, "questo doveva essere un film horror per bambini". Quindi gli addetti agli effetti speciali decisero di vaporizzare i corpi e, considerando che questo non si sarebbe potuto realizzare in modo del tutto digitale, vista la complessità degli effetti e le scadenze stringenti, fu utilizzata della cenere vera insieme ai raggi e alle particelle creati in computer grafica. Degli uccelli digitali seguivano i Tripodi in molte scene a simboleggiare la presenza della morte, che Chiang paragonò agli avvoltoi e aggiunse che "non si sa se questi uccelli vanno verso il pericolo o fuggono da esso e quindi se seguirli o fuggire."Durante la sequenza in cui il minivan di Ray viene attaccato dalla folla, Janusz Kaminiski e Spielberg si munirono di molteplici luci interattive, come le lampade Coleman, le lanterne ad olio, le torce elettriche e la Maglite. Gli addetti della IL&M ammisero che la distruzione del ponte di Bayonne fu la scena più difficile da realizzare, visto l'uso esteso degli effetti in computer grafica, degli elementi ripresi dal vivo, e la scadenza ravvicinata di quattro settimane, affinché essa potesse essere inserita nel trailer del Super Bowl. Originariamente era prevista solo l'esplosione della stazione di rifornimento, ma poi Spielberg suggerì di far saltare in aria anche il ponte. La scena in cui si vedevano i Tripodi sparare dei raggi inceneritori verso il minivan, mentre questo li schivava, ha richiesto molti interventi in computer grafica.
Nel complesso, oltre cinquecento effetti speciali in computer grafica furono utilizzati nel lungometraggio. La costumista Joanna Johnston creò sessanta versioni diverse del giubbotto di pelle di Ray, per mostrare il suo logoramento dall'inizio alla fine del viaggio. "All'inizio ha il giubbotto, una felpa con cappuccio e due magliette", spiegò Johnston. Un particolare dell'abito di scena di Dakota Fanning di speciale importanza è il suo giubbetto con pelliccia color lavanda: "Volevo qualcosa che la facesse sentire al sicuro, qualcosa con cui potesse dormire e mettersi in testa. Lo legammo con un nastro e Dakota lo indossò, così l'aveva sempre con sé". La costumista vestì Robbie in modo inconsciamente emulativo del padre, "Sono molto più simili di quanto pensino, con una grande tensione in superficie.
Il collaboratore di lunga data di Spielberg John Williams si occupò della colonna sonora. Fu la prima volta in cui dovette comporre per un film incompleto, dal momento che solo i primi sei rulli, per un totale di 60 minuti, erano pronti per essere utilizzati. Considerò la colonna sonora "una musica molto seria", che doveva combinare "un'atmosfera necessariamente spaventosa", con un "ritmo in crescendo per le scene d'azione" – la musica doveva "spingere" simbolicamente le macchine nelle scene di inseguimento, come quando Ray guidava per allontanarsi dal ponte di Bayonne o quando il Tripode attaccava il traghetto sull'Hudson.
La Paramount Picture Interactive Marketing fece debuttare il gioco human survival online sul suo sito ufficiale, waroftheworlds.com, il 14 aprile. La Hitachi collaborò con la Paramount Pictures per una campagna promozionale mondiale, dal titolo "The Ultimate Visual Experience". L'accordo fu annunciato da Kazuhiro Tachibana, general manager della Hitachi Consumer Business Group. Kazuhiro affermò: "La nostra campagna 'The Ultimate Visual Experience' si associa perfettamente all'obiettivo di Spielberg e Cruise di essere i migliori al mondo nell'industria cinematografica, per cui l'Hitachi garantisce la massima qualità visiva dei suoi prodotti elettronici digitali per i consumatori".
In Italia, il 29 aprile 2005, l'ospite d'onore Tom Cruise presentò la pellicola in occasione della cerimonia di premiazione della 50ª edizione dei David di Donatello.
Spielberg mantenne la segretezza su molte parti durante la lavorazione de La guerra dei mondi, lasciando il cast e gli addetti ai lavori confusi riguardo l'aspetto degli alieni. Quando gli veniva chiesto della segretezza sulla sceneggiatura, David Koepp rispose: "[Spielberg] non darebbe [la sceneggiatura] a nessuno". Koepp spiegò che gliel'avrebbe mandata via e-mail e che gliene avrebbe data una parte riguardante qualsiasi cosa qualcuno stesse facendo. Miranda Otto pensò di non parlare della storia né con la famiglia né con gli amici e dichiarò: Spielberg ammise, dopo aver tenuto le cose segrete per così tanto tempo, che alla fine c'era stata la tentazione di rivelare troppo a danno della storia, durante la conferenza stampa dell'opera. Quindi rivelò solo la scena della collina, dove Ray cerca di impedire al figlio di andarsene, affermando che "dire di più avrebbe svelato troppo." Tale scelta fece sì che The Sun arrivò a sostenere che il film avrebbe superato il budget 200 milioni di dollari di Titanic, che al tempo deteneva il record di pellicola più costosa mai realizzata; in realtà, i costi effettivi non superarono i 132 milioni.
Per la promozione della pellicola vennero usate due differenti frasi promozionali, "They're already here" e "This Summer, the last war on Earth won't be started by humans" (in Italia rese rispettivamente come "Sono già qui" e "Quest'estate, l'ultima guerra sulla Terra non sarà iniziata dagli uomini"). Tra la fine del 2004 e l'inizio del 2005 vennero inoltre diffusi alcuni teaser, trailer e spot tv, molti dei quali ricaricati anni dopo su YouTube sul canale ufficiale della Paramount Pictures.
L'anteprima mondiale de La guerra dei mondi si tenne il 23 giugno 2005 al Ziegfeld Theatre, New York. Nell'evento, Tom Cruise rivelò la sua relazione con l'attrice Katie Holmes. Sei giorni dopo, il 29 giugno, la pellicola venne distribuita negli Stati Uniti in oltre 3 910 sale e in numerosi altri paesi, tra cui l'Italia.
29 giugno in Argentina (Guerra de los mundos), Armenia, Australia, Austria, Bahrein, Brasile (Guerra dos Mundos), Bielorussia, Bulgaria (Война на световете), Canada, Cile, Cipro, Croazia (Rat svjetova), Danimarca, Egitto, Emirati Arabi Uniti, Filippine, Finlandia (Maailmojen sota), Georgia (Samkarota omi), Germania (Krieg der Welten), Giappone, Grecia (Ο πόλεμος των κόσμων), Hong Kong, Islanda, Italia (La guerra dei mondi), Kazakistan, Malaysia, Messico (Guerra de los mundos), Norvegia (Klodenes kamp), Paesi Bassi, Panama, Perù (La guerra de los mundos), Repubblica Ceca (Válka svetu), Romania (Razboiul lumilor), Russia (Война миров), Singapore, Slovenia (Vojna svetov), Spagna (La guerra de los mundos), Stati Uniti (War of the Worlds), Svezia (Världarnas krig), Svizzera, Taiwan, Thailandia, Ucraina (Вiйна свiтiв) e Ungheria (Világok harca)
1º luglio in Estonia (Maailmade sõda), India, Irlanda, Regno Unito, Turchia (Dünyalar savasi) e Uruguay
Negli Stati Uniti la visione fu consigliata con la presenza di un adulto ai minori di 13 anni per "sequenze terrificanti di violenza fantascientifica e immagini disturbanti". In Italia fu resa libera a tutti.
Il lungometraggio uscì in VHS e DVD il 22 novembre 2005, sia nell'edizione a disco singolo che nell'edizione speciale a doppio disco che comprendeva filmati dietro le quinte sulla produzione, documentari e vari trailer. Incassò 113 000 000 di dollari nelle vendite dei DVD, portando gli incassi totali a 704 745 540 $, posizionandolo al decimo posto della classifica dei DVD del 2005. La Paramount lo distribuì in Blu-ray il 1º giugno 2010.
L'edizione italiana della pellicola fu curata da Claudia Gwirtzman per Dreamworks, mentre il doppiaggio avvenne presso la società Pumais Due. I dialoghi italiani e la direzione del doppiaggio furono eseguiti da Fiamma Izzo, assistita da Simona Romeo e con la consulenza militare di Luciano Facca. La sonorizzazione si tenne presso la società Technicolor Sound Services, mentre il missaggio negli studi Skywalker Sound, a San Francisco. 
Nei primi mesi del 2005, la produzione americana richiese i provini per tutti i ruoli principali, tra cui quello di Ray Ferrier, per il quale furono convocati Fabio Boccanera, Niseem Onorato, Riccardo Rossi e Roberto Chevalier (che aveva più volte doppiato Cruise). Pochi giorni dopo arrivarono le risposte per tutti i personaggi escluso Ray, in quanto Tom Cruise volle selezionare personalmente le voci dei suoi doppiatori. Verso la fine di marzo, scelse Rossi, poiché trovò il suo timbro non solo più giovane rispetto a quella di Chavelier, ma anche più commovente e combaciante al personaggio.
Il film, uscito nelle sale in contemporanea mondiale il 29 giugno 2005 (ad eccezione di alcuni paesi asiatici, la Francia e il Belgio), riscontrò un buon successo, incassando internazionalmente 591 745 540 $ a fronte di un budget di 132 milioni e classificandosi al quarto posto tra i più visti dell'anno. Negli Stati Uniti d'America incassò 234 280 354 $, mentre nelle sale italiane 17 295 956 €.
La pellicola venne accolta in maniera generalmente positiva dalla critica cinematografica. Sul sito aggregatore Rotten Tomatoes ha una percentuale di gradimento del 75%, basata su 256 recensioni, con un voto medio di 7/10. Il consenso critico dichiara: "L'adattamento de La guerra dei mondi di Steven Spielberg trasmette il brivido e la paranoia del romanzo classico di H. G. Wells mentre attualizza l'azione e gli effetti per il pubblico moderno." Su Metacritic ha un punteggio del 73 su 100 che indica come "recensioni generalmente favorevoli", sulla base di 40 recensioni.Michael Wilmington del Chicago Tribune assegnò al film tre stelle e mezzo (su quattro), affermando che "La guerra dei mondi ha indubbiamente vinto la battaglia, ma non la guerra" e che ha condotto gli spettatori in un viaggio avventuroso esplorando due lati di Spielberg: quello chiaro e quello oscuro, aggiungendo inoltre che l'opera contiene una sentimentalismo di base simile a quella di E.T. l'extra-terrestre. Rebecca Murray di About.com lo recensì positivamente, sostenendo: "Spielberg è quasi riuscito a creare un film sugli alieni perfetto", sebbene abbia mosso qualche critica sul finale. Jonathan Rosembaum del Chicago Reader elogiò gli effetti speciali e l’interpretazione di Cruise; Roger Ebert lo valutò invece con due stelle su quattro, criticando "l’aspetto rétro" e aggiungendo che, nonostante il budget notevole, l’invasione aliena era "rudimentale" e "non molto interessante". Peter Travers di Rolling Stone notò dei parallelismi con pellicole precedenti, tra cui: Titanic nella scena dell'affondamento del traghetto, Gli uccelli per la costante sensazione di claustrofobia e Jurassic Park nella continua ricerca di "prede" da parte dei tripodi, affermando che questi ultimi "uccidono d'istinto proprio come l'animale protagonista de Lo squalo". David Edelstein scrisse per Slate che il film "è una sconvolgente unione tra scompiglio ed emozione", sottolineando che il finale "è un deus ex machina per un diavolo ex machina, anche se è la resistenza umana a renderlo un capolavoro della fantascienza". 
Adriano De Carlo di MYmovies.it ebbe un giudizio positivo soprattutto per la regia di Spielberg, capace di rendere La guerra dei mondi "semplice, lineare, ma strepitosamente avvincente sul piano narrativo e spettacolare". Badtaste.it, al contrario, pur apprezzando la fotografia e gli effetti speciali, sostenne che con il passare degli anni le opere di Spielberg siano andate via via peggiorando, tanto che "i personaggi non riescono a interessare lo spettatore e i contrasti familiari sono decisamente superficiali e banali". Secondo Giulia D'Agnolo Vallan il film fu invece "un'equazione di paura tecnologicamente perfetta, sensorialmente debilitante, costruita come due ore e mezza in soggettiva, perché ogni spettatore provi cosa significa vedere il proprio mondo squarciato, […] persino dissanguato, da un nemico di scala enorme, contro cui non si può assolutamente nulla e di cui non si capiscono nemmeno le ragioni".
Per il critico Serafino Murri La guerra dei mondi, nel suo adattamento radiofonico del 1938 e nella sua versione cinematografica del 2005, costituì un'efficace metafora di due momenti cruciali della storia: l'imminente aggressione nazista, con la seconda guerra mondiale e il terrorismo globale di matrice islamica; ciò si evince dalla sequenza iniziale, in cui Rachel, figlia di Ray, chiede al padre con ansia se sono sotto un attacco terroristico. La stessa emersione delle astronavi aliene dal sottosuolo e lo sgomento e il terrore che suscita possono essere lette come metafora della scoperta di un terrorismo presente negli incubi delle società occidentali.  Anche la saggista Kirsten Moana Thompson, all'interno del capitolo War of the Worlds: Uncanny Dread del suo scritto Apocalyptic Dread: American Film at the Turn of the Millennium del 2006, notò come l'opera di Spielberg risentisse del clima culturale di "terrore e paranoia che l'amministrazione Bush ha continuato ad attizzare, con sempre più disperazione dopo che la Guerra in Iraq è entrata nel suo terzo anno e che le vittime del servizio Americano hanno sorpassato le diciottomila (al tempo dell'uscita del film)".
(EN) Peter J. Beck, The War of the Worlds: From H. G. Wells to Orson Welles, Jeff Wayne, Steven Spielberg & Beyond, Bloomsbury Academic, 2016, ISBN 978-1474229876.
(EN) Kirsten Moana Thompson, Apocalyptic Dread: American Film at the Turn of the Millennium, in Suny Series, Horizons of Cinema, State Univ of New York Pr, 2006, ISBN 978-0791470435.
(EN) La guerra dei mondi, su Enciclopedia Britannica, Encyclopædia Britannica, Inc. 
(EN) La guerra dei mondi, su AFI Catalog of Feature Films, American Film Institute.
La Máquina è il soprannome che è stato dato alla squadra di calcio del River Plate in riferimento al periodo degli anni 1940. Dal 1941 al 1947, sotto la guida del tecnico Renato Cesarini prima e di José Minella poi, la formazione del River ottenne quattro titoli nazionali, mostrando un gioco baldanzoso ed esteticamente gradevole, basato sui rapidi scambi tra i giocatori.La compagine fu anche soprannominata Los Caballeros de la Angustia (i cavalieri dell'angoscia), dato che vincevano spesso con reti all'ultimo minuto e davano sempre l'impressione di essere in procinto di segnare.
Il River aveva già destato particolare interesse per il proprio stile di gioco verso la fine degli anni 1930, tanto da essere stato chiamato Máquina una volta nell'agosto del 1938. I cinque giocatori che componevano la linea offensiva tra il 1936 e il 1937 erano Peucelle, Vaschetto, Ferreyra, Moreno e Pedernera: nel '37 riuscirono a realizzare 106 gol in 34 gare, stabilendo un primato. Il modulo utilizzato dall'allenatore dell'epoca, l'ungherese Imre Hirschl, non era dissimile dal sistema, anche se utilizzava due difensori anziché tre ed era dunque soprannominato "MW" invece di "WM".La dirigenza decise di dare maggior valore al proprio settore giovanile, concentrando l'attenzione sulla formazione dei calciatori all'interno del club. Nel 1939 debuttò la mezzala Labruna, e così la linea d'attacco della società riverplatense nel 1940 aveva già quattro dei cinque attaccanti che divennero poi celebri nella Máquina: Muñoz, Moreno, Pedernera e Labruna; al posto di Loustau vi era ancora Aristóbulo Deambrossi, ala sinistra. L'ossatura della squadra era composta dai difensori Aarón Wergifker e Ricardo Vaghi, al River da diversi anni; a centrocampo vi era José Minella, che in seguito assunse il ruolo di allenatore. Nel 1942 Deambrossi lasciò il club, venendo sostituito da Loustau: si compose così il quintetto d'attacco che negli anni successivi avrebbe dimostrato una prolificità fuori dal comune.
La prima stagione de La Máquina fu quella del 1941. Sebbene il soprannome non fosse ancora stato coniato il club si aggiudicò la vittoria del campionato argentino, imponendosi sui secondi classificati del San Lorenzo de Almagro con un margine di quattro punti nella classifica finale. A dare al River la vittoria fu l'ultima giornata, che vide la squadra bianco-rossa superare per 3-1 l'Estudiantes.  La prima linea fu particolarmente efficace, grazie anche al contributo di Deambrossi e, specialmente, del centravanti Pedernera. Le capacità realizzative della squadra furono valorizzate dalla difesa, solida e ben organizzata, imperniata su Vaghi, Ramos e Yácono. Il 21 settembre scese in campo per la prima volta il già menzionato quintetto.
La stagione 1942 fu quella in cui apparve per la prima volta evidente la qualità del gioco del River, che ottenne il suo soprannome il 12 giugno 1942. A conferirglielo fu il giornalista sportivo Borocotó, uruguaiano di nascita, che in seguito alla partita contro il Chacarita Juniors scrisse su El Gráfico:
Nel suo articolo Borocotó esaltò le caratteristiche della formazione di Buenos Aires, ponendo particolarmente l'accento sull'intesa tra i giocatori e sulla capacità del collettivo di vincere senza particolare sforzo. Il club iniziò campionato con il successo esterno contro l'Atlanta per 4-2 al quale seguirono numerose altre vittorie. Il San Lorenzo continuava la sua marcia a un ritmo simile.
Fu alla tredicesima giornata del girone di ritorno che si decise il torneo. Il 2-2 nel Superclásico diede al River Plate la certezza matematica d'aver ottenuto il titolo. Al termine della manifestazione, il River aveva ottenuto 20 vittorie, 6 pareggi e 4 sconfitte, e aveva registrato contemporaneamente miglior attacco e miglior difesa.
I due campionati del 1943 e del 1944 furono vinti entrambi dal Boca Juniors, che superò il River Plate rispettivamente per uno e due punti in classifica. Nel 1943 il River ebbe la miglior difesa, con 38 gol subiti, mentre il Boca il miglior attacco con 79 marcature all'attivo; l'anno seguente, invece, il River giunse secondo in entrambi gli àmbiti, lasciando al Boca il primato generale. A fare la differenza tra le due squadre fu, più che la mera qualità tecnica, l'impegno impiegato nel torneo nazionale.
Dopo i due secondi posti Cesarini lasciò il testimone a Minella, che al suo primo anno in panchina centrò la vittoria in campionato. L'intesa raggiunta dalla squadra contribuì alla vittoria dei titoli del 1945 e del 1947.
Nel primo di questi, il River giunse al titolo alla penultima giornata, battendo in casa il Chacarita Juniors. Come centromediano fu impiegato Néstor Rossi, che divenne il nuovo numero 5 della squadra, sostituendo Rodolfi. In difesa Rodríguez affiancò Vaghi. Più che per il numero di gol segnati, la squadra del '45 risaltò per la solidità della propria linea difensiva, che subì 34 reti in 30 partite, meno di tutte le altre compagini di massima serie. Labruna fu il miglior marcatore del torneo.Nel 1946 il River giunse al terzo posto, superato da San Lorenzo e Boca Juniors, ma ancora una volta mise in mostra la solidità della terza linea, violata per 34 volte e ancora una volta la migliore d'Argentina.Il torneo del 1947 fu l'atto finale de La Máquina, che vinse il torneo con un vantaggio di 6 punti sui rivali del Boca e registrando miglior attacco (90 reti, il primato della formazione per gli anni '40) e seconda miglior difesa. Il torneo vide il River assicurarsi il successo finale alla 29ª giornata, con la vittoria per 4-0 sul Rosario Central. Alla stagione conclusiva del ciclo di vittorie debuttò Alfredo di Stéfano, che rimpiazzò Pedernera quale centravanti della squadra, sopperendo alla tecnica del vecchio attaccante con la sua velocità, che fu determinante per raggiungere il numero record di gol.
La Máquina utilizzò dapprima il 2-3-5 e, in seguito, una variante del 3-2-5. In difesa vi erano solitamente Vaghi e Ferreyra; come centromediano fu impiegato inizialmente Bruno Rodolfi, poi sostituito da Néstor Rossi, affiancato da Ramos e Yácono; in attacco, Muñoz e Loustau erano rispettivamente ala destra e sinistra, Labruna e Moreno erano le mezzali e Pedernera il centravanti. Insieme, i cinque attaccanti giocarono 18 partite. Labruna si mise in particolare evidenza per le doti realizzative che lo portarono a realizzare 115 delle 240 reti messe a segno dalla Máquina. La posizione di Pedernera fu decisa solo dopo varie ricollocazioni effettuate dal tecnico Cesarini, che lo provò in vari ruoli; fu Carlos Peucelle a suggerirgli di farlo agire come centravanti arretrato, e visti i buoni risultati a Pedernera fu stabilmente assegnata quella posizione.Con il 3-2-5, utilizzato fino al 1946, la squadra fu ridisegnata per ottenere un quadrato con un tasso tecnico maggiore, per meglio organizzare il gioco. I cambiamenti apportati videro indietreggiare Yácono, che si unì dunque alla linea difensiva, creando uno spazio per i quattro giocatori di centrocampo, Rodolfi, Ramos, Moreno e Pedernera; Muñoz e Loustau erano le ali con il compito di rifornire il centravanti Labruna. Il funzionamento della Máquina si basava sulla completa partecipazione di tutti gli elementi alle fasi di gioco, con una particolare attenzione per l'attacco: a tal proposito, Carlos Peucelle disse: «Lo schema adottato non è il tradizionale 1-2-3-5. È l'1-10». Per lo stile di gioco, la Máquina è stata paragonata da Eduardo Galeano ai Paesi Bassi degli anni 1970, che praticava il calcio totale.
(ES) Osvaldo Bayer, Fútbol argentino, IIª ed., Editorial Sudamericana, 1990, ISBN 950-07-0605-9.
(ES) Miguel Ángel Bertolotto, River, el campeón del siglo: todo su fútbol, Océano Argentina, 2000,  pp. 446, ISBN 987-9164-50-4.
(ES) Eduardo Galeano, El futbol a sol y sombra, IVª ed., Madrid, Siglo ventiuno editores, 2000, ISBN 968-23-1971-4.
(ES) Hugo Martínez de León, El Superclásico. Boca-River: Historia y secretos de una pasión, LibrosEnRed, 2005,  pp. 256, ISBN 1-59754-076-5.
(ES) Carlos Peucelle, Fútbol todotiempo e historia de "La Máquina", Editorial Axioma, 1975,  pp. 156.
La parata dell'impossibile (Where Do We Go from Here?) è un film del 1945 diretto da Gregory Ratoff e, non accreditato, George Seaton.
È un musical statunitense a sfondo fantastico sul tema del genio della lampada e dei viaggi nel tempo. Vede come interpreti principali Fred MacMurray, Joan Leslie, Anthony Quinn e Gene Sheldon.
Bill Morgan scopre un'antica lampada di ottone e dopo averla strofinata compare il genio Alì. Bill chiede al genio tre desideri. Il primo è quello di far parte dell'esercito degli Stati Uniti e viene mandato indietro nel tempo durante la guerra d'indipendenza. In seguito diventa parte dell'equipaggio della nave di Cristoforo Colombo per il suo viaggio inaugurale verso il nuovo mondo. Alla fine si ritrova catapultato nel XVIII secolo.
Il film, diretto da Gregory Ratoff e, non accreditato, George Seaton su una sceneggiatura di Morrie Ryskind, con il soggetto dello stesso Ryskind e di Sig Herzig, fu prodotto da William Perlberg per la Twentieth Century Fox e girato nei 20th Century Fox Studios a Century City in California. Il film doveva originariamente essere diretto da Walter Lang e doveva vedere Michael O'Shea nel ruolo di Bill Morgan e Stanley Prager nel ruolo di Ali.
The Nina, the Pinta, the Santa Maria - musica di Kurt Weill, parole di Ira Gershwin, cantata da Carlos Ramírez e dal coro
If Love Remains - musica di Kurt Weill, parole di Ira Gershwin, cantata da Fred MacMurray e Joan Leslie (doppiata in originale da Sally Sweetland)
Il film fu distribuito con il titolo Where Do We Go from Here? negli Stati Uniti dal 23 maggio 1945 al cinema dalla Twentieth Century Fox.Altre distribuzioni:
Secondo il Morandini il film è una "favola garbata, piena di colori nei costumi e nelle scene, arricchita di battute spiritose". Morandini segnala inoltre le canzoni di Gershwin e di Kurt Weill.

La ragazza cieca (The Blind Girl) è un dipinto a olio su tela (82,6×62,2 cm) del pittore preraffaellita John Everett Millais, realizzato nel 1856 e conservato nella galleria d'arte di Birmingham, nel Regno Unito.
L'opera, realizzata da Millais a Perth, raffigura due giovani donne, probabilmente sorelle, che siedono al di sotto di un cielo ingombro di nuvole. Di queste, la fanciulla a destra è intenta ad ammirare il paesaggio che le si apre davanti; sua sorella, tuttavia, non può partecipare alla contemplazione del panorama, essendo cieca. Malgrado la sua cecità, i suoi altri quattro sensi sono ben attivi; la sua testa, infatti, è leggermente sollevata, come se stesse odorando gli effluvi dei fiori trasportati dal vento, e con le dita sta palpando l'erba fresca. La sussistenza di ambedue le fanciulle è garantita dalla concertina posata sulle ginocchia della ragazza cieca, che pertanto si rivela essere una musicista; sul collo di quest'ultima, inoltre, è collocato un fascio recante la scritta «PITY THE BLIND». Diversi animali, infine, completano la scena; una piccola farfalla che si posa sul velo della donna ipovedente e diversi corvi, presagi della morte imminente, che riposano nei campi.Il dipinto, completato da Millais a Perth, fu esposto per la prima volta alla Royal Academy nel 1856, per poi apparire l'anno successivo nella galleria d'arte di Liverpool, dove vinse un premio di cinquanta sterline. Il pathos trasportato da quest'opera si guadagnò i plausi del preraffaellita Dante Gabriel Rossetti, che in una lettera del 1856 indirizzata all'amico William Allingham constatò che si trattava «di una delle cose più commoventi e perfette che abbia mai visto».Il pennello di Millais, in effetti, ha ricolmato La ragazza cieca di un senso di melanconia e scoramento, sentimenti enfatizzati dalla tavolozza adottata in questo dipinto; le vesti sbiadite delle due ragazze, che insieme seguono uno schema piramidale, fa pendant ai toni pallidi del paesaggio retrostante. Ciò malgrado in fondo alla scena si irraggia lo spettro dell'arcobaleno, che porta con sé un vago senso di speranza, non potendo essere visto dalla ragazza cieca; la quiete dello sfondo, infine, ci suggerisce che quest'ultima, malgrado i suoi travagli fisici, vive una condizione di beatitudine e placidità.

La Roque-sur-Cèze è un comune francese di 177 abitanti situato nel dipartimento del Gard nella regione dell'Occitania.

La pellicola è stata distribuita nelle sale cinematografiche statunitensi a partire dal 20 dicembre 1935.

La signorina Julie (in lingua svedese Fröken Julie) è una tragedia in un atto unico composta nel 1888 dal drammaturgo svedese August Strindberg.
Ambientata in una notte d'estate di fine Ottocento in una cittadina svedese, l'opera affronta la tematiche dell'interazione tra classi sociali differenti e tra il genere maschile e quello femminile, incontro che porta alla difficile comprensione di sensibilità e condizioni profondamente distanti. Fu oggetto di uno scandalo clamoroso nella società puritana e conformista dell'epoca.Il dramma racconta la vicenda che vede Julie, ragazza venticinquenne figlia di un conte, passare la serata di San Giovanni alla festa della servitù, mentre il padre è assente. Cerca di sedurre il giovane cameriere Jean, il quale si dichiara innamorato di lei. Visti dai servitori decidono di scappare per l'imminente caduta della reputazione della ragazza, ma scoperti dalla cuoca Kristin non riescono nell'intento. Tornato il conte, il giovane Jean si sente colpevole e dichiarando che il rispetto e la soggezione che prova nei confronti di lui gli impediscono di contrariarlo, suggerisce alla ragazza il suicidio porgendole un rasoio affilato col quale raggiungere lo scopo.
Pur trovando difficoltà per essere rappresentato, in un mondo puritano come quello della Svezia di fine Ottocento, alla sua uscita La signorina Julie rese Strindberg famoso davanti al pubblico mondiale.
La vicenda si svolge in una notte di mezz'estate di fine Ottocento. Il testo si apre con una didascalia di scena che descrive un'ambientazione in modo naturalistico: siamo nella cucina di una villa. L'autore inserisce a sinistra un muro con due armadi o scaffali guarniti di carta crespa pieni di utensili di rame e ferro, sulla destra invece vi è una porta vetrata dalla quale si intravede il giardino con una fontana che si erge con una statua di Cupido e cespugli di lillà in fiore.
Kristin, la cuoca, è in cucina intenta al suo lavoro quando entra il suo fidanzato Jean, un servo del Conte con il quale instaura un dialogo. Egli le racconta della signorina Julie e di quanto secondo lui la giovane sia pazza, per via della danza che le ha visto fare con il giardiniere del palazzo, invitando anche lui porgendogli il braccio. Spostano poi il discorso sulla cena preparata da Kristin e Jean inizia a mangiare mentre decide di bere una bottiglia di vino pregiato, appartenente al Conte. Kristin racconta anche che sta cucinando un veleno per far abortire Diana, la cagna di proprietà della signorina, rimasta incinta. Entra in scena la signorina Julie che invita Jean a ballare con lei: e benché il servitore non desideri farlo, per non mettere a rischio la reputazione della nobildonna a causa della loro diversità sociale, egli si sente costretto ad accettare. Dopo il ballo Jean rientra in cucina dichiarando la pazzia di Julie, che si espone in tal modo alle chiacchiere della società: Kristin gli spiega che la sua stranezza viene dal fatto che sta per arrivare il suo "mensile", intendendo evidentemente il ciclo mestruale.La signorina irrompe in scena accusando arrabbiata Jean di essere fuggito nel corso della danza e, dopo una breve discussione, l'uomo inizia a raccontarle la sua vita, spiegando di come abbia imparato il francese vivendo a Lucerna, in Svizzera. Kristin si addormenta e Julie, non ascoltando i consigli dell'uomo sul comportamento da tenere fra persone di diversa classe sociale, e sulle dicerie che potrebbero nascere dalla loro confidenza, lo invita ad uscire con lui per prendere alcuni lillà. Al rientro la signorina cerca di sedurlo nonostante egli sia ritroso fino a quando prova però a baciarla. Julie lo ferma sgridandolo e chiedendogli se sia mai stato innamorato: Jean le confessa di essere innamorato proprio di lei e di come, a causa della loro eccessiva diversità sociale, egli avesse perfino pensato di uccidersi.
Il dialogo continua nonostante Jean le chieda di andarsene perché la gente sta per accorgersi di loro: stanno arrivando i domestici, cantando una canzone e accusando la contessina di essere stata insieme al servo. I due decidono quindi di non farsi vedere nascondendosi in camera di Jean e, al rientro in cucina, il giovane affronta il problema dell'impossibilità di continuare a vivere insieme in quella casa e suggerisce di scappare in Svizzera o sul lago di Como, dove sarebbe stato possibile aprire un albergo, sogno che rimane però tale vista la mancanza di fondi di entrambi. Julie ha paura dell'accaduto e scoppia un alterco nel corso del quale ella racconta tutta la sua storia, del passato della madre e di come suo padre l'abbia forzata a sposarlo, di come sia nata senza essere desiderata dalla genitrice e, cosa peggiore, come figlia illegittima. In seguito ad una lunga discussione Jean la convince a prepararsi per partire, a rubare dei soldi dalla cassaforte di suo padre e a scappare con lui. Jean rimane solo ad aspettarla, quando torna in scena la cuoca, Kristin. Alla scoperta di quello che è successo la cuoca sgrida Jean invitandolo ad andare con lei a messa e a dimettersi il prima possibile. Mentre la cuoca va a prepararsi per la funzione, torna Julie, vestita e pronta per partire, con il suo uccellino che vuole portare con sé. Jean la convince a non farlo, ma alla dichiarazione della ragazza che avrebbe preferito vederlo morto che lasciarlo in altre mani, Jean uccide l'animale. La signorina sprofonda nella paura di essere scoperta quando rientra Kristin, che scopre i loro piani. Julie cerca di convincerla a venire con loro, ma la cuoca litiga con Jean per via del tentativo di fuga.
Dopo una discussione la ragazza propone di suicidarsi come unica soluzione possibile ma Jean cerca di distoglierla dall'intento definitivo quando è annunciato l'arrivo del Conte. Jean spiega di come subisca l'autorità di questi e di come, anche per il rispetto che prova nei suoi confronti, non desideri contrariarlo; quando la signorina Julie gli chiede un aiuto per uscire dalla situazione in cui si trova, Jean le tende un rasoio. La signorina lo ringrazia e va fuori di scena, dove si ucciderà.
La tragedia venne scritta da Strindberg all'età di trentanove anni, tra la fine di luglio ed il 10 agosto 1888, nella tenuta di Skovlyst nei pressi di Holte, mentre la prefazione al dramma venne stesa tra il 10 ed il 15 dello stesso mese di fine stesura. Dopo essersi recato a Copenaghen per la prima de Il padre, il novembre passato, Strindberg si era sistemato con sua moglie ed i tre figli nel villaggio di Lyngby, non lontano dalla città. Si stabilirono per un certo lasso di tempo nelle camere libere di un castello appartenente ad una donna eccentrica, intorno ai quaranta anni di età, che si faceva chiamare Contessa Frankenau, pur non essendo di nobile nascita. Il castello era gestito dal suo notaio Ludvig Hansen, un signore che poteva sembrare uno zingaro con il quale ella sembrava avere una relazione amorosa.
Il drammaturgo prese spunto da questa situazione per il nodo centrale della vicenda che occorre nel La signorina Julie, anche se più tardi si scoprì che i due non avevano una relazione amorosa ma erano bensì fratelli naturali, in quanto l'uomo era figlio illegittimo del padre di lei, fatto tenuto nascosto per la memoria del defunto padre. Un altro punto di raccordo con la vicenda del dramma è il senso di inferiorità sociale che Strindberg provava per sua moglie Siri. Al tempo della conoscenza tra i due, infatti, Siri era una baronessa. Il drammaturgo, figlio di una serva, per tutta la sua vita covò un senso di risentimento contro le classi alte: a dar voce a ciò inserisce nella tragedia il cameriere Jean.Inoltre, tra gli elementi che hanno ispirato l'opera sembra vi sia il suicidio per amore di Victoria Benedictsson, una scrittrice svedese.
La tragedia è ambientata nella Svezia coeva di Strindberg, in una villa nobiliare ottocentesca di stile neoclassico. Il contesto sociale che sottende il racconto è tutto basato sulle discrepanze della società scandinava del XIX secolo: ovvero sulle posizioni spesso contraddittorie di un'aristocrazia che si sta indebolendo, e i suoi rapporti con una classe medio-bassa che, a sua volta, desidera assurgere a borghesia.
Julie è la protagonista del dramma, che porta del resto il suo nome. Contessina, ha il ruolo di seduttrice del giovane servo Jean. Nella prima messinscena allo Studentersamfundet del 14 marzo 1889, il ruolo fu della moglie di Strindberg, Siri von Essen, già ex attrice del Teatro Reale di Svezia, che recitava in lingua svedese. La sua interpretazione fu però considerata troppo fredda rispetto al ruolo di seduttrice che la signorina Giulia richiedeva. La protagonista, che non regge il peso delle emozioni provate, finisce suicida.
Dall'analisi di Strindberg stesso, come specifica nella sua prefazione a La signorina Julie, il personaggio rappresenta due simboli, due significati, due aspetti base che la compongono. Il primo è l'essere una mezza donna, che odia gli uomini; questo, secondo l'autore, sarebbe un sinonimo di corruzione: questa donna sentirebbe la differenza che la tiene distante dal potere maschile.
Il secondo aspetto che Strindberg trova in Julie è quello della nobiltà dell'antico guerriero; una vittima dell'influenza che sua madre ha avuto su di lei, una vittima dei problemi della propria epoca, delle circostanze; e questo, dice l'autore, rientra nel concetto di destino e della "Legge dell'universo". È proprio con questo aspetto che spiega l'atto finale compiuto dalla donna, il suicidio, come un Hara-kiri; anche se Jean, il servo, "può continuare a vivere, la ragazza non può farlo perché non potrebbe vivere senza onore".
Fu interpretato nel corso della prima dall'attore danese Viggo Schiwe (che recitava in lingua danese al contrario della Von Essen, che rispondeva in svedese). In lui si riversano dialoghi e motivi che rispecchiano un certo autobiografismo strindberghiano. Innamorato di Julie, le proporrà di fuggire con lei, ma su di lui pesa la differenza sociale e l'enorme paura del conte.
Kristin è la cuoca della casa, interpretata alla prima da Anna Pio. Il suo personaggio è di forte contrasto all'animo irrequieto di Jean: senza sfumature, sa che il suo destino è legato alla classe sociale alla quale appartiene.
Nella sua prefazione a La signorina Julie, composta contestualmente alla scrittura del testo, esattamente tra il 10 ed il 15 agosto 1888, August Strindberg riversa le sue idee riguardo al teatro; nella sua visione quest'arte, "così come le arti in generale", ha sempre rappresentato una Biblia pauperum, ossia una Bibbia illustrata che può essere letta dagli analfabeti. Cominciando in questo modo, prosegue giustificando e spiegando il suo metodo di pensiero, che direttamente porta alla creazione del testo. Nella sua visione il drammaturgo è colui che porta le idee contemporanee ad avere una forma popolare, che possa andare bene per le classi medie; come egli stesso dice: "il teatro è sempre stato una principale forma di istruzione per i giovani, i semi-educati, le donne, tutti quelli che conservano l'umile facoltà di ingannarsi e di essere ingannati. In poche parole, accettare l'illusione, e reagire ai suggerimenti dell'autore".
Egli spiega inoltre di come il teatro, in quel periodo, stava per essere lasciato da parte come una forma morente al pari della religione, la quale non aveva più le condizioni necessarie per avere successo. Afferma che la crisi teatrale europea si è generata poiché "in quelle fortezze culturali dove si sono formati i più grandi pensatori dell'epoca, Inghilterra e Germania, l'arte di scrivere drammi è, come la maggior parte delle belle arti, morta." In altri paesi è stato provato da molti autori che hanno provato a mettere le proprie idee in forme più classiche di scrittura, ma il pubblico non essendo educato a capire le questioni soggette, non ha potuto portare queste prove al successo; in poche parole, "il vino nuovo faceva scoppiare le botti vecchie".Nelle sue opere precedenti, l'autore spiega di aver provato a modernizzare il teatro, senza comunque inventare niente di nuovo, in modo che potesse andare incontro alla richiesta del pubblico, e che quindi ha utilizzato come argomenti principali della tragedia temi che trova di permanente interesse; l'ascesa ed il declino sociale, la posizione più alta e la più bassa nella scala sociale, il meglio e il peggio, l'uomo e la donna.Strindberg continua spiegando il perché della tragicità della situazione sociale che troviamo riflessa nell'opera: la decadenza sociale della giovane eroina ci fa compassione per la nostra debolezza nel pensare che la stessa sorte potrebbe capitare a noi, trovandoci nella sua situazione, e ciò permette l'instaurarsi di un processo di immedesimazione nonostante non sia detto che la condizione esistenziale dello spettatore sia più leggera di quello della signorina Julie. Nella sua mente, la "gioia di vivere" si scontra con la crudeltà della vita che innegabilmente la soffoca. Dal punto di vista della critica al suo operato, il drammaturgo afferma che in molti non apprezzeranno la tragedia perché il motivo stesso che anima la trama non è di facile intendimento ed esistono molti punti di vista da considerare. Espone così il tema del suicidio, delle motivazioni che spingono la signorina Julie verso quella direzione: il carattere di sua madre, l'educazione del padre, il suo stesso carattere, la suggestiva influenza che il fidanzato riesce ad esercitare sulla sua mente debole. E ancora: l'atmosfera festiva della notte di mezza estate, l'assenza della figura paterna, le mestruazioni, l'associazione con gli animali, l'afrodisiaca influenza dei fiori e, soprattutto, il caso in cui si è trovata in una stanza privata con Jean ed il suo desiderio sessuale nei confronti del giovane. Questa molteplicità di motivi sono tipici dell'epoca, afferma lo scrittore. In seguito sottolinea come i personaggi debbano avere molti lati, non un carattere esclusivo e ben caratterizzato come nel teatro precedente, e che la sfida di raccogliere i numerosi aspetti psicologici di essi sia accettabile solo dai naturalisti in quanto profondi conoscitori dell'uomo attraverso la sua osservazione.
Le sue "anime", così chiama le dramatis personae che animano La signorina Julie, "sono un'agglomerazione di culture passate e presenti, note da giornali e libri, frammenti di umanità".Strindberg focalizza poi il discorso sulle caratteristiche del dramma, di come il dialogo sia stato pensato, in modo da rendere i personaggi reali, cioè eliminando ogni simmetria e rendendo il tutto più irregolare, come succede nella vita vera; di come la trama si svolga, basandosi sulla psicologia di ognuno; della sua scelta di eliminare tutti gli intervalli - e quindi gli atti - in modo da dare più potere all'"autore ipnotista", eliminando la possibilità che il pubblico non resti concentrato e che rifletta sulla tragedia prima che sia finita; dell'uso dei monologhi, delle sue scelte scenografiche; ovvero cercando di simulare un ambiente reale, del trucco; realistico, delle luci; che cercano di ritrarre l'illuminazione reale dell'ambiente che si vuole realizzare, e collegando tutto questo alle sue ragioni filosofiche sulla tragedia e di come, cambiando tutto questo sia riuscito a creare il primo dramma naturalista. Chiude con questo periodo:
La concentrazione dell'opera in un solo atto, che la rende sintetica ed immediata, è dovuta allo studio della lezione naturalistica di Émile Zola, alla scrittura drammaturgica di Henrik Ibsen e alla lettura attenta della Poetica di Aristotele.Tra i fondamenti teorici del naturalismo vi era la concezione che la psicologia umana dovesse essere considerata alla stessa stregua dei fenomeni della natura perché anch'essi accadevano con il medesimo svolgersi di causa ed effetto. Non venivano messe in discussione le finalità sociali e morali dell'arte ma si riteneva necessario, per migliorare veramente la società, basarsi sulla ricerca del vero.
Il naturalismo si opponeva all'ideologia spiritualistica del periodo romantico per basarsi sulle premesse deterministiche che stavano alla base della filosofia positivista e l'attenzione dei naturalisti veniva posta su quell'aspetto meccanicistico della società che sovrastava l'uomo degradandolo e causandogli ogni male.
Poco dopo che Strindberg completò l'opera Il padre, André Antoine, un impiegato di una ditta di gas parigina, diede vita a un teatro sperimentale con base a Pigalle chiamato Théâtre Libre, il tipo di luogo che Strindberg aveva sempre sognato. Nella mente di Antoine c'era l'idea che questo teatro fosse di buon auspicio alla nascita di una nuova generazione di drammaturghi, egli dichiarò: "ci sarà il bisogno di una nuova generazione di attori [...]. L'attore non ripeterà più le sue battute nel modo classico; le dirà naturalmente [...]. L'azione drammatica sarà semplificata con un ritorno alla realtà e ai gesti naturali [...]. È importante notare che questa apparente "rivoluzione" è solo un ritorno alla grande tradizione [...]. Non ha Molière stesso, in due o tre istanze, detto che c'è la necessità per un attore di recitare come parla?".Le idee di Antoine, ed il successo del suo teatro, esercitarono una grande influenza su Strindberg, come si può notare anche nella prefazione de La signorina Julie, dove si sentono gli "echi" di molti dei pensieri di Antoine stesso. La sua affermazione di voler vedere un attore completamente di spalle in una scena importante era un chiaro riferimento alla già famosa abitudine di Antoine di girarsi e dare le spalle al pubblico per un lungo lasso di tempo, cosa non comune all'epoca, non a caso il Théâtre Libre infatti aveva già il soprannome di "il didietro di Antoine".Strindberg mandò il testo de Il padre ad Antoine, che gli rispose velocemente affermando che lo avrebbe prodotto immediatamente. Ma la storia de La signorina Julie fu più complessa di quella dello spettacolo precedente. Inizialmente, nell'agosto 1888, inviò trionfante il manoscritto al suo editore di Stoccolma, Bonnier, con la nota:
Undici giorni dopo Strindberg ricevette la risposta di Bonnier: "è troppo 'rischiosà, troppo naturalistica per noi, preferiamo non pubblicarla, e penso che sarà molto difficile per te, riuscire ad ottenere una pubblicazione." Strindberg allora offrì la tragedia a un'altra casa produttrice, di Joseph Seligmann, scrivendogli: "sono passati dieci anni da quando il primo romanzo naturalista svedese è apparso sotto la tua stampa, con le conseguenze che sappiamo. Adesso ti offro il primo dramma naturalista svedese, scritto come penso che dovrebbe essere, come ho scritto nelle prime pagine". Seligmann accettò La signorina Julie, con la condizione che avrebbe potuto fare dei tagli di censura.Nonostante queste precauzioni, il testo fu enormemente attaccato dalla critica, che lo definiva "immorale". Ma con l'aiuto di Hans Riber Hunderup (che aveva prodotto e messo in scena Il padre) e altri, Strindberg riuscì ad ottenere i fondi per creare un Teatro Sperimentale Scandinavo. Assieme comprarono il piccolo Dagmar Theatre a Copenaghen, con l'idea di aprirlo a gennaio e con La signorina Julie come spettacolo d'apertura. Ma, anche se le prove arrivarono fino in fondo, il giorno prima la polizia irruppe a teatro chiudendo lo spettacolo per ordine del censore danese.Senza demoralizzarsi, Strindberg decise di produrre lo spettacolo all'unione studentesca di Copenaghen, e riuscirono a portarlo in scena davanti a un'audience di centocinquanta studenti, più un gruppo di critici, il 14 marzo 1889.
Senza sorpresa alcuna, la rappresentazione non ebbe un grande successo. Tre anni dopo, il 3 aprile 1892, fu rappresentata a Berlino ma, date le proteste pubbliche, anche il proprietario del teatro Otto Brahm decise di non continuare e la soppresse dopo una singola performance. L'anno dopo, comunque, André Antoine realizzò il sogno di Strindberg, ovvero mettere in scena l'opera nel suo Théâtre Libre. Alcuni critici furono ostili ma Antoine fu decisamente realizzato dal risultato dello spettacolo: "La signorina Julie ha creato una grande atmosfera, tutto dava un grande impatto al pubblico, il soggetto, il milieu, questa concentrazione in un atto di novanta minuti che aveva una trama da riempire un'intera tragedia lunga. Ci sono state proteste, senza dubbio, ma uno si trovava davanti a qualcosa di veramente nuovo."
Dall'inizio del XX secolo, il gusto popolare era cambiato a tal punto da concedere a La signorina Julie di essere rappresentata anche in altri paesi. Nel 1902 fu rappresentato a Stoccarda, nel 1903 ad Amburgo, nel 1904 il giovane Max Reinhardt lo produsse a Berlino. Lo stesso anno, sedici anni dopo la scrittura dell'opera, fu finalmente rappresentata in Svezia. Nel 1905 la tragedia raggiunse New York, in russo. Nel 1906 a San Pietroburgo. Lo stesso anno fu portata a giro nelle provincie svedesi da August Falck, che la portò infine a Stoccolma nel mese di dicembre, dove fu un gran successo. Nel 1907 l'opera fu presentata nel teatro personale di Strindberg, l'Intima Teatern, con non meno di 134 repliche. Nel 1908 lo scrittore ne fece una versione speciale per George Bernard Shaw, che era in visita al paese.L'opera raggiunse Londra nel 1912, presentata al piccolo dell'Adelphi Theatre da Octavia Kenmore. La capitale inglese da lì in poi (fino al 1990) ha visto sedici revival, alcuni dei quali molto importanti, come nel 1965 all'Old Vic, nel 1971 dalla Royal Shakespeare Company ed un'altra nel 1983 al Duke of York.Nel luglio 2006, una nuova traduzione de La signorina Julie di Frank McGuinness è stata prodotta al Theatre Royal di Bath dalla regista Rachel O'Riordan. Ambientata nell'Irlanda del diciannovesimo secolo, questa versione porta la tensione tra la classe proletaria irlandese ed i proprietari terrieri inglesi.
La signorina Julie è stata filmata più di cinque volte; nel 1912 in Svezia, nel 1922 in Germania (in una trasposizione con Asta Nielsen e William Dieterle), nel 1947 in Argentina, ancora nel 1951 in Svezia e nel 1973 in Inghilterra, a cura della Royal Shakespeare Company.Sono state fatte cinque versioni della tragedia in televisione, nel 1972 con Helen Mirren nella parte di Julie e Donal McCann in quella di Jean; nel 1986, Bob Heaney e Mikael Wahlforss portano, ambientata in Sudafrica negli anni ottanta, il dramma, dove i due personaggi principali sono separati da etnie diverse come classe sociale e genere sessuale, è stata basata sulla rappresentazione del 1985 al Baxter Theatre di Città del Capo, con Sandra Prinsloo nel ruolo di Julie e John Kani in quello di Jean. Nel 1987, un'altra versione di Michael Simpson, dove Patrick Malahide era Jean e Janet McTeer era Julie. Mentre nel 1991, David Ponting diresse un'altra versione televisiva, dove Sean Galuszka interpretava Jean e Eleanor Comegys, Julie. Del 2012 è la versione televisiva italiana di "Signorina Giulia", primo film teatrale in 3D della Rai, con l'interpretazione di Valeria Solarino e Valter Malosti (che ne è anche il regista).
Esistono due film sulla tragedia, il primo fu fatto da Alf Sjöberg nel 1951, intitolato La notte del piacere, con delle ottime performance di Anita Bjork e Ulf Palme, che vinse il Grand Prix del Festival di Cannes, è una delle migliori traduzioni di un classico mai fatte. Nel 1999, invece è Mike Figgis a portare l'opera al cinema, Miss Julie, da una sceneggiatura di Helen Cooper. Saffron Burrows vestiva i panni di Julie e Peter Mullan era Jean.
Miss Julie è anche il titolo dell'ultima (in ordine di tempo) trasposizione cinematografica della tragedia omonima di Strindberg. Un film scritto e diretto dalla famosa attrice bergmaniana Liv Ullmann nel 2014; una coproduzione tra Norvegia e U.K.. Interpretato da Jessica Chastain e Colin Farrell.
Luciano Codignola, Il paradosso di Julie, in Teatro Naturalistico II, Milano, Adelphi, 1982, ISBN 88-459-0508-X.
(EN) Michael Meyer, Introduction to Miss Julie, in Strindberg Plays: One, Methuen, 1987, ISBN 978-0-413-52160-6.
 Franco Perrelli, Introduzione, in La signorina Julie. Il padre, BUR, Milano, Rizzoli, 1993, ISBN 88-17-16929-3.
 Franco Perrelli, La grande stagione del teatro scandinavo, in Storia del teatro moderno e contemporaneo, Torino, Einaudi, 2008, ISBN 978-88-06-14751-8.
 Franco Perrelli, Strindberg. La scrittura e la scena, Firenze, Le Lettere, 2009, ISBN 978-88-6087-205-0.
 Maurizio Grande, Julie, in Dodici donne (pp. 197-208), Roma, Bulzoni, 2010 (ed. orig. 1994), ISBN 978-88-7870-465-7.
August Strindberg, La signorina Julie, in Teatro Naturalistico II, Introduzione e traduzione a cura di Luciano Codignola, Adelphi, 1982, ISBN 88-459-0508-X.
 August Strindberg, La contessina Julie, traduzione di Gerardo Guerrieri, Torino, Einaudi, 1988, ISBN 978-88-06-59963-8.
 August Strindberg, La signorina Julie, in Il padre. Creditori. La signorina Julie, traduzione di A. Paulucci Di Calboli, Milano, Mursia, 1990, ISBN 978-88-425-0673-7.
 August Strindberg, La signorina Julie, in La signorina Julie. Il padre., Introduzione e traduzione di Franco Perrelli, BUR, Milano, Rizzoli, 1993, ISBN 88-17-16929-3.
 August Strindberg, Signorina Julie, traduzione di Enzo Verrengia, Lune nuove, Nardò, Besa, 1998, ISBN 88-86730-42-X.
(EN) August Strindberg, Miss Julie, in Strindberg Plays:One, Introduzione e traduzione di Michael Meyer, Methuen, 1987, ISBN 978-0-413-52160-6.
(SV) Testo originale sul progetto Runeberg, su runeberg.org. URL consultato il 12 giugno 2009.
(EN) Federick J. Marker, Lise-Lone Marker, A history of Scandinavian theatre (estratto), Cambridge University Press. URL consultato il 12 giugno 2009.
 Trama della "Signorina Julie" su www.radio.rai.it (PDF), su radio.rai.it. URL consultato il 12 giugno 2009 (archiviato dall'url originale il 26 gennaio 2012).
 Franco Manzoni, Tra aspirazioni al divino e angosce esistenziali (articolo su Strindberg che tratta in parte de La signorina Julie), su cesil.com. URL consultato il 12 giugno 2009 (archiviato dall'url originale il 6 settembre 2008).
(EN) Miss Julie - anteprima del libro del testo di Strindberg su Google libri (estratto), Courier Dover Publications, 1992. URL consultato il 12 giugno 2009.
(EN) Goran Stockenstrom, The Dilemma of Naturalistic Tragedy: Strindberg's Miss Julie (articolo sul dramma da questia.com), su questia.com. URL consultato il 12 giugno 2009.
 Biografia di Strindberg dove si parla anche de La signorina Julie, su lafrusta.net. URL consultato il 13 giugno 2009.
La Taillée è un comune francese di 540 abitanti situato nel dipartimento della Vandea nella regione dei Paesi della Loira.

La tomba di Ligeia (The Tomb of Ligeia) è un film del 1964,  diretto dal regista Roger Corman. È un adattamento di un racconto di Edgar Allan Poe.
Inghilterra, primi decenni del XIX secolo: dopo la morte della moglie Ligeia, sir Verden Fell si risposa con lady Rowena, ma la presenza della defunta incombe sulla coppia e strani fenomeni sconvolgono la loro vita.
Corman decise di girare questo film in modo diverso dai precedenti, lasciando i set e girando buona parte del film all'aperto nella campagna inglese di Castle Acre nel Norfolk.

La veglia (The Sandman: The Wake) è un volume antologico pubblicato nel 1996 negli Stati Uniti d'America dalla DC Comics che raccoglie un ciclo di storie pubblicate poco tempo prima nella serie a fumetti Sandman, scritta da Neil Gaiman e illustrata da vari disegnatori. Fa parte di una serie di volumi del quale rappresenta il decimo e ultimo numero.
Il volume raccoglie gli episodi pubblicati originariamente nella serie regolare Sandman dal n. 70 al n. 75, pubblicati originariamente fra il 1995 e il 1996. Tutte le storie sono state scritte da Neil Gaiman e disegnate da Michael Zulli, Jon J. Muth e Charles Vess con il lettering realizzato da Todd Klein. Venne pubblicato nel 1996 in due diverse edizioni, con copertina flessibile e con copertina rigida.
Si svolge la cerimonia funebre di Morfeo al termine della quale Daniel diverrà ufficialmente il suo successore. Nel volume sono inoltre presenti tre storie brevi autoconclusive.
Sunday Mourning: l'immortale Hob Gadling e la sua ragazza sono a una fiera durante il Rinascimento nell'America contemporanea. Hob, di pessimo umore, si mise a bere e, ubriaco, Morte che gli conferma che Morpheus era morto, e gli offrì di morire a sua volta ma Hob rifiuta e, addormentatosi, sognò di incontrare Morfeo e Distruzione. Svegliatosi, Hob ritornò dalla sua ragazza con l'umore migliorato.
Exiles: un consigliere dell'imperatore cinese fu esiliato. Vecchio e stanco gli capita di incontrare prima Morfeo e poi Daniel.
Durante The Wake, Superman, Batman e Martian Manhunter discussero dei loro sogni. La maggior parte dei sogni raccontati da Batman e Superman erano in realtà storie immaginarie della Silver Age, e riferimenti alle loro avventure in altri media. Superman e Batman menzionarono di come sognarono degli attori che li interpretavano, ma Martian Manhunter affermò che lui non ebbe mai di quei sogni (riferendosi al fatto che Martian Manhunter non ebbe mai un suo show televisivo). Si videro chiacchierare anche John Constantine, Dottor Occult e lo Straniero Fantasma. Constantine disse "che bell'impermeabile", riferendosi alla descrizione di loro tre, più Mister E, come alla Trenchcoat Brigade nella miniserie Books of Magic.
Il n. 72 contenne pagine aggiuntive nella raccolta limitata di The Wake in opposto al fumetto originale.

Un giovane si arruola nella Accademia navale americana. A causa del passato del padre, condannato ingiustamente, si arruola sotto falso nome. Sarà scoperto e ogni situazione chiarita grazie a due compagni di corso.

La vita è meravigliosa (It's a Wonderful Life) è un film del 1946 diretto da Frank Capra.
La trama è incentrata su George Bailey, un uomo nato e cresciuto in una piccola cittadina rurale che, dopo aver rinunciato per tutta la vita a sogni e aspirazioni pur di aiutare il prossimo, colto dalla disperazione, è sul punto di suicidarsi la sera della vigilia di Natale. In suo soccorso, grazie alle preghiere sue e di amici e familiari, arriverà un angelo custode mandato da Dio.
Tratto dal racconto The Greatest Gift, scritto nel 1939 da Philip Van Doren Stern, è considerato uno dei film più ispiratori, popolari e amati del cinema americano, la cui visione è divenuta tradizionale durante il periodo natalizio. Il film, che vede James Stewart e Donna Reed tra i protagonisti, ottenne cinque candidature ai premi Oscar. Nel 1990 venne scelto per la conservazione nel National Film Registry della Biblioteca del Congresso degli Stati Uniti, mentre nel 1998 l'American Film Institute lo inserì nella lista dei migliori cento film statunitensi di tutti i tempi.
Alla vigilia di Natale del 1945, George Bailey si trova a un bivio della propria esistenza: la sua piccola società è sull'orlo del fallimento, e intravede come unica soluzione il suicidio. Mentre medita di compiere il tragico gesto, un gran numero di voci invocano Dio di aiutarlo. Le preghiere giungono in Paradiso, dove San Giuseppe consiglia a Dio di accoglierle mandando da George un angelo custode. Ad essere di turno è Clarence Oddbody, "Angelo di Seconda Classe", al quale racconta la storia di George prima di mandarlo sulla Terra.
George Bailey è un uomo onesto che fin dalla gioventù brama una vita fatta di avventure e viaggi esotici. Nato a Bedford Falls, una piccola cittadina della provincia americana, ha vissuto la sua esistenza all'insegna di una profonda moralità, compiendo tanti piccoli gesti di generosità e sacrifici personali, che hanno avuto un enorme effetto negli anni sulla famiglia, gli amici e l'intera comunità. Nel 1919 si butta nell'acqua gelata di un laghetto, salvando così dall'annegamento il fratellino Harry, ma perdendo l'udito all'orecchio sinistro; qualche mese dopo salva dalla prigione il signor Gower, farmacista per cui fa il garzone, il quale per sbaglio aveva messo del veleno nella medicina per un bambino malato, poiché sconvolto dopo aver appena appreso della morte del proprio figlio. Anche quando è adulto, George rinuncia alle proprie aspirazioni personali per gestire con lo zio paterno Billy la modesta cooperativa di risparmio fondata dal padre Peter, la Bailey Costruzioni e Mutui. Quando il padre muore, infatti, rinuncia al viaggio attorno al mondo che programmava da una vita e usa i soldi risparmiati per mandare Harry all'università. Una volta laureato, Harry si prepara a dirigere l'azienda in modo da permettere a George di andare a sua volta all'università, ma quando quest'ultimo scopre che il fratello, tornando a Bedford Falls, rinuncerebbe ad un importante incarico offertogli dal suocero, decide di rinunciare definitivamente agli studi in modo che Harry non perda un'occasione così importante. Nel 1929 George si sposa con l'amata Mary ma, proprio quando la coppia è sul punto di partire per la luna di miele, avviene il crollo della borsa e quindi i due novelli sposi usano il loro denaro, risparmiato per il viaggio di nozze, per rimborsare i soci della cooperativa, evitandone il fallimento. Durante la guerra George non viene richiamato per via della sua parziale sordità, mentre Harry diventa un pilota della marina e viene insignito della Medal of Honor per aver salvato la vita a decine di soldati da un kamikaze. 
La mattina della vigilia di Natale, zio Billy è incaricato di versare in banca 8.000 dollari, necessari per onorare una scadenza di pagamento; per sbadataggine, mentre sta parlando, egli perde di vista il denaro appena prima di consegnarlo all'impiegato. La somma è di vitale importanza affinché l'azienda eviti di cadere nelle grinfie del vecchio Henry Potter, l'uomo più ricco di Bedford Falls e vero avversario di George. Il personaggio, antipatico e spregevole, una sorta di Scrooge moderno, tiene praticamente in pugno da anni la cittadina: avido e disonesto, odia i poveri, disprezza gli immigrati e cerca il potere assoluto. Potter, che è anche il proprietario della banca, quando incontra Billy con gli 8.000 dollari, si ritrova casualmente in mano il suo denaro, che tuttavia non restituisce. Sconvolto per la prospettiva di ritrovarsi di fronte al fallimento economico e in seri guai con la giustizia fiscale, George, dopo aver infruttuosamente cercato assieme allo zio il denaro, torna a casa: maltratta verbalmente i figli e la moglie, e si sfoga al telefono con l'ignara maestra dei figli, per poi andarsene da casa. Dopo essersi trattenuto a bere nel locale dell'amico Martini, si dirige disperato al ponte, sotto una forte nevicata, con l'intenzione di gettarsi nel fiume. Un attimo prima che compia l'insano gesto, è lo stesso Clarence a gettarsi in acqua, inducendo George a buttarsi anche lui, ma per metterlo in salvo.
Clarence è un angelo definito "di Seconda Classe" in quanto non ha ancora le ali e, per meritarle, deve compiere prima una buona azione. George ovviamente non crede a Clarence, quando questi cerca di consolarlo facendogli presente tutto il bene che ha compiuto nella sua vita, e in preda alla disperazione dichiara che sarebbe stato meglio per tutti se non fosse mai nato. Sentendo queste parole, l'angelo risponde trasportandolo in una realtà parallela e alternativa, in cui George non è mai esistito e dove può assistere al destino terribilmente diverso a cui sono andati incontro i suoi familiari e amici: senza di lui, il fratello Harry è morto annegato da bambino, il signor Gower è un povero ubriacone che ha trascorso la vita in galera, lo zio Billy è stato internato in un ospedale psichiatrico, l'amata moglie Mary è rimasta zitella e i loro quattro figli non sono mai nati, la mamma di George vive in solitudine facendo l'affittacamere. Senza George Bailey, la tranquilla cittadina di Bedford Falls si è trasformata in Pottersville, un covo di vizio e malaffare in cui tutto appartiene a Potter. Per molti altri abitanti e amici di George la vita è stata miserabile: Violet, la bella ragazza della cittadina, è una prostituta, il tassista Ernie è stato abbandonato dalla moglie e dai figlioletti, il ristorante italiano dell'amico Martini è un bar squallido, mentre il poliziotto Bert, amico di George a Bedford Falls, a Pottersville non esita a sparargli benché George sia disarmato.
Avendo finalmente compreso quanto la propria esistenza sia stata importante, George torna sul ponte e implora Clarence di farlo tornare a vivere, e l'angelo esaudisce il suo desiderio trasportandolo nuovamente nella realtà di Bedford Falls e permettendogli di tornare a casa dai suoi cari. Nella scena culminante del film, George scoprirà la solidarietà degli amici, dei parenti e dei concittadini che, avvertiti da Mary e Billy, portano denaro per salvarlo dalla bancarotta, facendogli il più bel regalo di Natale che potesse sperare.
Nella cesta ove sono depositati i soldi che riceve, molti dei quali provenienti da coloro che ha aiutato nel corso della sua vita, George trova una copia del libro di Tom Sawyer con una dedica di Clarence, che lo ringrazia per le ali e gli ricorda che se un uomo ha degli amici non è mai un fallito.
La trama del film è ispirata da un racconto di Philip Van Doren Stern, scritto nel 1939 e pubblicato inizialmente solo in forma privata. Van Doren Stern ne registrò la titolarità dei diritti nel 1945, ma già due anni prima l'aveva donato ad amici e parenti nella forma di una cartolina natalizia. In tale occasione, la storia arrivò all'attenzione di Cary Grant, che propose di farne un film alla RKO Pictures, lo studio con il quale era legato professionalmente. La RKO ne acquistò quindi i diritti nel 1945 per una cifra di circa 10.000 dollari, coinvolgendo nel progetto anche Gary Cooper, il quale avrebbe recitato insieme a Grant. Tuttavia, nel settembre dello stesso anno, dopo aver prodotto tre sceneggiature non soddisfacenti, passate tra le mani anche di Marc Connelly, Dalton Trumbo e Clifford Odets, la RKO decise di cederne i diritti alla Liberty Films; Grant entrò invece nel cast di un altro film a sfondo natalizio, La moglie del vescovo.
La Liberty Films era la nuova casa di produzione fondata da Frank Capra, al ritorno negli Stati Uniti dopo aver prestato servizio nella seconda guerra mondiale, il 10 aprile 1945 in collaborazione con Samuel J. Briskin, al quale nei mesi seguenti si sarebbero associati anche William Wyler e George Stevens. Capra, che riteneva il soggetto ricco di potenziale, ottenne i diritti per la stessa cifra precedentemente sborsata dalla RKO, la quale gli mise a disposizione anche le sceneggiature già prodotte senza richiedere pagamenti aggiuntivi. Capra, dopo aver scelto il titolo It's a Wonderful Life, incominciò a perfezionare la storia iniziale, aggiungendo il personaggio di Potter e ideando la fittizia cittadina di Bedford Falls. In seguito, assunse Albert Hackett e Frances Goodrich per completare la riscrittura della sceneggiatura, la cui versione finale, con il contributo di Jo Swerling, fu pronta per la metà dell'aprile del 1946. La vita è meravigliosa fu il primo film della Liberty Films, destinata a chiudere i battenti nel 1951, dopo un solo altro film prodotto, Lo stato dell'Unione. Secondo gli archivi della Bank of America, per la produzione del film la casa di Capra chiese un prestito di 1.540.000 dollari.
In un'intervista, Frank Capra, il quale considerava questo film il migliore da lui stesso prodotto, affermò che il tema centrale della trama riguardava l'importanza dell'individuo e il concetto secondo cui nessun uomo può essere considerato un fallimento. Secondo alcuni critici Capra ne La vita è meravigliosa riuscì per la prima volta a valorizzare in pieno tutte le sfaccettature delle capacità interpretative di James Stewart, dando spazio anche a quelle più cupe, emerse nei momenti di profonda amarezza e disperazione affrontati dal suo personaggio. Lo stile registico di Capra includeva la valorizzazione delle improvvisazioni, che cercava sempre di stimolare. Nella scena in cui George Bailey distribuisce ai clienti i soldi della sua luna di miele, il regista disse semplicemente a Ellen Corby, interprete della signora Davis, di andare al bancone e sorprendere Stewart; anche la reazione di quest'ultimo, il quale la bacia sulla guancia, non era presente nel copione. A seguito del successo postumo della pellicola, nel 1984 il regista ebbe occasione di dichiarare al Wall Street Journal:
James Stewart interpreta il protagonista George Bailey. Stewart, a cui Frank Capra aveva pensato sin dall'inizio per tale ruolo, fu quindi il primo a entrare nel cast, firmando il contratto il 5 novembre 1945. Anch'egli al primo impegno cinematografico dopo aver prestato servizio nella seconda guerra mondiale, era insicuro riguardo a una buona riuscita della sua interpretazione; durante le riprese era arrivato a chiedere al regista di saltare la scena passionale in cui lo si vede condividere un telefono con Donna Reed, poi destinata a diventare una delle più famose del film. Nelle scene che ritraggono l'appartamento dei Bailey si può osservare un'autentica foto che lo ritrae all'età di 6 anni.
Donna Reed interpreta Mary Hatch. A differenza di quanto avvenuto per il ruolo di George, la Reed, che firmò il 15 marzo 1946 un contratto dalla durata complessiva di 9 anni, non era stata la prima candidata. Inizialmente Capra aveva pensato a Jean Arthur, con la quale aveva già lavorato e che aveva già recitato con Stewart, ma non disponibile in quanto impegnata in una produzione teatrale; successivamente erano state considerate anche Olivia de Havilland, Martha Scott e Ann Dvorak. Così come James Stewart, anche Donna Reed era originaria di una piccola città rurale; durante le riprese ebbe occasione di dare dimostrazione delle sue radici contadine vincendo una scommessa con Lionel Barrymore, il quale l'aveva sfidata a mungere una mucca sul set. Per la scena in cui è impegnata a rompere con un sasso il vetro di una finestra, Capra aveva assunto un tiratore per supportarla, ma lei sorprese tutti sul set riuscendo nel gesto senza aiuti e al primo colpo grazie alle sue doti di lanciatrice, acquisite nell'infanzia giocando a baseball con i suoi fratelli.
Henry Travers interpreta l'angelo di seconda classe Clarence Oddbody (in alcune fonti riportato anche come Clarence Odbody). Prima di vedersi assegnato tale ruolo, Travers durante il casting era stato considerato anche per le parti dello zio Billy, di Peter Bailey, padre di George, e del signor Gower.
Lionel Barrymore è Henry F. Potter. Per tale ruolo Capra aveva preso in considerazione una moltitudine di attori, tra cui: Edgar Buchanan, Claude Rains, Charles Coburn, Vincent Price, Dan Duryea, Louis Calhern, Otto Kruger, Raymond Massey e George Bancroft. Quando venne scelto Barrymore, Capra non era tuttavia del tutto soddisfatto del suo aspetto; incaricò quindi i truccatori di farlo somigliare, per quanto possibile, all'uomo presente nel celebre dipinto di Grant Wood American Gothic.
Thomas Mitchell interpreta Billy Bailey. Altri attori presi in considerazione per tale ruolo erano stati Barry Fitzgerald, Walter Brennan, Adolphe Menjou e W. C. Fields.
H.B. Warner è il signor Gower. L'attore inglese era molto entusiasta nell'accettare la parte; in una dichiarazione alla stampa ebbe occasione di affermare: «Interpreto il più dannato, sporco barbone che abbiate mai visto. Un perfetto ubriacone, grazie a un po' di immaginazione usata da Capra».
Samuel S. Hinds è Peter Bailey, il padre di George. Per tale ruolo Hinds fu preferito, tra gli altri, anche a Henry Travers, Tom Tully, Russell Hicks, Thurston Hall e Moroni Olsen.
Gloria Grahame è Violet Bick. L'attrice venne notata casualmente da Capra mentre alcuni suoi screen test venivano esaminati da un casting director della MGM.Fanno parte del cast anche Beulah Bondi, interprete della madre di George Bailey; Frank Faylen, nel ruolo di Ernie Bishop, l'autista del taxi; Ward Bond nel ruolo del poliziotto Bert Jameson; Todd Karns nel ruolo di Harry Bailey; Frank Albertson nel ruolo di Sam Wainwright; William Edmunds e Argentina Brunetti, nei panni dei coniugi Martini. Il corvo del personaggio di Billy è interpretato da Jimmy the raven, un corvo imperiale apparso in numerosi film dell'epoca.
Con un budget iniziale di 1.700.000 dollari, in seguito diventati tre milioni nel corso della produzione, le riprese si svolsero dal 15 aprile al 27 luglio 1946.
La maggior parte delle scene del film furono girate al RKO Ranch di Encino, a Los Angeles, dove parte dell'ambientazione era già stata usata per il film del 1931 I pionieri del West. In quella tenuta vennero costruiti i set della fittizia Bedford Falls, considerati un capolavoro ingegneristico. Tali set, assemblati in due mesi e considerati tra i più grandi mai utilizzati fino a quel tempo, occupavano oltre 16 chilometri quadrati di superficie; includevano 75 edifici, un viale alberato con venti querce adulte, un distretto industriale, zone residenziali e una via principale lunga quasi 300 metri. Piccioni, gatti e cani venivano fatti circolare liberamente per dare un tocco di vivacità.
Altri luoghi delle riprese furono l'RKO Studio di Culver City e la Beverly Hills High School, la quale comprende la piscina coperta che si vede nel film, allora di recente costruzione. Quest'ultima, insieme al locale adibito per creare la dimora del signor Martini, sarebbero state le uniche parti dei set originali ancora esistenti cinquanta anni dopo.
Anche se in buona parte ambientato in periodo natalizio, le riprese furono accompagnate da un'ondata di caldo estiva, con temperature quasi sempre superiori ai 30 °C, che costrinse il regista a concedere al cast un giorno di riposo non programmato per riprendersi dalla spossatezza.
La fotografia del film fu curata principalmente da Joseph Walker, il quale si avvalse di lenti sferiche.
In principio Victor Milner era stato designato direttore della fotografia, ma dopo una fase preliminare di riprese, svolta dall'8 aprile 1946, Frank Capra non si ritenne soddisfatto del suo lavoro. Il regista decise quindi di rimpiazzarlo chiamando Joseph Walker, in quel momento sotto contratto con la Columbia Pictures. La Columbia concesse a Walker un permesso temporaneo per lavorare con Capra, ma lo richiamò prima che le riprese fossero terminate; nell'ultima parte delle quali fu quindi a sua volta sostituito dal suo assistente Joseph F. Biroc. Una delle ragioni per le quali la fotografia assume un aspetto molto importante per La vita è meravigliosa è costituita dal fatto che, oltrepassando il superficiale lato ottimistico e rassicurante, il film ricade nel genere noir. In particolare, il lato noir viene esaltato in una delle ultime fasi del film, quando il protagonista scopre gli effetti della sua ipotetica non-nascita entrando a "Pottersville". Tali sequenze vengono infatti accompagnate da elementi tipici dei film noir, tra i quali flashback, una bassa tonalità di luci, primi piani con un elevato contrasto, inquadrature anomale ed effetti sonori accentuati.
Alcuni articoli di giornale riportarono che dopo due settimane dall'inizio delle riprese, per riprodurre gli effetti della tempesta di neve più grande mai riprodotta in un film, erano già state utilizzate trecento tonnellate di roccia calcarea e cinquanta tonnellate di intonaco bianco. Curatore degli effetti speciali fu Russell Shearman, il quale usò un innovativo tipo di neve chimica per poter permettere agli attori di parlare durante le riprese. Precedentemente infatti, la neve era prodotta utilizzando fiocchi di granturco schiacciati, che non permettevano agli attori di parlare, richiedendo quindi una successiva fase di doppiaggio. Usando tecnologie moderne, Shearman mischiò della foamite, materiale utilizzato nella composizione di alcune polveri per estintori, con acqua e zucchero, creando una soluzione la quale sarebbe poi stata pompata ad alta pressione attraverso la macchina usata per riprodurre il vento; per ricoprire l'intero set ne fu utilizzata una quantità di oltre 22.000 litri. Il risultato fu l'effetto di una nevicata molto più realistico di quanto visto nei film del passato, che valse ai laboratori della RKO il riconoscimento di un premio tecnico da parte della Motion Picture Academy.
A riprese terminate, alcune scene risultarono problematiche e quindi furono tagliate, in quanto ritenute veri e propri riferimenti a persone e luoghi realmente esistenti.
Inizialmente il Breen Office, ovvero l'ufficio competente per la censura morale dei film, aveva ritenuto troppo intenso il primo bacio tra George e Mary. Lo stesso ufficio, applicando rigidamente il Production Code, all'epoca una consuetudine, aveva chiesto e ottenuto l'eliminazione di diverse espressioni dalla sceneggiatura, tra le quali «maledizione!», «idiota», «impotente», «schifoso» e simili.
Tra le scene che vennero invece modificate, rispetto a quanto previsto dalla sceneggiatura, per volontà dello stesso Capra durante le riprese, sono presenti: la scena in cui George salva Harry (dopo essere caduto nel ghiaccio), che includeva anche la presenza di Potter, il quale faceva liberare cani da combattimento dopo che il protagonista finiva accidentalmente sul suo giardino, e quella in cui George recita il Padre nostro, preghiera in un primo momento pensata per essere recitata in modo più formale; dopo che George va a trovare il padre in ufficio, inoltre, avrebbe dovuto considerare di consultarsi con lo zio Billy in merito a quanto accaduto precedentemente in farmacia, decidendo comunque alla fine di affrontare il problema da solo.
Le musiche vennero curate da Dimitri Tiomkin, il quale tuttavia si vide limitare il suo lavoro da Frank Capra, che modificò le partiture in tonalità e durata, arrivando a spostare i brani a proprio piacimento. Tali pretese di Capra portarono a una rottura del loro legame professionale. Anche la scelta del brano che accompagna le scene finali, l'Alleluia di Alfred Newman, è da imputare a Capra; Tiomkin aveva invece preferito l'Inno alla gioia di Beethoven.
La colonna sonora del film, nella sua versione finale, comprende i seguenti brani:
Buffalo Gal (Won't You Come Out Tonight) (William Cool White) – tema musicale principale
Hark! The Herald Angels Sing (testo: Charles Wesley – musica: Felix Mendelssohn-Bartholdy)
Vieni, vieni (testo: Henri Varna, Georges Koger – musica: Vincent Scotto) – eseguito da Tino Rossi
Nel corso degli anni ottanta il produttore Willard Carroll recuperò tutte le musiche originali composte da Dimitri Tiomkin dagli archivi della University of Southern California. In collaborazione con il compositore e direttore d'orchestra David Newman, decise quindi di rieseguirle e pubblicarle nella loro versione integrale, così come erano state scritte originariamente da Tiomkin, prima di essere tagliate o modificate durante il montaggio finale del film. I vari componimenti vennero quindi rieseguiti dalla Royal Philharmonic Orchestra, diretta da Newman, e incluse nella raccolta Sundance Film Music Series, pubblicata per la prima volta dalla Telarc su disco in vinile nel 1988. Oltre ai brani tratti dalla colonna sonora de La vita è meravigliosa, i quali raggiungono una durata complessiva di oltre 38 minuti, l'album contiene anche musiche dai film Il miracolo della 34ª strada (Miracle on 34th Street) e Lo schiavo dell'oro (A Christmas Carol).
Una proiezione in anteprima privata del film si tenne il 9 dicembre 1946 a Los Angeles, con la presenza di Clark Gable, Gary Cooper, Claudette Colbert e molte altre celebrità dell'epoca. La première pubblica si svolse invece undici giorni dopo, il 20 dicembre, al Globe Theatre di New York.
Nel corso del 1947 alcune delle date di uscita internazionali, con i relativi titoli adottati, furono:
30 novembre in Portogallo (Do Céu Caiu Uma Estrela)Nel Regno Unito fu distribuito nella primavera del 1947; in Italia uscì il 24 giugno 1948 con il titolo La vita è meravigliosa; in Spagna il 27 marzo dello stesso anno con il titolo Qué bello es vivir; mentre in Francia il successivo 28 luglio con il titolo La vie est belle.
A causa di un errore procedurale, nel 1974 il copyright sul film non venne rinnovato regolarmente e decadde; si assunse quindi che la pellicola entrò nel pubblico dominio e diverse emittenti televisive ne approfittarono per trasmettere il film ripetutamente durante le festività natalizie, anche se dovettero versare delle royalty a Philip Van Doren Stern, l'autore del racconto dal quale è tratta la trama, che invece aveva rinnovato la titolarità dei diritti in modo corretto. Tale fattore fu determinante per un notevole aumento della popolarità del film, che presto si affermò come un classico natalizio. Nel 1993 tuttavia, citando una sentenza della Corte Suprema risalente a tre anni prima, su un caso simile riguardante il film La finestra sul cortile, la Republic Pictures si dichiarò titolare dei diritti di diversi elementi del film, che aveva regolarmente acquisito, tra i quali la colonna sonora e i diritti riguardanti l'adattamento della trama; pur i singoli fotogrammi rimanendo nel pubblico dominio, non era quindi più libera la distribuzione del video. Negli USA i diritti televisivi per la trasmissione del film vennero acquistati in esclusiva dalla NBC, mentre tutte le copie non autorizzate divennero illegali.
Frank Capra aveva deciso di girare il film in bianco e nero perché riteneva che il tipo di storia, specialmente quando George immagina la vita senza che lui fosse mai nato, non si sarebbe adattata alla pellicola a colori. Tuttavia il film venne colorizzato una prima volta nel 1986 dalla Hal Roach Studios e una seconda volta nel 1988 dalla American Film Technologies, anni in cui il film era ritenuto nel pubblico dominio. La realizzazione di tali edizioni fu oggetto di controversie, in quanto non fu accolta con favore da parte del pubblico, dal cast che lavorò al film e dallo stesso Capra, che ebbe occasione di dichiarare in un'intervista: «Ora hanno rovinato il film, lo hanno totalmente impiastricciato di colori falsi e lo hanno così distrutto. La vita è meravigliosa è stato realizzato in bianco e nero. Il trucco degli attori, la scenografia, i costumi, la fotografia, le lavorazioni di laboratorio sono stati concepiti tutti per un film in bianco e nero, per una gamma precisa che va dal bianco al nero e non per altri colori».
Tra gli anni ottanta e l'inizio degli anni novanta, il film venne pubblicato su VHS da diverse case di distribuzione. Quando i diritti furono riconosciuti alla Republic Pictures, la Artisan Entertainment acquistò la licenza per continuare a distribuire la pellicola sul mercato home video statunitense. La Artisan in seguito fu acquisita dalla Lions Gate Entertainment, che in seguito cedette i diritti alla Paramount. In altri paesi la distribuzione venne invece curata da altre case; nel Regno Unito i diritti appartengono alla Universal Studios Home Entertainment.
Nel 1993 fu il primo film a essere distribuito su CD-ROM. Nel 2001 venne pubblicato per la prima volta su DVD; cinque anni dopo venne realizzata un'edizione speciale restaurata in occasione del sessantesimo anniversario. Nel 2007 venne distribuita una terza versione a colori, realizzata con moderne tecniche di colorizzazione dalla Legend Films. Dal novembre del 2009 il film è disponibile anche su Blu-ray Disc. Sia i cofanetti DVD sia i Blu-ray, oltre al film nelle versioni in bianco e nero e a colori, contengono il trailer originale e il making of della pellicola: un documentario realizzato nel 1990 intitolato The Making of "It's a Wonderful Life" e presentato dall'attore Tom Bosley.
A fronte di un budget complessivo di circa tre milioni e duecentomila dollari, il film incassò la non soddisfacente cifra di 3.300.000 dollari, piazzandosi solo al 26º posto tra i maggiori incassi di quell'anno. Alcune fonti attribuiscono una delle cause della non molta affluenza di pubblico nelle sale all'uscita del film a una ondata di freddo che nel dicembre del 1946 colpì la costa est degli Stati Uniti.
Sebbene il film non ottenne l'incasso sperato e lo stesso Capra nella sua autobiografia disse di aver ricevuto critiche per lo più negative all'uscita del film, in realtà molte delle recensioni disponibili dell'epoca danno giudizi generalmente positivi, tendenza che sembra confermata dalle cinque candidature ai premi Oscar e dalla vittoria del Golden Globe. Tra queste, il Time lo indicò subito come contendente per il titolo di miglior film dell'anno insieme a I migliori anni della nostra vita (The Best Years of Our Lives). Il critico Bob Thomas affermò che con il film, la cui storia è paragonabile allo stile letterario di Charles Dickens, Capra racconta il suo amore per l'umanità così teneramente da far ignorare eventuali difetti. Variety elogiò la regia di Capra, spiegando come il regista abbia dimostrato di essere in grado di trasformare quella che usualmente potrebbe sembrare un'omelia, in un avvincente e splendido spettacolo per tutti i tipi di pubblico.
«Abilmente scritto, diretto e recitato» fu il giudizio di Newsweek, mentre James Agee su The Nation lo definì una delle opere sentimentali più valide dai tempi di A Christmas Carol. Dall'Europa arrivò anche l'apprezzamento del celebre regista Ėjzenštejn. Tra le testate a non giudicare positivamente il film vi fu invece il New York Times che, pur apprezzando diversi elementi del film, comprese le interpretazioni del cast, rimproverò a Capra di dare un illusorio concetto della vita, offrendone una visione troppo ottimistica e poco realistica, con un'eccessiva dose di sentimentalismo. Non mancò anche chi ebbe occasione di accostare il film alla propaganda comunista. Nel corso del 1947 una nota dell'FBI accusava il film di un presunto tentativo di discreditare i valori del capitalismo e dell'essere americano.
Nei decenni successivi, comunque, l'acclamazione della critica divenne praticamente universale. Roger Ebert sul Chicago Sun-Times lo descrisse come uno di quei film intramontabili, alla stregua di Casablanca e Il terzo uomo. Per Reelviews si tratta di un ottimo film da ogni punto di vista, che si può apprezzare in qualsiasi periodo dell'anno, in grado di offrire una delle esperienze più trascendentali e gioiose che un qualsiasi amante del cinema possa desiderare. Il National Review lo presentò come un film «in parte dantesco, in parte noir e in parte biblico». Per Total Film non solo si tratta di un film la cui fotografia è splendidamente realizzata, ma è anche contenitore di una forza emotiva in grado di mantenere alta l'attenzione dello spettatore per tutta la sua durata. Sull'aggregatore di recensioni Rotten Tomatoes registra un punteggio di 94/100.
La vita è meravigliosa ricevette cinque candidature ai premi Oscar 1947: miglior film alla Liberty Films; miglior regia a Frank Capra; miglior attore protagonista a James Stewart; miglior montaggio a William Hornbeck; e miglior sonoro a John Aalberg. Tuttavia non riuscì a prevalere in nessuna categoria, in quanto in quell'edizione la maggior parte dei premi furono vinti dal film I migliori anni della nostra vita, che registrò anche il maggior incasso di quel decennio.
Ai Golden Globe 1947 fu invece assegnato a Frank Capra il premio per la migliore regia. Nello stesso anno, ai National Board of Review Awards, il film venne nominato tra i migliori dieci film, mentre nel 1949 il film vinse un Cinema Writers Circle Award, premio spagnolo, nella categoria miglior film straniero. Nel 1990 venne scelto per la conservazione nel National Film Registry della Biblioteca del Congresso degli Stati Uniti. Nel 1994, inoltre, ai Young Artist Awards venne assegnato un premio speciale a Jimmy Hawkins, interprete di Tommy Bailey, figlio di George.
L'American Film Institute, oltre a inserire La vita è meravigliosa nella lista AFI's 100 Years... 100 Movies, che elenca i cento migliori film statunitensi di sempre, dove occupava l'undicesimo posto nel 1998, per poi scendere al ventesimo nella seconda edizione del 2007, ebbe occasione di omaggiare il film inserendolo anche nelle seguenti liste:
AFI's 100 Years... 100 Cheers: America's Most Inspiring Movies, la lista dei cento film statunitensi più commoventi e ispiratori, dove occupa il primo posto;
AFI's 100 Years... 100 Passions, la lista dei cento migliori film sentimentali del cinema statunitense, dove occupa l'ottavo posto;
AFI's 10 Top 10, che elenca i dieci migliori film statunitensi in dieci generi, dove occupa il terzo posto del genere fantasy;
AFI's 100 Years... 100 Heroes and Villains, la lista dei cinquanta migliori eroi e dei cinquanta migliori cattivi del cinema statunitense, dove Mr. Potter occupa il sesto posto tra i villains e George Bailey il nono posto tra gli heroes.Inoltre, Buffalo Gal (Won't You Come Out Tonight) era stata candidata per entrare nella lista delle cento migliori canzoni, AFI's 100 Years... 100 Songs, mentre le seguenti citazioni erano candidate per essere inserite nella lista AFI's 100 Years... 100 Movie Quotes, contenente le cento migliori citazioni cinematografiche:
«Che cosa vuoi, Mary? Puoi dirmelo! Vuoi la luna? Se la vuoi, io la prenderò al laccio per te.» (What is it you want, Mary? What do you want? You want the moon? Just say the word, and I'll throw a lasso around it and pull it down.)
«Al mio fratellone George, l'uomo più ricco della città!» (To my big brother George, the richest man in town!)
«Guarda papà, guarda. La maestra dice che quando suona una campana un angelo mette le ali.» (Look, Daddy. Teacher says, "Every time a bell rings an angel gets his wings.")
Nonostante all'uscita nelle sale non avesse riscosso un grande successo di pubblico, La vita è meravigliosa divenne con il passare degli anni uno dei film più popolari e amati del cinema americano, la cui visione, secondo il critico Roger Ebert, è divenuta un rituale annuale per numerose famiglie. Secondo l'Enciclopedia Britannica, grazie alle sue numerose trasmissioni televisive in periodo natalizio, è diventato «sinonimo di Natale».
Già durante l'anno seguente l'uscita nelle sale Frank Capra incominciò a ricevere migliaia di lettere da fan volenterosi di raccontargli l'effetto emotivo che il film ebbe su di loro; si narra che circa 1.500 lettere furono mandate solo dai detenuti del carcere di San Quintino. Nel 1987, in Florida, un giudice ordinò a un imputato la visione del film come parte della sua condanna per aver ucciso la moglie ammalata e per aver poi tentato di suicidarsi; tale giudice ebbe occasione di dichiarare di aver voluto mostrare all'imputato il valore della vita. Quello stesso anno, il Consigliere per la sicurezza nazionale Robert C. McFarlane rivelò al The New York Times che la visione del film gli diede la forza di andare avanti dopo aver tentato il suicidio nel febbraio del 1987.
Nel dicembre del 2002 due trasmissioni televisive della NBC furono accompagnate da una speciale narrazione dell'ex Presidente degli Stati Uniti George H. W. Bush, trasmessa sul canale audio dedicato agli spettatori non vedenti e ipovedenti. Nel dicembre del 2012 sessantasei anni dopo l'uscita al cinema, negli Stati Uniti, trasmesso per la trentaquattresima volta in prima serata dalla NBC la sera della vigilia di Natale, registrava ancora ottimi ascolti, risultando il programma più visto della serata. Secondo un sondaggio del 2011 dell'emittente britannica Radio Times, è il film preferito da guardare durante le festività natalizie dalla popolazione del Regno Unito. Fa parte del National Film Registry della Biblioteca del Congresso degli Stati Uniti, è presente nella lista dei migliori cento film statunitensi stilata dall'American Film Institute, è presente nella lista dei 250 film meglio votati sull'Internet Movie Database ed è spesso menzionato nelle liste dei film più popolari dalle riviste di settore.
Secondo una leggenda metropolitana Frank Capra visitò nel 1945, traendo ispirazione per l'ideazione della fittizia Bedford Falls, la comunità di Seneca Falls, nella contea di Seneca, nell'area centro-occidentale dello stato di New York. Qui, nel 2010, aprì un museo dedicato al film, dal nome di The Seneca Falls It's a Wonderful Life Museum, alla cui inaugurazione presenziò Karolyn Grimes, interprete di Zuzu Bailey. La stessa cittadina, in onore del film, ospita anche un festival annuale e un hotel che prende il nome dall'angelo che va in soccorso del protagonista, l'Hotel Clarence.
La trama de La vita è meravigliosa è stata presa come modello da diversi altri film; tra i principali Mr. Destiny e The Family Man, i quali ne condividono molti aspetti narrativi.
In Ritorno al futuro - Parte II (Back to the Future Part II), le scene che vedono il protagonista ritrovarsi in una versione alternativa di Hill Valley costituiscono un diretto riferimento alla rappresentazione di Pottersville.
In alcune scene del film Splendor di Ettore Scola è presente la locandina del film.
In L'esorcista III (The Exorcist III), nella prima parte del film, il tenente Kinderman porta padre Dyer al cinema a vedere La vita è meravigliosa; in seguito Dyer sarà ritrovato assassinato, con il titolo del film visto al cinema scritto con il suo sangue su una parete.
Il film è menzionato in Terminator; riguardo Terminator 2 - Il giorno del giudizio (Terminator 2: Judgment Day) lo sceneggiatore William Wisher Jr. ebbe inoltre occasione di affermare che a un certo punto della produzione, dal suo punto di vista, sembrava stessero realizzando una sorta di «La vita è meravigliosa con le armi».
In Pulp Fiction la scena del ballo e il modo in cui la protagonista Mia torna successivamente a casa, sono un omaggio diretto al film.
In alcune scene di Spawn il Clown dice a Spawn che potranno essere rispettivamente l'angelo Clarence e Jimmy Stewart. In seguito ripeterà anche la celebre citazione secondo la quale ogni qual volta suona una campana un angelo mette le ali.
Nel film Costi quel che costi (Whatever It Takes), come in La vita è meravigliosa, per adoperare uno scherzo, la pista da ballo della scuola viene aperta improvvisamente e diverse persone cadono nella piscina sottostante.
In Una settimana da Dio il protagonista, interpretato da Jim Carrey, ha occasione di avvicinare la Luna alla Terra mimando il gesto del prenderla al laccio.
In Elf il protagonista si ritrova triste su un ponte la sera della vigilia di Natale.
Nel film Santa's Slay si vede una ragazzina chiedere al padre se un angelo stesse mettendo le ali dopo che un uomo vestito da Babbo Natale aveva suonato una campana.
In Angel-A il protagonista André sta per suicidarsi buttandosi da un ponte sulla Senna, quando un angelo si butta prima di lui stimolandolo ad andare a salvarlo.
Nel terzo segmento, intitolato It’s Not Always a Wonderful Life, del documentario Freakonomics, adattamento cinematografico dell'omonimo saggio, sono incluse delle scene del film.
Riferimenti al film si possono notare anche in High Crimes - Crimini di stato, Il presidente - Una storia d'amore, Mister Hula Hoop,Shakespeare in Love, Frequency - Il futuro è in ascolto, Donnie Darko, 15 minuti - Follia omicida a New York, The Majestic, Basta che funzioni e molte altre opere.
La trama del film è ripresa anche in Richie Rich e il desiderio di Natale, in cui il giovane protagonista esprime anch'egli il desiderio di non essere mai nato.
In Quando Flanders fallì, della terza stagione, il finale ricalca quello del film, con Maude che indossa un vestito simile a quello del personaggio di Donna Reed e Homer che ha occasione di definire Ned Flanders il più ricco mancino della città.
In Amore rischioso, pathos focoso, della nona stagione, Bart e Lisa mettono le mani su una versione alternativa del finale del film.
In Vacanze di un passato futuro, della ventitreesima stagione, Homer ha occasione di interrogarsi su cosa sarebbe stato della sua vita se non avesse mai visto La vita è meravigliosa.
Al film viene fatto riferimento anche negli episodi Simpson e Dalila, Due macchine in ogni garage, tre occhi in ogni pesce, L'ultima tentazione di Homer, Miracolo su Evergreen Terrace e A Natale ogni spassolo vale.
Nell'episodio Rapporti di Saranno famosi (Fame) viene indicato come il film preferito di Doris.
La trama dell'episodio Un angelo con le ali di Beverly Hills 90210 è ispirata da quella del film.
L'episodio Il desiderio di Buffy l'ammazzavampiri (Buffy the Vampire Slayer) segue una trama simile a quella del film.
Nell'episodio Tutti odiano il Natale della sitcom ambientata negli anni ottanta Tutti odiano Chris (Everybody Hates Chris) i fratelli del protagonista guardano il film in televisione.
Nell'episodio Falso positivo di How I Met Your Mother i protagonisti vanno a vedere il film al cinema; nel precedente episodio della stessa serie Il patto dei single, inoltre, Barney ha occasione di prendere in giro Marshall, il quale indossa di giorno una camicia da notte, riferendosi a lui come «l'angelo Clarence».
In diversi episodi di Supernatural il demone Meg si rivolge all'angelo Castiel chiamandolo Clarence.
In NCIS - Unità anticrimine viene citato più volte, con il protagonista Anthony DiNozzo che ha occasione di definirlo il più grande film di Natale di tutti i tempi, impegnandosi a guardarlo insieme ai colleghi ogni anno in occasione del Natale, riprendendo così una tradizione appartenuta alla sua famiglia.
Nell'episodio Il miracolo di Natale di Glee la storia di Artie prende spunto dagli avvenimenti del film; il personaggio immagina come sarebbe stata la sua vita se non fosse mai finito su una sedia a rotelle.
Nell'episodio L'estrazione di Cooper della sitcom The Big Bang Theory i protagonisti menzionano il film, prendendone spunto per immaginare come sarebbe stata la loro vita se non avessero mai incontrato Sheldon.
Diversi titoli di episodi di serie televisive hanno fatto riferimento al titolo del film, tra cui: It's a Miserable Life di Cuori senza età (The Golden Girls), It's a Wonderful Job di Moonlighting, It's a Bundyful Life di Sposati... con figli (Married... with Children), It's a Wonderful Wife di Cin cin, It's a Wonderful Lie di Dr. House - Medical Division e It's a Terrible Life di Supernatural.
Nell'episodio della quinta stagione di Due fantagenitori Il mondo senza Timmy Turner Timmy desidera non essere mai nato, ma, contrariamente al film, vede che tutti sono più felici senza di lui.
Il film viene anche menzionato in Friends, Renegade, Sabrina, vita da strega, Una mamma per amica, West Wing - Tutti gli uomini del Presidente, Smallville, One Tree Hill, Gossip Girl, I Griffin e Bones.
Occasionalmente, domande sul film sono protagoniste di game show come Jeopardy! o Chi vuol essere milionario?, mentre riferimenti all'opera sono sfruttati anche in campagne pubblicitarie: nello spot televisivo della Volkswagen per il Super Bowl XLVIII si vede ad esempio un automobilista dire alla figlia «quando una Volkswagen raggiunge le 100.000 miglia un ingegnere tedesco mette le ali».
L'autore Disney Don Rosa ha ripreso la trama del film in una storia del 1994, scritta in celebrazione del sessantesimo compleanno di Paperino, intitolata Paperino e il genio del compleanno. L'opera vede Paperino venire visitato nel giorno del suo compleanno da un genio che gli mostra il drammatico quadro di una Paperopoli senza di lui.
Anche Topolino e le dolcezze del Natale, fumetto realizzato dal disegnatore Disney italiano Romano Scarpa, costituisce una parodia del film.
Il 10 marzo 1947 la trasmissione radiofonica Lux Radio Theatre trasmise un primo adattamento della trama, in cui recitarono James Stewart, Donna Reed e Victor Moore nel ruolo di Clarence. Altri adattamenti radiofonici furono trasmessi negli anni successivi, tra cui uno spettacolo live l'8 dicembre 1997, per ricordare il recentemente deceduto Stewart, al quale parteciparono Bill Pullman, Nathan Lane, Martin Landau e Minnie Driver.
Per un primo adattamento teatrale si dovette aspettare fino alla fine degli anni 1980, quando venne prodotto il musical A Wonderful Life, con i testi scritti da Sheldon Harnick e le musiche da Joe Raposo. Dopo essere stato eseguito una prima volta nel 1986 presso l'Università del Michigan, debuttò ufficialmente solo nel novembre del 1991 al teatro Arena Stage di Washington.
Un primo film per la televisione, un remake per la ABC, era stato invece trasmesso l'11 dicembre 1977, intitolato It Happened One Christmas. Rispetto al film originale, in tal caso è Mary, interpretata da Marlo Thomas, a essere al centro della trama, che si vede trattenuta a Bedford Falls a dispetto delle sue aspirazioni. George è impersonato da Wayne Rogers, mentre nel cast figuravano anche Orson Welles, nei panni di Mr. Potter, Cloris Leachman, nel ruolo dell'angelo custode, Doris Roberts, Christopher Guest, C. Thomas Howell, Richard Dysart, Karen Carlson e Archie Hahn. Il film, adattato da Lionel Chetwynd e diretto da Donald Wrye, fu uno dei programmi più visti della settimana con un'audience di circa 20 milioni di telespettatori.
Il 14 dicembre 1990 venne trasmesso un secondo film TV ispirato da La vita è meravigliosa, uno spin-off intitolato Clarence. Prodotto per il canale via cavo The Family Channel, che in futuro sarebbe diventato Fox Family Channel prima e ABC Family poi, è incentrato sull'omonimo angelo che salva George Bailey, in questo caso impersonato da Robert Carradine.
Jeanine Basinger, Frances Goodrich; Leonard Maltin, The "It's a wonderful life" book, Knopf, 1986, ISBN 978-0-394-55605-5.
 Marie Cahill, It's a Wonderful Life, Massachusetts, World Publications Group, 2006, ISBN 978-1-57215-459-9.
 Frank Capra, Frank Capra, The Name Above the Title: An Autobiography, New York, The Macmillan Company, 1971, ISBN 0-306-80771-8.
 Frank Capra, Frances Goodrich; Albert Hackett, It's a Wonderful Life: The Complete Script in its Original Form, New York, St. Martin's Press, 1986.
 Stephen Cox, It's a Wonderful Life: A Memory Book, Nashville, Tennessee, Cumberland House, 2003, ISBN 1-58182-337-1.
 Joseph McBride, Frank Capra: The Catastrophe of Success, New York, Touchstone Books, 1992, ISBN 0-671-79788-3.
 Paul Michael, The Great Movie Book: A Comprehensive Illustrated Reference Guide to the Best-loved Films of the Sound Era, New Jersey, Prentice-Hall Inc., 1980, ISBN 0-13-363663-1.
 Kenneth Von Gunden, Flights of Fancy: The Great Fantasy Films, McFarland & Company, Inc., 2001, ISBN 978-0-7864-1214-3.
 Michael Willian, The Essential It's a Wonderful Life: A Scene-by-Scene Guide to the Classic Film, Chicago, Chicago Review Press, 2006, ISBN 978-1-55652-636-7.
 Bob Welch, 52 Little Lessons from It's a Wonderful Life, Thomas Nelson, 2012, ISBN 978-1-4002-0393-2.
(EN) La vita è meravigliosa, su Enciclopedia Britannica, Encyclopædia Britannica, Inc. 
(EN) La vita è meravigliosa, su AFI Catalog of Feature Films, American Film Institute. 
(EN)  Podcast It's a Wonderful Life di Screen Directors Playhouse. NBC, 8 maggio 1949
La voce del silenzio è un testo teosofico  scritto da Helena Petrovna Blavatsky a Fontainebleau e pubblicato nel 1889.
Parla dei principi della Teosofia, l'autrice stessa è infatti la fondatrice della Società Teosofica ed affermava di aver scritto il libro traendolo da un manoscritto rinvenuto in Tibet.

La zattera della Medusa (Le Radeau de la Méduse) è un dipinto a olio su tela (491x716 cm) di Théodore Géricault, realizzato nel 1818-19 e conservato nel Museo del Louvre di Parigi.
Completato quando l'artista aveva soltanto 27 anni, il dipinto rappresenta un momento degli avvenimenti successivi al naufragio della barcona fregata francese Méduse, avvenuto il 2 luglio 1816 davanti alle coste dell'attuale Mauritania, a causa di negligenze e decisioni affrettate da parte del comandante Hugues Duroy de Chaumareys che, oltre a non navigare da circa venticinque anni, non aveva una buona conoscenza di quelle acque, cosa che portò la fregata ad incagliarsi sul fondale sabbioso. Oltre 250 persone si salvarono grazie alle scialuppe, le rimanenti 150, la ciurma, dovettero essere imbarcate su una zattera di fortuna, lunga 20 metri e larga 7, e di queste soltanto 15 fecero ritorno a casa.Géricault scelse accuratamente il soggetto del suo primo grande lavoro, una tragedia che stava avendo risonanza internazionale, per alimentare l'interesse di un pubblico quanto più vasto possibile e per lanciare la sua carriera. Scrupoloso e attento ai dettagli, l'artista si sottopose ad un intenso periodo di studio sul corpo umano e sulla luce, producendo moltissimi disegni preparatori, intervistando due dei sopravvissuti e costruendo un modellino del naufragio. Come aveva previsto, il dipinto una volta esposto al Salon di Parigi del 1819 generò diverse controversie, attirando in misura uguale commenti positivi e feroci condanne. Solo in seguito venne rivalutato dalla critica, che lo riconobbe come uno dei lavori destinati ad incidere di più sulle tendenze romantiche all'interno della pittura francese.Acquistata dal Louvre subito dopo la prematura morte dell'autore a trentatré anni, La zattera della Medusa, nelle sue scelte formali (la teatralità e l'intensa emotività della scena) e di contenuto (l'episodio vicino ai contemporanei dell'autore) rappresenta uno spartiacque e un punto di rottura con l'allora preponderante scuola neoclassica, tesa al perseguimento dell'ideale di emotività contenuta e catalizzata dall'arte greca, e un'icona del Romanticismo, arrivando a influenzare i lavori di artisti come Eugène Delacroix, William Turner, Gustave Courbet e Édouard Manet.
Nel giugno del 1816, la fregata francese Méduse partì da Rochefort in direzione del porto di Saint-Louis, sulle coste del Senegal; con essa viaggiavano altre tre navi, la Loire, la Argus e la corvetta Écho. Hugues Duroy de Chaumareys era stato nominato capitano della fregata nonostante la scarsa esperienza di navigazione. La missione della fregata era quella di accertarsi che l'Inghilterra avesse tenuto fede al trattato di Parigi e avesse abbandonato la colonia del Senegal restituendola alla Francia. Julien-Désiré Schmaltz, insieme alla moglie Reine, era tra i passeggeri della fregata, in qualità di governatore della colonia.Per ammortizzare i tempi e i costi, la Medusa distaccò le navi compagne e aumentò la sua velocità. A causa di ciò, il 2 luglio, si incagliò su un banco di sabbia, 160 chilometri al largo della attuale Mauritania. Furono fatti dei tentativi per disincagliare la nave, ma nessuno andò a buon fine e così, il 5 luglio, i quattrocento superstiti iniziarono il viaggio verso la costa sulle sei scialuppe della fregata. Alcuni ufficiali rimasero sulla nave, tuttavia le restanti 147 persone, eccedendo in numero, dovettero essere dirottate su una zattera di fortuna, lunga 20 metri e larga 7. Il capitano e gli altri passeggeri sulle scialuppe decisero inizialmente di trascinare la zattera, ma dopo pochi chilometri l'imbarcazione affondò parzialmente a causa del peso degli uomini, la cima si ruppe e fu abbandonata al proprio destino. Sulla zattera, 20 persone morirono già la prima notte. Al nono giorno i sopravvissuti si diedero al cannibalismo. Il tredicesimo giorno, il 17 luglio, dopo che molti erano morti di fame o si erano gettati in mare in preda alla disperazione, i superstiti vennero salvati dal battello Argus; cinque morirono la notte seguente.Lo scandalo scoppiò il 13 settembre seguente, allorché il foglio Journal des débats pubblicò una relazione del chirurgo Henry Savigny, sopravvissuto della zattera: egli raccontava del clima di violenza e sopraffazione fra i sopravvissuti. Gli avversari del governo sottolinearono la discriminazione sofferta dai non-privilegiati e la nomina del comandante de Chaumaray, la cui negligenza è considerata la causa principale del naufragio, arrivando a generare un affare politico che coinvolse e mise in imbarazzo la monarchia francese, recentemente restaurata dopo la disfatta del 1815 subita da Napoleone.
Géricault fu affascinato dai resoconti del naufragio e capì ben presto come la messa su tela dell'avvenimento avrebbe potuto costituire l'opportunità di affermare la sua reputazione come pittore. All'inizio del 1818, incontrò i sopravvissuti Henri Savigny e Alexandre Corréard, i quali fornirono la descrizione emotiva della loro esperienza, ispirando l'intenso tono tragico del dipinto. Lavorò a fianco di Corréard, Savigny e il falegname della Medusa, Lavillette, per costruire un dettagliato modello in scala della zattera, usata come modello dal vero nella fase finale. Nonostante soffrisse di forti febbri, riuscì a compiere diversi viaggi sulla costa francese, in particolare a Le Havre, per assistere a tempeste e maremoti. Colse inoltre l'occasione di un viaggio in Inghilterra, attraverso la Manica, per studiare il movimento delle onde.Ossessionato dall'accuratezza storica e con l'obbiettivo di una resa verosimile della rigidità cadaverica dei marinai deceduti sulla zattera, visitò l'obitorio dell'ospedale Beaujon di Parigi, per studiare la rappresentazione del tono muscolare dei morti, arrivando a portare nel suo studio una testa, concessagli in prestito per due settimane da un manicomio, e diversi arti amputati per studiarne il processo di decomposizione e per prendere dimestichezza con il disegno dei morti.L'ideazione del dipinto si dimostrò più lenta e difficoltosa di quanto il pittore avesse immaginato e, in particolare, la scelta del preciso momento da immortalare sulla tela fu il frutto di numerosi ripensamenti e altrettanti disegni e schizzi preparatori. Tra i momenti presi in considerazione ci fu l'ammutinamento contro gli ufficiali il secondo giorno sulla zattera, le scene di cannibalismo e il salvataggio finale. Infine, Géricault scelse di rappresentare l'episodio finale, in cui i sopravvissuti vedono all'orizzonte una nave.
Dal punto di vista stilistico, La zattera della Medusa fonde svariate influenze, assorbite da Géricault nei suoi numerosi viaggi in Italia e all'estero. Tra i punti di riferimento più evidenti appaiono il Giudizio universale, la volta della Cappella Sistina, entrambi di Michelangelo, e la Trasfigurazione di Raffaello, mentre l'approccio monumentale verso avvenimenti contemporanei e la maniera composta in cui è descritto l'avvistamento della nave è mutuato da Jacques-Louis David e Antoine-Jean Gros. L'illuminazione del quadro venne descritta come caravaggesca, la tensione scultorea dei corpi costituisce un retaggio classicista, così come lo è l'assenza di vestiti sui loro corpi, motivata dal desiderio di evitare «costumi non pittorici». Lo storico Richard Muther osservò: «C'è ancora qualcosa di accademico nelle figure, che non sembrano sufficientemente indebolite dalle privazioni, dalle malattie e dalla lotta contro la morte». Géricault aveva eseguito molte copie dei lavori di Pierre Paul Prud'hon, tra cui la sua opera più importante, La Giustizia e la Vendetta divina perseguitano il crimine, le cui scelte compositive influenzarono fortemente il pittore francese.David fu una fonte d'ispirazione anche per ciò che riguarda i contenuti dell'opera. Nel 1793, David aveva dipinto un importante evento contemporaneo, in Morte di Marat, che aveva avuto un forte impatto politico durante la rivoluzione francese e servì come precedente a Géricault per dipingere un recente fatto storico. Fu colpito in uguale misura da Antoine-Jean Gros, allievo di David, il cui Napoleone visita i feriti a Jaffa (1804) concedeva importanza tanto a Napoleone quanto alle anonime figure dei soldati in agonia.Nel XVIII secolo la trattazione pittorica dei naufragi e degli incidenti marini era diventata un vero e proprio filone artistico, accogliendo tra le proprie fila artisti come Claude Joseph Vernet, in grado di ottenere una resa realistica dei colori attraverso l'osservazione diretta dell'ambiente, anticipando una delle caratteristiche dell'Impressionismo, anche attraverso metodi poco ortodossi, come farsi legare all'albero maestro di una nave per assistere a una tempesta. Il pittore John Singleton Copley aveva già creato un precedente per quanto riguardava sia i soggetti di storia contemporanea sia gli incidenti in mare, come testimoniano Watson e lo squalo (1778), in cui un uomo di colore è al centro dell'azione e il dramma è concentrato sulle figure più che sul paesaggio, e Scena di un naufragio, che ricorda la Medusa per tematica e composizione. La componente politica era stata sviscerata anche da Francisco Goya in una delle sue opere più famose, 3 maggio 1808.Il vecchio affranto in primo piano, infine, presenta delle analogie con il personaggio di Ugolino della Gherardesca così come è presentato da Dante nell'Inferno e sembra alludere in special modo alla versione di Johann Heinrich Füssli. Una diffusa interpretazione ottocentesca del dramma di Ugolino narrata nella Divina Commedia di Dante Alighieri, infatti, lo voleva macchiato di cannibalismo verso i figli, proprio uno degli aspetti più scioccanti della tragedia della Medusa, che lo stesso Géricault aveva edulcorato attraverso vari studi preparatori molto più espliciti sulla questione rispetto al risultato finale.
Géricault iniziò la stesura finale del dipinto nel novembre del 1818, dopo aver interrotto una relazione incestuosa con la moglie dello zio, da cui nascerà un figlio, ed essersi rasato la testa a zero. Il lavoro, che si sarebbe protratto fino al luglio dell'anno seguente, fu svolto nello studio del pittore, situato nel quartiere Faubourg du Roule, attraverso una disciplina monastica: i pasti venivano portati dalla portinaia e l'autore si concesse raramente una serata di riposo. Lui e il suo assistente, il diciottenne Louis-Alexis Jamar, con il quale ebbe un rapporto conflittuale, dormivano in una piccola stanza adiacente allo studio. Nel suo atelier ordinato, l'artista lavorava in una maniera così metodica, nel più completo silenzio, che scoprì come anche lo squittio di un topo fosse sufficiente a rompere la sua concentrazione. Trent'anni dopo il completamento dell'opera, l'amico pittore Antoine-Alphonse Montfort descrisse il periodo di stesura finale come un vero esercizio di rigore:
Come riferimenti dal vero usò conoscenti e amici, incluso il contemporaneo Eugène Delacroix (1798–1863), sul quale modellò la figura in primo piano con il volto puntato verso il basso. Due dei sopravvissuti si intravedono in penombra ai piedi dell'albero, mentre tre naufraghi furono dipinti dal vero. Jamar posò nudo per il giovane morto in procinto di scivolare in acqua, ai piedi del quadro, e fu la base per altri due corpi.Nonostante l'estrema fedeltà ai fatti e il lungo periodo di ricerca svolto, Géricault commise intenzionalmente degli errori, giustificati da una sorta di licenza artistica. Secondo le registrazioni ufficiali, il numero dei passeggeri al momento del salvataggio è inferiore a quello ritratto nell'opera e invece della mattinata soleggiata e delle acque calme riportate dalle cronache il giorno del salvataggio, l'autore optò per un'atmosfera di tempesta per rinforzare il dramma emotivo.Lavorando senza sosta, l'artista completò il dipinto in otto mesi. L'intero progetto, dalle prime fasi di ricerca fino alla stesura definitiva, arrivò a occupare tre anni di gestazione.
La zattera della Medusa fu mostrato al pubblico per la prima volta al Salon di Parigi del 1819, sotto il generico titolo di Scène de Naufrage (Scena di un naufragio). L'argomento trattato era tuttavia facilmente riconoscibile dagli spettatori dell'epoca. L'esposizione, sponsorizzata da Luigi XVIII, presentava circa 1.300 dipinti, 208 sculture e numerosi oggetti di design. Luigi XVIII stesso visitò il salone tre giorni prima della sua apertura e, dando un giudizio al dipinto, affermò: «Monsieur, vous venez de faire un naufrage qui n'en est pas un pour vous» ("Signor Géricault, avete fatto un naufragio, ma non lo è di certo per voi").I critici si divisero in due: chi rimase affascinato dall'orrore e dalla disperazione del quadro e chi espresse il proprio scontento per una tale presa di distanze dal neoclassicismo, il cui precetto di bellezza idealizzata veniva ribaltato dal crudo realismo di Géricault. Il pittore metteva in dubbio tutte le istanze dell'epoca, gli artisti iniziarono a chiedersi come potesse una materia del genere essere trasposta in un dipinto suggestivo e come potesse l'autore riconciliare arte e realtà. Marie-Philippe Coupin de la Couperie, una pittrice francese presente alla mostra, fu categorica: «Sembra che Géricault si stia sbagliando. Lo scopo di dipingere è parlare all'anima e agli occhi, non di respingerli». Non mancarono i ferventi ammiratori, tra cui lo scrittore e critico d'arte Auguste Jal, il quale apprezzò i temi politici introdotti, le sue posizioni liberali e la sua modernità. Per lo storico Jules Michelet «Tutta la nostra società è a bordo di quella zattera». Secondo il critico Karen Wilkin il quadro rappresenta «Un'accusa cinica dei malaffari della burocrazia francese post-napoleonica, molta della quale è stata reclutata pescando dalle famiglie superstiti dell'Ancien Régime», mentre Kenneth Clark, storico dell'arte britannico, disse che «La zattera della Medusa resta l'esempio più importante di un pathos romantico espresso attraverso il nudo. E l'ossessione della morte dona verità alle figure morenti e ai morti. Le premesse possono essere state ispirate dai classici, ma sono state riviste con il forte desiderio di un'esperienza violenta».
Géricault cercò deliberatamente il confronto politico e artistico e i critici risposero al suo approccio a seconda delle proprie simpatie politiche verso i Borboni o verso l'ala liberale. Il punto di vista dell'artista apparve chiaro ai recensori: il quadro mostra empatia verso i naufraghi, e di conseguenza sembra schierarsi contro l'impero, facendo propria la causa anti-bonapartista dei sopravvissuti Savigny e Correard. La scelta di mettere in risalto, all'apice della composizione, l'uomo di colore fu anch'essa vista come l'espressione di una simpatia verso l'abolizionismo. Le polemiche furono controproducenti per l'artista, speranzoso di una unanime acclamazione popolare. Conclusasi l'esposizione, la giuria assegnò una medaglia d'oro al dipinto, ma non lo selezionò per la collezione stabile del Louvre. Géricault vinse invece una commissione sul soggetto del Sacro Cuore di Gesù, che l'autore offrì a Delacroix, preferendo ritirarsi in campagna, dove trascorse parte del suo tempo a riprendersi dalle fatiche e dallo stress. La Medusa, non avendo trovato un compratore, fu impacchettata e conservata nello studio di un collega.Nel 1820 Géricault si accordò affinché il dipinto venisse esposto alla mostra londinese di William Bullock, a Piccadilly, dove fu visto da più di 40.000 visitatori. L'accoglienza a Londra fu molto più calorosa rispetto a quella di Parigi: il quadro fu acclamato come l'emblema di una nuova direzione all'interno dell'arte francese. Tra i motivi di questo successo ci fu il più felice posizionamento della Medusa, che nel Salone Carré di Parigi era stata appesa in alto, mentre a Londra la distanza ravvicinata al suolo enfatizzò l'impatto monumentale. In Inghilterra l'opera venne sfruttata anche nell'ambito dell'intrattenimento: vennero messe in scena due rappresentazioni teatrali basate sugli eventi narrati dal quadro, che di conseguenza ampliarono la fama di Géricault e del suo lavoro. Dall'esposizione di Londra Géricault guadagnò una cifra vicina ai 20.000 franchi, come percentuale sui biglietti d'entrata, una somma maggiore di quella che il governo francese gli avrebbe corrisposto se avesse venduto il dipinto. Dopo l'esperienza londinese, nel 1821 Géricault esibì la Medusa a Dublino, dove fu però accolta tiepidamente, a causa di un'esposizione rivale in cui era mostrato un panorama in movimento intitolato Il naufragio della Medusa, che all'epoca sembrava fosse stato creato sotto la supervisione di uno dei sopravvissuti al disastro.La zattera della Medusa fu in seguito scelta dal curatore del Louvre Louis Nicolas Philippe Auguste de Forbin che l'acquistò nel 1824, lo stesso anno della morte di Géricault, in una vendita postuma attraverso l'intermediazione di Pierre-Joseph Dedreux-Dorcy, amico dell'artista, per conservarla nel museo parigino, dove è esposta nella sala dei dipinti francesi di grande dimensione. Nell'estate del 1939, Medusa fu spostato dal Louvre in previsione dell'imminente guerra. L'opera trovò dapprima una temporanea sede nelle stanze di Versailles, per poi essere custodito nel castello di Chambord, dove rimase fino alla fine della seconda guerra mondiale. A causa del deterioramento del quadro, nel 1859 il Louvre commissionò a due artisti francesi, Pierre-Désiré Guillemet e Étienne-Antoine-Eugène Ronjat, una copia da utilizzare in caso il dipinto venisse chiesto in prestito da altri musei.
L'opera, interamente originale, è in buono stato di conservazione. Tuttavia, a causa della sperimentazione dell'autore con il bitume, una sostanza che decade rapidamente diventando una melassa nera e creando una superficie lucida e grinzosa che non può essere rinnovata o restaurata, i dettagli nelle aree più grandi dell'opera sono difficilmente individuabili e sono andati persi nel tempo.
La zattera della Medusa rappresenta il momento in cui, dopo tredici giorni alla deriva, i quindici sopravvissuti scorgono una nave, la Argus, giungere dall'orizzonte. Secondo una recensione dell'epoca, l'opera coglie «Il momento in cui la rovina della zattera può dirsi completa». Le dimensioni del dipinto, 491 x 716 cm, furono scelte in modo che la maggior parte delle figure fossero in scala reale, mentre quelle in primissimo piano fossero il doppio della loro grandezza naturale, dando quindi il senso di spinta verso l'esterno e verso lo spettatore, che viene trascinato di peso direttamente nell'azione. La didascalia sulla cornice recita: «L'unico eroe in questa toccante storia è l'umanità».
La zattera è popolata dai sopravvissuti al tragico incidente. Un vecchio in primo piano regge sulle ginocchia le spoglie del figlio deceduto, un altro irrompe in lacrime di frustrazione e sgomento. Un ammasso di corpi occupa la parte inferiore del dipinto, in attesa di essere trasportati via dalla corrente. Gli uomini al centro, invece, hanno appena scorto la Argus e uno di loro, l'africano Jean Charles, si erge su una botte vuota, sventolando freneticamente il suo fazzoletto nel tentativo di attirare l'attenzione della nave.La composizione pittorica del quadro è costruita su due strutture piramidali. Il perimetro della prima e più larga piramide, a sinistra, è costituito dalla base stessa della zattera, mentre la seconda, di misura minore, si sviluppa dal gruppo di sagome morte in primo piano, che formano anche la base da cui emergono i sopravvissuti, intenti a stagliarsi il più alti possibile per richiamare la nave, convogliano verso il picco emotivo costituito dalla figura centrale che sventola il panno. L'attenzione dell'osservatore è dapprima catturata dal centro della tela, per poi seguire il flusso dei corpi dei sopravvissuti, inquadrati di schiena e tendenti verso destra. Come ebbe a dire lo storico dell'arte Justin Wintle: «Un ritmo lineare ci conduce dai morti nell'angolo sinistro del quadro ai vivi del vertice destro». Altre due linee diagonali furono usate per aumentare la tensione drammatica. Una, infatti, segue l'albero maestro e i tiranti, spostando l'attenzione dell'osservatore verso le minacciose onde della tempesta, l'altra, composta dai corpi dei naufraghi ancora vivi, si protrae verso la silhouette della Argus.La tavolozza di Géricault, composta da toni pallidi per i corpi dei naufraghi, colori fangosi e scuri per i loro vestiti, il mare e il cielo, comprende vermiglione, bianco, giallo Napoli, quattro diversi tipi di ocra, due sfumature di terra di Siena, carminio, blu di Prussia, pesca-arancio, terra di Cassel e bitume. Nel complesso, il dipinto è dominato da una tonalità scura e tetra, affidata all'uso di pigmenti tendenti al marrone, che secondo l'autore erano efficaci nel suggerire il sentimento di dolore e tragedia. All'orizzonte la Argus, la nave che trarrà in salvo i superstiti, è illuminata da una luce più chiara e questo fornisce all'intera scena una luminosità che rinvigorisce e accende l'occhio dello spettatore, altrimenti offuscato dai vari toni del marrone. A questo contribuisce anche il mare, realizzato in un verde intenso, invece del tradizionale blu scuro, che avrebbe sminuito il contrasto con la zattera e i suoi passeggeri.
Géricault dipinse con pennelli molto piccoli e con colori a olio particolarmente viscosi, che si asciugavano in una notte, dandogli pochissimo tempo per effettuare modifiche o ripensamenti. Per mantenere le tonalità di colore il più pure possibile tenne i colori fisicamente separati l'uno dall'altro. La tavolozza consiste in tonalità intense, fortemente espressive, per la maggior parte scure; è presente, oltre ai colori, anche del bitume, che fu una sorta di esperimento per il pittore, il quale lo adoperò per la consistenza sulla tela simile al velluto. Rifiutando la tradizionale maniera di messa su tela di un dipinto, che prevede un lavoro globale sull'intera composizione, preferì posizionare i modelli e le figure una alla volta, disegnarla, dipingerla e, soltanto dopo averla ultimata, passare alla successiva. La concentrazione sui singoli elementi individuali diede così al lavoro un senso di teatralità e una fisicità scioccante.
Nel mostrare una spiacevole e dolorosa verità, La zattera della Medusa segnò l'inizio dell'arte romantica e gettò le fondamenta per una rivoluzione estetica contro l'allora predominante stile neoclassico. Nonostante la resa dei corpi e le grandi dimensioni rimandino alla scuola neoclassica e ai dipinti a soggetto storico, il soggetto, l'illuminazione, e la forte emotività contrastante infusa nel dipinto rappresentarono un significativo cambio di tendenze artistiche, creando una netta separazione da tutto ciò che l'aveva preceduto. Il quadro manca volutamente di un eroe, qui rimpiazzato da persone comuni, e l'unica motivazione che muove i naufraghi è la sopravvivenza. Per Christine Riding, il lavoro mostra «la fallacia della speranza e della sofferenza inutile, e nel peggiore dei casi, l'istinto umano basilare di sopravvivere, che aveva soppiantato tutte le considerazioni morali e gettato l'uomo civilizzato nel barbarismo». Secondo Hubert Wellington, autore di The Journal of Eugène Delacroix, la parabola del neoclassicismo era da tempo giunta al termine e con Jacques-Louis David, il suo principale interprete locale, costretto all'esilio in Belgio, erano rimasti soltanto i suoi allievi a portare avanti la tradizione neoclassica, producendo immagini di incredibile freddezza.
La drammatica composizione di Géricault, con i suoi toni contrastanti e i gesti non convenzionali, stimolarono Delacroix a seguire il primo impulso creativo, sperimentando le novità introdotte dall'amico e collega nel dipinto del 1822 La barca di Dante, e successivamente in La Libertà che guida il popolo e Il massacro di Scio, che riprendono entrambi la struttura piramidale e i temi della Medusa. Lo storico dell'arte Albert Elsen scrisse che Medusa e Il massacro di Scio fornirono dei riferimenti per la monumentale scultura La porta dell'inferno di Auguste Rodin: «Medusa fu una delle opere che obbligarono Rodin a confrontarsi con un lavoro di grande misura su delle vittime innocenti di tragedie politiche. Rodin era stato ispirato a rivaleggiare con il Giudizio Universale di Michelangelo, ma aveva sicuramente la Zattera di Géricault davanti a lui ad incoraggiarlo». Perfino Gustave Courbet, appartenente alla corrente del Realismo, citò la Medusa attraverso l'uso di tele di grandi dimensioni e nel desiderio di rappresentare gente comune, eventi politici e luoghi appartenenti alla vita di ogni giorno.
La zattera della Medusa influenzò anche molti pittori al di fuori della Francia. Francis Danby, un artista inglese nato in Irlanda, definì l'opera di Géricault «La più bella immagine e il dipinto storico più grande che io abbia mai visto», mentre William Turner si ispirò al tema del disastro in mare per molte delle sue opere in cui sperimentò l'uso del colore e della luce. Turner riprese anche la tematica abolizionista in The Slave Ship (1840). Tra il 1826 e il 1830 l'artista statunitense George Cooke creò una copia di dimensioni ridotte del dipinto, che fu mostrata in varie città della nazione, tra cui Boston, Filadelfia, New York e Washington, D.C., tra lo scalpore generale. I critici applaudirono l'opera, che ispirò canzoni, rappresentazioni teatrali e libri per bambini. Dopo essere stata comprata dall'ammiraglio Uriah Phillips, venne donata da quest'ultimo nel 1862 alla New York Historical Society, dove fu erroneamente attribuita a Gilbert Stuart. L'errore fu corretto soltanto nel 2006, quando un'indagine a cura della storica dell'arte Nina Athanassoglou-Kallmyer, insegnante all'università del Delaware, rivelò la cattiva catalogazione del dipinto. The Gulf Stream (1899), conservato nel Metropolitan Museum of Art, dello statunitense Winslow Homer, fa uso della stessa composizione de La zattera della Medusa: un vascello danneggiato circondato da pericoli e minacce, un uomo di colore al centro della scena e una nave all'orizzonte che riecheggia la Argus di Géricault. Anche vari artisti del Novecento hanno mostrato interesse per l'opera di Géricault, come lo scultore americano John Connell, che, coadiuvato dal pittore Eugene Newmann, realizzò negli anni novanta il Raft Project, ricreando lo scenario di Géricault con sculture in scala 1:1 di legno, carta e catrame, sistemati su una larga zattera di legno.
Oltre all'arte, anche la letteratura e il cinema si sono più volte ispirate alla Medusa: ne L'ammazzatoio, Émile Zola cita più volte il dipinto e ne fornisce una concisa analisi, Alessandro Baricco lo racconta, in modo romanzato, nel libro Oceano mare (1993), mentre una delle avventure di Tintin di Hergé, Coke in stock (Coke en stock), del 1958, richiama nel corso della storia il quadro francese. Tra le opere cinematografiche che attingono alla Medusa, vi sono il film del 1994 di Iradj Azimi, Zattera della Medusa e la commedia d'avventura Asterix e Obelix - Missione Cleopatra (2002), in cui i personaggi citano il dipinto di Géricault. Diventato ben presto un'immagine iconica, il dipinto è stato utilizzato dalla band irlandese The Pogues come copertina per il disco Rum, Sodomy, and the Lash, solo che i volti sono stati sostituiti dai componenti del gruppo musicale mentre i tedeschi Ahab, band funeral doom metal, l'hanno usata per il loro disco The Divinity of Oceans e i Great White l'hanno invece scelta come front cover per Sail Away (1994). Un bassorilievo in bronzo dell'opera forgiato da Antoine Étex, infine, adorna la tomba di Géricault al cimitero di Père-Lachaise a Parigi.
La cantante rock italiana Alteria ha usato questo quadro per la realizzazione del videoclip di "Protection".
(FR) La zattera della Medusa, su louvre.fr (archiviato dall'url originale il 28 luglio 2011).
È il quinto romanzo pubblicato da King e il primo la cui edizione rilegata sia arrivata in vetta alla classifica dei best seller. Ha avuto una trasposizione per il cinema e come serie televisiva.
Johnny Smith, un insegnante del liceo di una piccola città del Maine, resta gravemente infortunato in un incidente stradale che lo lascia in coma per cinque anni. Quando si risveglia, scopre che il mondo e la vita sono cambiati: la sua fidanzata Sarah ha sposato un altro uomo e ha avuto un bambino, mentre sua madre è diventata una fanatica religiosa; scopre inoltre di avere acquisito il potere della chiaroveggenza: toccando altre persone riesce ad avere visioni del passato, presente e futuro ma, a causa della sua "zona morta" - una porzione non attiva del suo cervello a causa dei danni dovuti al coma - alcune parti delle visioni restano oscure obbligandolo ad immaginarsi alcune cose partendo da quello che succede nella realtà. 
Nonostante usi la sua nuova abilità per salvare la vita di una giovane ragazza, aiutare lo sceriffo ad identificare e catturare un serial killer, e salvare molti ragazzi da un incendio catastrofico, Johnny si trova a considerare il suo potere una maledizione piuttosto che un dono e comincerà a odiarlo.
Successivamente, a una conferenza politica, Johnny dopo aver stretto la mano a Greg Stillson, un popolare candidato al Congresso del New Hampshire, ha una visione di quest'ultimo che giura come Presidente degli Stati Uniti d'America e, molti anni nel futuro, di una devastazione apocalittica (dovuta alle scelte di Stilson come presidente), così terribile e completa che si sente obbligato ad impedire ad ogni costo a Stillson di raggiungere il potere.
La zona morta (The Dead Zone), regia di David Cronenberg (1983). Christopher Walken è nel ruolo di Johnny e Martin Sheen interpreta Greg Stillson. Cambiando molti dettagli, il film tenta di mantenere il tema centrale del libro in cui i poteri di Johnny lo rendono asociale ed isolato. La sceneggiatura del film, in un primo tempo affidata allo stesso King, è poi stata firmata da Jeffrey Boam.
The Dead Zone (serie TV, 2002). Con Anthony Michael Hall come Johnny, Nicole de Boer come Sarah e Sean Patrick Flanery in una versione maschia e donnaiola di Greg Stillson.
In uno speciale di Halloween della serie I Simpson un episodio è intitolato The Ned Zone ("La Zona Ned"); in questo caso è Ned Flanders a ricevere questo potere e sarà Homer Simpson l'uomo da fermare prima che faccia esplodere la centrale nucleare. Nella stessa serie inoltre il romanzo e il film sono parodiati un'altra volta in The Bart Zone ("La Zona Bart"), in un altro speciale di Halloween, dove Bart con i suoi poteri può modificare la mente delle persone.
 Stephen King, La zona morta, traduzione di Terzi A., collana Super bestseller, Sperling Paperback, 1994,  pp. 459, ISBN 88-7824-376-0.
 Edizioni di La zona morta, su Catalogo Vegetti della letteratura fantastica, Fantascienza.com. (aggiornato fino al gennaio 2010)
Laddu o laddoo sono dolci a forma di sfera, popolari principalmente nell'Asia meridionale. I laddu sono preparati con farina, impasto tritato, zucchero e con altri ingredienti che possono variare per ricetta. Sono tipicamente serviti durante festività o occasione religiose.
La farina utilizzata per la preparazione dei laddu include farina di ceci, semolino e cocco macinato. A questi ingredienti vedono uniti lo zucchero e altri aromi, cucinati nel ghi e infine modellati a forma sferica. Alcune ricette di laddu contengono medicinali ayurveda, altre ricette includono il fieno greco, vari cereali e canditi. Anche noci come pistacchi e mandorle sono tipicamente aggiunti nell'impasto dei laddu.
I laddu sono spesso preparati per festività o eventi di tipo familiare, come matrimoni e nascite di bambini, o dati come prasadam (offerta religiosa di cibo) presso i templi induisti.

Il lago d'Oô (lac d'Oô, Òu en occitano guascone) è un lago artificiale dei Pirenei di 42 ettari a 1507 m s.l.m. situato nel comune di Oô vicino a Bagnères-de-Luchon. 

Il lago di Garda o Benaco (/beˈnako/, localmente anche /ˈbɛnako/; Lach de Garda in lombardo e trentino ['lɑːk de 'gɑːrda]; Łago de Garda in veneto [ˈɰa:ɡo de ˈɡarda]), è il maggiore lago italiano, con una superficie di circa 370 km² (terzo per profondità dopo Como e Maggiore). Cerniera fra tre regioni, Lombardia (provincia di Brescia), Veneto (provincia di Verona), Trentino-Alto Adige (provincia di Trento), è posto in parallelo all'Adige, da cui è diviso dal massiccio del monte Baldo. A settentrione si presenta stretto a imbuto mentre a meridione si allarga, circondato da colline moreniche che rendono più dolce il paesaggio. Il lago è un'importante meta turistica ed è visitato ogni anno da milioni di persone.
In epoca romana il lago era conosciuto come Benacus e da alcuni era venerato come dio Benacus, personificazione stessa del lago, talvolta associata al culto del dio Nettuno. 
Oggi è meglio noto come lago di Garda, toponimo attestato fin dal Medioevo e di origine germanica, derivante da quello dell'omonima cittadina sulla sponda veronese del lago, la quale, insieme a un'altra località celebre del lago, Gardone Riviera, e altre meno conosciute, come Gàrdola, Gardoncino, Gardoni, Guàrdola e Le Garde, testimonia la presenza germanica che va dal VI all'VIII secolo, in particolare quella longobarda. Il toponimo Garda, con il quale è chiamato il lago già in alcuni documenti dell'VIII secolo, è l'evoluzione della voce germanica warda, ovvero "luogo di guardia" o "luogo di osservazione". Il toponimo classico del lago, ovvero Benācus lacus (Benaco), è quasi sicuramente di origine celtica, precedente quindi al dominio romano, e dovrebbe derivare da bennacus, confrontabile con l'irlandese bennach, e significherebbe "cornuto", ovvero dai molti promontori. La traduzione "cornuto" viene anche interpretata in riferimento alla penisola di Sirmione.La voce latina di Benaco è attestata come Benācus, -i e presuppone quindi un accento piano (Benàco): la versione italiana dell'accento tonico rimane fedele all'accentazione latina, quindi va pronunciato con l'accento sulla "a". Gli abitanti del lago, in particolar modo quelli della sponda veronese, pronunciano il nome Benaco con l'accento sulla "e", ovvero Bènaco. Resta oscuro il motivo per cui i nativi delle zone del lago tendono ad utilizzare la versione con l'accento sdrucciolo del nome.Secondo lo storico veneto Danilo Lazzarini il nome deriva da Venacus (lago veneto). Questa ricostruzione dell'etimologia è plausibile secondo il betacismo.
La parte settentrionale del lago è situata in una depressione che si insinua in direzione NE-SW all'interno delle Alpi, mentre la parte meridionale occupa un'area dell'alta Pianura Padana: si distinguono quindi un tratto vallivo e uno pedemontano, il primo di forma stretta e allungata, il secondo ampio e semicircolare. Una caratteristica del Garda è la dimensione limitata del bacino idrografico (2290 km²) rispetto alla superficie lacustre: ad una lunghezza di 52 km del lago corrispondono i 95 km del bacino, mentre le rispettive larghezze sono di 16 km e 42 km. Lo spartiacque orientale del bacino idrografico benacense presenta una direzione parallela all'asse del lago, mentre quello occidentale ha un andamento più sinuoso. All'interno del bacino i rilievi maggiori sono la cima Presanella (3556 m) e il monte Adamello (3554 m), e il Monte Baldo (2218 m), situato a est del Lago di Garda anche se la maggior parte del territorio è compreso tra i 65 e i 1500 m. Morfologicamente il bacino idrografico del Garda è suddivisibile in quattro aree: la pianura di circa 200 km², la superficie lacustre di circa 370 km², la porzione occidentale di circa 500 km² e quella orientale di circa 1040 km².Le acque del lago bagnano numerosi comuni in provincia di Brescia (Sirmione, Desenzano del Garda, Lonato del Garda, Padenghe sul Garda, Moniga del Garda, Manerba del Garda, San Felice del Benaco, Salò, Gardone Riviera, Toscolano Maderno, Gargnano, Tignale, Tremosine sul Garda, Limone sul Garda), di Verona (Peschiera del Garda, Castelnuovo del Garda, Lazise, Bardolino, Garda, Torri del Benaco, Brenzone, Malcesine) e di Trento (Riva del Garda, Nago-Torbole, Arco).
A sud del lago di Garda, tra Verona, Mantova e Brescia, si sviluppa un grande anfiteatro morenico, ovvero un susseguirsi di cerchie collinari con interposte piccole aree pianeggianti, in alcuni casi palustri, originatisi grazie all'azione di trasporto e di deposito del grande ghiacciaio del Garda. Questi depositi morenici si formarono durante le glaciazioni Günz, Mindel, Riss e Würm: alle due più antiche, la Günz e la Mindel, sono attribuiti depositi morenici molto limitati, mentre alla glaciazione Riss sono attribuite le cerchie moreniche più esterne e alla glaciazione Würm quelle interne. La morfologia delle colline è dolce e dalle linee delicate; dai punti più alti è possibile avere la percezione dei rapporti che legano le colline con le montagne oltre che della forma circolare ad anfiteatro degli andamenti collinari, i quali sembrano abbracciare la parte meridionale del lago.
Queste zone, abitate sin dalla preistoria, sono ambienti di grande pregio naturalistico, con vegetazione tipica del clima mediterraneo come l'olivo, la vite, le agavi e altre piante, che crescono rigogliose grazie al microclima creato dal bacino del Garda, che rende l'inverno particolarmente mite. Durante la primavera nascono fiori selvatici come primule, iris, violette e gigli rossi, mentre in estate sbocciano alcune varietà di orchidee selvatiche. Grazie alla presenza di aree protette sopravvivono lepri e piccoli mammiferi selvatici, uccelli acquatici e rapaci, mentre stagni e fossati sono popolati da lucci, carpe e anguille. Gli allevamenti di bovini, di equini ed altri animali domestici, conferiscono un aspetto bucolico al paesaggio collinare.Particolarmente interessante è l'avifauna, grazie alla presenza dell'airone cinerino e rosso, la nitticora, il tarabuso, la garzetta e molte specie di anatidi (ad esempio l'alzavola, la marzaiola e il germano). Le colline sono un importante crocevia migratorio per numerose specie di falconiformi e vedono pure la presenza di numerose specie insettivore che tipicamente vivono in ambienti incontaminati.Nel territorio sono presenti sia aree protette, come il Parco regionale del Mincio, la riserva naturale di Castellaro Lagusello e il biotipo del lago del Frassino, che parchi e giardini di grande rilevanza, come il celebre Parco giardino Sigurtà. Caratteristico è il Parco Archeologico Naturalistico della Rocca di Manerba, imponente collina Morenica, sovrastata da una croce in ferro che domina il lago di Garda.
Nel lago sono presenti cinque isole, tutte di dimensioni piuttosto ridotte. La più grande è l'isola del Garda, su cui nel 1220 san Francesco d'Assisi fondò un monastero, soppresso nel Settecento, e su cui oggi sorge un palazzo ottocentesco in stile neogotico veneziano. A breve distanza si trova la seconda isola per dimensioni, l'isola di San Biagio, anche detta "dei Conigli" in quanto nel XVI secolo vi erano numerose lepri e conigli che offrivano cacce abbondanti. L'isola, situata all'estremità sud-orientale del golfo di Manerba del Garda, si trova a breve distanza dalla costa e nei periodi di secca è raggiungibile a piedi.
Lungo la riva orientale si trovano altre tre isole, tutte di dimensioni modeste, situate nei dintorni di Malcesine: la più settentrionale è l'isola degli Olivi, quindi vi è l'isola del Sogno, anch'essa nei periodi di secca raggiungibile a piedi dalla costa, e infine la più meridionale, l'isola del Trimelone (o del Tremellone).
Il livello medio delle acque del Garda, che si trova a 65 metri sopra il livello del mare, subisce variazioni stagionali piuttosto limitate, in particolare se rapportato agli altri grandi laghi prealpini: le oscillazioni massime sono di 1-1,5 metri. La limitatezza di queste variazioni è merito delle dimensioni notevoli dell'invaso rispetto a quelle del bacino imbrifero che lo alimenta. La temperatura media delle sue acque superficiali è di 12 °C, che scende a 8 °C a 100 metri di profondità. La temperatura superficiale dell'acqua è però soggetta a variazioni notevoli nell'arco dell'anno: la temperatura minima a dicembre è di 6 °C mentre quella massima ad agosto è di 27 °C.
Il lago di Garda può essere idealmente suddiviso in due parti: Bacino nord-occidentale (circa 93% con massima profondità di 346 metri) e Bacino orientale (con massima profondità assai minore, di circa 79 metri, in corrispondenza di Bardolino). La suddivisione si giustifica per la presenza di una faglia sommersa tra Sirmione e Punta San Vigilio che costituisce quasi uno sbarramento naturale, il quale ostacola di fatto l'omogeneizzazione tra le acque delle due zone. Questo rilevo sommerso ha come culmine la "Secca di Garda" (profondità media 3 -5 metri) dove è stata collocata una meda galleggiante elastica e un opportuno palo di segnalazione: "il Pal del Vo". Invece, la massima profondità si trova approssimativamente di fronte alla costa tra Castelletto e Brenzone.
Uno dei fenomeni caratteristici del lago è quello delle sesse, ovvero un repentino innalzamento del livello del lago, mediamente di 30 cm, collegato a un calo improvviso della pressione atmosferica. Si tratta di un evento che avviene in condizioni di lago calmo, che si manifesta senza preavviso e la cui durata può variare da alcuni minuti fino ad alcune ore, in casi eccezionali anche una giornata intera.Altro fenomeno ricorrente è quello delle correnti, che consiste nel movimento di una massa d'acqua in una direzione diversa rispetto all'acqua che la circonda. In genere sono correnti subacquee, ma possono diventare visibili in superficie tramite una sorta di fiume che scorre sulla superficie del lago dalla colorazione più chiara rispetto a quella delle acque circostanti. Le correnti hanno andamenti e velocità piuttosto varie e si manifestano in luoghi e momenti sempre diversi, anche se i luoghi in cui compaiono più frequentemente sono nelle acque di fronte a Garda, Bardolino, Lazise, tra Gargnano e la punta di San Vigilio, e a settentrione a Malcesine e a Limone. Causa di questo fenomeno sono squilibri di temperatura.
Il fiume Sarca, le cui sorgenti sono alimentate dall'Adamello e dal gruppo dolomitico del Brenta, è il principale immissario fra i 25 affluenti. Il fiume, che si immette nel lago nelle immediate vicinanze di Torbole, ha formato la piana alluvionale di Arco. Altri immissari minori sono quelli che scendono dai monti che si affacciano sul lago: il Ponale, alimentato dal lago di Ledro, il Varone o Magnone, che dà origine alle cascate del Varone, il Campione, che ha formato l'omonima penisola, il Toscolano, che ha formato l'ampia penisola di Maderno, e l'Aril o Ri, che con i suoi 175 metri di lunghezza è considerato il fiume più breve d'Italia e uno dei più corti al mondo. L'Aril è originato da una florida sorgente presso Cassone, alimentata dalle falde acquifere del monte Baldo che, a causa della sua natura carsica, dà vita anche a numerose sorgenti subacquee.
L'alimentazione del lago è quasi completamente controllata dall'uomo a causa della costruzione della diga di Valvestino, della diga di Ledro, dei versamenti controllati dal lago di Molveno nel Sarca e dalla costruzione del canale scolmatore dell'Adige, la galleria Adige-Garda, il quale viene però utilizzato esclusivamente in caso di piene eccezionali del fiume. Pure l'unico emissario del lago, il Mincio, è controllato tramite la chiusa di Salionze.La modesta portata dell'unico emissario (mediamente 58,4 m³/s) rispetto al grande volume d'acqua contenuta nel bacino lacustre genera una condizione di stasi, tanto che le acque restano nel lago in media 26,8 anni. La lentezza del ricambio è la causa della limpidezza delle acque lacustri, anche se oggi l'infittirsi degli insediamenti, l'inquinamento e le imbarcazioni a motore hanno ridotto considerevolmente la qualità dell'acqua.
Tra le sorgenti subacquee del Garda la più nota è la Boiola, la cui peculiarità è data dagli attributi termali sodico-sulfurei che rendono quest'acqua di buone qualità terapeutiche. La sorgente sgorga a circa 300 metri di distanza dalla sponda est della penisola di Sirmione, alla profondità di 17 metri. Fino all'Ottocento la sorgente rilasciava in più punti e senza interruzione bolle che risalivano in superficie, dove sprigionavano un intenso odore di zolfo. La sorgente venne incanalata per la prima volta nel 1889 tramite un tubo che portava l'acqua termale fin sopra la superficie del lago, ma solo in seguito a numerosi tentativi si riuscì nell'impresa. Da questo getto uscivano 245 litri d'acqua al secondo a una temperatura di 63 °C, e grazie a questa canalizzazione, che in seguito avrebbe portato l'acqua termale fino a riva, la località divenne nel Novecento un frequentato centro termale.L'acqua che sgorga da questa sorgente ha la sua origine nelle profondità del monte Baldo, dove, a oltre 800 metri di altitudine, l'acqua meteorica si raccoglie, e da qui compie un percorso della durata di circa venti anni durante il quale scende fino a oltre 2.100 metri sotto il livello del mare, arricchendosi di minerali e aumentando di temperatura fino a 69 °C. È classificata come acqua minerale e ipertermale batteriologicamente pura, e ancora come sulfurea salsobromoiodica (in quanto contenente una quantità notevole di zolfo sotto forma di acido solfidrico, sodio, bromo e iodio). Presenta inoltre una grande quantità di oligoelementi, con un residuo fisso di 2,476 g/l.
Il lago di Garda fa parte di quell'ampia zona climatica che comprende la Pianura Padana e le prime valli alpine e che denota un clima temperato-continentale, ma che localmente manifesta condizioni notevolmente mitigate dalla massa d'acqua: questo clima può definirsi sub-mediterraneo. Il luogo con le temperature più miti è Malcesine, mentre quello con temperature più rigide e un clima più continentale è Peschiera del Garda. La piovosità è ben distribuita, con un minimo relativo di precipitazioni in inverno, mentre l'estate è interrotta da intensi temporali, specialmente nel mese di agosto. In inverno le temperature sono meno rigide rispetto alle zone circostanti e le precipitazioni sono piuttosto scarse, mentre le nebbie solo in poche occasione riescono a invadere il basso lago. Sulle rive non si presentano quasi mai condizioni di gelo dell'acqua, che si verificano solo eccezionalmente: l'ultima notevole è avvenuta nel 1709, quando geló l'intero lago, nel clou di in un periodo di raffreddamento climatico globale che gli storici chiamano piccola era glaciale.
Il Garda è un lago orientato da nord a sud verso la Pianura Padana, quindi molti venti tipici del Garda sono il risultato di una differenza di condizioni atmosferiche tra basso e alto lago, a causa delle quali si generano venti che scendono dai monti verso la pianura al mattino e che risalgono verso i monti il pomeriggio. La strettoia formata dal bacino lacustre condiziona lo spirare dei venti, molti dei quali sono periodici o perfino giornalieri. Questi prendono nomi dialettali, quindi un singolo vento può avere nomi diversi.Il vento più noto è il Pelèr (o Sover, o Sauar, o Soar, o Vént dé Sóra, da "sopra"), in quanto spesso piuttosto teso e in ragione di questo ricercato dagli appassionati di navigazione a vela. È un vento discendente che interessa praticamente tutto il lago, anche se è molto più intenso nell'alto e medio Garda, in quanto dopo Torri del Benaco il lago si allarga facendo perdere forza al vento. Soffia dalle prime ore della notte, ma si rafforza con il sorgere del sole, a causa dell'aumento della temperatura, e spira fino a circa mezzogiorno. Altre brezze di monte sono il Montis (o Montes), che spira dal monte Baldo verso Bardolino e Peschiera, e il Traersù, che scende invece dalle prealpi bresciane verso Moniga e Manerba.Altri venti importanti, in questo caso ascendenti, sono l'Ora del Garda, una brezza di valle che spira da sud poco dopo la caduta del Sover fino al tramonto. Interessa specialmente il medio e alto Garda, dove acquista velocità a causa dell'effetto Venturi, dovuto alla conformazione a forma di imbuto del lago e delle montagne circostanti, e l'Ander, che investe tutta la parte inferiore del Garda.Un vento freddo periodico che soffia in genere in primavera o autunno, e dalla durata media di tre giorni, è il Balì: si tratta del vento più violento che colpisce il lago, nasce nelle Alpi ma viene incanalato verso sud dal lago. Tra gli altri venti periodici vi sono il Vinessa (o Vinezza, o Vicentina) che soffia umido e fresco da sud-est. Altri venti periodici ma meno frequenti sono il Toscano (o Toscà), il Pezzochero, il Gardesana, il Boaren e l'Avreser.
Il paesaggio è condizionato dalle caratteristiche litografiche delle rocce, dalle strutture tettoniche e in parte anche dall'azione antropica. L'importanza della struttura tettonica nella modellazione del paesaggio lacustre è particolarmente evidente sulla catena del monte Baldo, la cui dorsale coincide con la culminazione di una piega anticlinale. La depressione del lago, invece, deriva da una piega, più specificatamente da una sinclinale fagliata poi scavata dalle acque correnti e modellata dai ghiacciai.Altre forme sono state definite da processi erosivi fluviali, glaciali e carsici. In particolare l'erosione di tipo fluviale è evidente nella zona settentrionale del bacino, mentre l'erosione glaciale è visibile in tutta la zona: questo processo è reso evidente soprattutto dal grande anfiteatro morenico creato da centinaia di colline a sud del lago, formate da massi giganti, ciottoli, sabbia e limi. L'azione di avanzamento e arretramento che ha subito nel tempo il ghiacciaio è visibile nell'alternanza di cerchie collinari. I processi carsici sono presenti soprattutto sul monte Baldo, come dimostrano le numerose doline e conche, e questi processo erosivi sono facilitati dai calcari triassici del monte, facilmente fratturabili.
Gli interrogativi più interessanti per quel che riguarda il dato geologico del lago di Garda sono inerenti alla formazione della sua conca, per la quale sono state date varie ipotesi: escavazione glaciale, area centrale di una sinclinale, depressione di angolo di faglia o valle fluviale.
Le rocce e i depositi morenici e fluvioglaciali affioranti nella zona del lago si sono formati in un periodo di circa 200 milioni di anni. Le formazioni più antiche sono del periodo Triassico superiore e, in gran parte, si tratta di Dolomia Principale (spesso dolomie biancastre o rosate). Le dolomie hanno uno spessore di qualche centinaio di metri e danno vita ad una morfologia aspra, che diventa evidente lungo la linea di vetta del monte Baldo (qui costituiscono il nucleo dell'anticlinale) e in un'area piuttosto vasta tra il lago di Garda e il lago d'Idro. La presenza della dolomia identifica questa come una vasta piattaforma marina: un fondale poco profondo, con, principalmente, sedimenti carbonatici, aventi caratteristiche che sono variate nel tempo da subcotidali, intercotidali e sopracotidali.Le rocce che vanno dal periodo Giurassico a quello Terziario hanno invece dato luogo, tra il lato occidentale e quello orientale del lago, a sedimenti ben diversi: gli studiosi parlano in questo caso di facies veneta e facies lombarda, la prima una piattaforma carbonatica (cioè un ambiente marino di sedimentazione poco profondo e subsidente, con sedimentazione di carbonati), la seconda un bacino (cioè una profonda depressione sottomarina, con sedimentazioni calcarei e calcarei-marnosi ricchi di selce).Le differenze così nette tra le serie stratigrafe venete e lombarde hanno suscitato sostanzialmente tre ipotesi: una spiega la differenza di facies come conseguenza di una traslazione verso nord (di circa 30 km) della zona veronese, che avrebbe portato a contatto ambienti lontani e diversi. Un'altra ipotesi spiega le differenze in modo diverso: la zona veronese e prealpina veneta (una fascia di circa 80 km) avrebbero fatto parte di un'area sopraelevata (ovvero una piattaforma) rispetto ai due lati, le fosse lombarda e bellunese. In questo caso, però, le differenze tra le due sarebbero state più graduali, senza i passaggi bruschi che si evidenziano, invece, nella regione del lago di Garda. La terza ipotesi cita verosimilmente la presenza di linee di faglia sinsedimentarie che separavano la piattaforma dalle fosse: in tal modo il passaggio tra le due facies sarebbe più brusco, proprio come viene riscontrato dai rilievi eseguiti.
Studi geologici hanno portato alla formulazione di numerose ipotesi per spiegare l'origine delle fosse occupate da laghi a sud della catena delle Alpi, le quali presentano caratteristiche simili. Sia il lago di Garda, sia quelli Maggiore, di Como e d'Iseo, hanno una forma allungata da nord a sud, limitata da scarpate, e il loro fondo si trova in criptodepressione; il tutto fa pensare ad un'origine comune.Secondo l'ipotesi di Heim queste fosse sarebbero zone subsidenti poste lungo il margine alpino, riempite quindi di acqua. Misurazioni effettuate lungo la direttrice N-S attraverso la catena alpina hanno dimostrato il verificarsi di movimenti verticali differenziali, ma non si hanno ancora elementi sufficienti per stabilire quando sarebbero iniziati questi tipi di movimenti e, soprattutto, se sono presenti anche nelle zone dei laghi.
Secondo altre ipotesi questi laghi occupano zone sprofondate a causa dell'esistenza di due sistemi di faglie subparallele (si tratterebbe quindi di un graben); questa ipotesi, tuttavia, non ha avuto riscontri per quanto riguarda il lago di Garda, la cui sponda orientale è una grande monoclinale (che forma il lato occidentale dell'anticlinale del monte Baldo), mentre lungo la parte occidentale si presume esista un'importante linea di faglia.
L'ipotesi della escavazione operata dalla forza dei grandi ghiacciai del Quaternario è stata proposta già nell'Ottocento da Ramsey ed è oggi anche la più conosciuta, sebbene la morfologia del fondo roccioso del bacino (detto bedrock) contrasti con questa ipotesi. Il bedrock dei laghi subalpini italiani si trova parecchie centinaia di metri al di sotto del livello odierno del mare. Ciò fa pensare che l'origine della fossa benacense (e degli altri laghi subalpini) derivi dall'imponente azione erosiva dei corsi d'acqua durante il forte abbassamento del livello del mar Mediterraneo avvenuto circa 5,5 milioni di anni fa, quando vi fu la chiusura del collegamento con l'oceano Atlantico: fu in questo momento che tutti i fiumi del bacino idrografico del mare operarono una forte azione erosiva per collegarsi al livello del mare, scavando così canyon molto profondi, il cui fondo si trova oggi centinaia di metri sotto il livello del mare. Durante il Pliocene si ricreò il collegamento tra mar Mediterraneo e oceano Atlantico, e l'acqua marina invase letteralmente le profonde valli scavate da questi corsi, depositando nel tempo sedimenti di argilla, facilmente distinguibile (con sistemi di misurazione sismica) dalle rocce che costituiscono il bedrock di queste valli. Gli studi eseguiti sul lago di Garda hanno mostrato che il bedrock si trova a circa 500 m sotto il livello del mare all'altezza di Malcesine, e si abbassa progressivamente verso sud, arrivando a 1.259 m sotto il livello del mare a Pacengo (a sud di Lazise). Solo successivamente, nel quaternario, quando la zona dell'attuale bacino lacustre si presentava come un'ampia vallata, questa venne occupata da ghiacciai che modellarono il fondo e i versanti: allora, però, il bacino idrografico era ben più ampio di quello attuale, e comprendeva quasi sicuramente gran parte del bacino dell'Adige. Questo infatti spiegherebbe le dimensioni del ghiacciaio (che a punta San Vigilio era alto 1.100 m) e la forza con cui è riuscito a creare colline moreniche così imponenti.
La regione benacense è collocata nel quadro tettonico delle Alpi, il quale è dominato dai movimenti della placca euroasiatica e di quella africana. Europa e Africa cominciarono ad avvicinarsi a partire dal Cretaceo superiore, quando la loro collisione produsse l'innalzamento delle catena alpina, caratterizzata da una struttura a grandi coltri di ricoprimento appartenenti sia alla crosta europea che a quella africana; quest'ultima sopravanzò quella europea, in parte ricoprendola. Questa struttura a coltri di ricoprimento si interrompe subito a sud della Linea Insubrica, la quale costituisce il confine tra le Alpi e le Alpi Meridionali, queste ultime comprendenti la regione del lago di Garda. Le Alpi Meridionali sono la parte più settentrionale del margine continentale africano e sono costituite da una successione di pieghe con una asse principale diretto da est a ovest. Il tratto della Linea Insubrica che più interessa l'area del Garda, in quanto gli si imputa la formazione dei più importanti elementi strutturali, è quella denominata Linea delle Giudicarie, caratterizzata da strutture aventi direzione NNE-SSW. L'elemento più noto avente proprio questa direzione è la grande piega del monte Baldo, situato lungo la sponda est del lago, costituita da una piega anticlinale e da una sinclinale.La Linea Ballino-Garda taglia a metà il lago di Garda dividendo la parte orientale, facente parte del sistema della piattaforma veneta, da quella occidentale, afferente strutturalmente al bacino lombardo orientale: la prima è caratterizzata da disturbi tettonici sub-verticali lungo le linee di faglia, anche se non mancano pieghe di grandi dimensioni, come quella del Baldo; la seconda è caratterizzata da grandi sovrascorrimenti di rocce carbonatiche rigide su rocce tenere nelle quali si stabilirono superfici lubrificanti che hanno favorito i movimenti di traslazione. I piegamenti e gli avvallamenti sono stati attribuiti ad una tettonica per scollamento lungo superfici di distacco a seguito del sollevamento dell'area dell'Adamello (da registrare comunque che lungo il margine dell'Adamello esiste anche una componente compressiva). La messa in posto del plutone dell'Adamello durante il Paleogene determinò importanti deformazioni e fratturazioni della copertura sedimentaria, anche se le maggiori deformazioni si ebbero quando la messa in posto dell'Adamello era ormai conclusa, ovvero tra il Miocene e il Pliocene. Alcune linee di fratturazione sono ancora attive e sono queste a causare gli eventi sismici documentati dall'uomo in quest'area.
Il più antico terremoto di cui si abbia memoria che colpì la regione gardesana pare sia avvenuto nel 243 (o forse nel 245): fu talmente disastroso che la città di Benaco, situata dove oggi sorge Toscolano, scomparve improvvisamente. La scomparsa della città di Benaco è dovuta probabilmente alla spaccatura del monte sopra Toscolano, che si aprì a causa del terremoto e che causò l'inondazione da parte di un piccolo lago chiuso tra le montagne, che sommerse la popolosa cittadina.Altri terremoti in cui viene citata direttamente la zona del Garda e di particolare importanza furono quelli del 793, che secondo i cronisti provocò grandi calamità specialmente nella zona del Baldo, del 1457, durante il quale, si racconta, un monte sopra Salò si abbassò, del 1703, che sul lago provocò la caduta di numerose abitazioni e procurò molte vittime, del 1810, che colpì in special modo Malcesine, dove provocò un intorbidamento delle acque e la formazione di una fessura lunga 200 metri e larga 18 centimetri nella piazza del paese, del 1836, in cui le scosse causarono alcune frane nel monte Tomè, nella parte più settentrionale del monte Baldo, che a loro volta provocarono una forte eruzione di acqua.Nel 1866 si aprì un periodo piuttosto lungo di agitazione sismica del Baldo, con sismi più o meno forti, tremiti, scuotimenti e altri fenomeni di minore importanza, il quale vide come evento più importante il terremoto del 5 gennaio 1892, che alle ore 17 agitò tutta la regione del Garda con straordinaria violenza, provocando la caduta di camini e di muraglie.Altri sismi più recentemente hanno colpito Salò e i dintorni, in particolare il terremoto del 31 ottobre 1901 provocò danni diffusi alle costruzioni, alcuni crolli e spaccature nel terreno, mentre il Terremoto di Salò del 2004 causò danni ad alcuni edifici.
Il succedersi delle glaciazioni e dei disgeli contribuì, inizialmente, a formare una vegetazione simile a quella europea continentale; in seguito ad un'alluvione avvenuta nel VII secolo, il limite della foresta si alzò e la vegetazione lacustre cominciò a caratterizzarsi in modo diverso: aumentarono le specie coltivate, tipiche ancora oggi del lago di Garda (in particolare il castagno, il noce, l'olivo, la vite e i cereali), ma aumentò anche la varietà delle specie selvatiche, rendendo dal punto di vista dei botanici il lago eccezionale, grazie al clima che va da sub-mediterraneo sulla costa, ad alpino nei monti che lo circondano.Risalendo il monte Baldo, celebrato fin dall'antichità e noto come hortus Europae, ovvero "giardino d'Europa", a causa del vasto patrimonio floristico e degli endemismi, si affronta un avvicendamento di fasce vegetali: alle altitudini inferiori si trovano una grande quantità di specie termofile tipiche dei climi steppici e caldo umidi, come artemisie, astragali, lauri, lecci, tassi e terebinti; risalendo il versante, tra i 400 e gli 800 metri, si trova il tipico bosco di fascia media, composto da carpini neri, frassini ornielli, roverelle, e in misura minore bagolari, noccioli e peri; segue una fascia di latifoglie composta da aceri, carpini, frassini, noccioli e sorbi; tra i 1000 e i 1200 metri la vegetazione è composta principalmente da faggi, e ad altezze poco superiori si trovano gli abeti rossi e, più rari, gli abeti bianchi; a partire dai 1700 metri inizia il clima alpino, con mughi, basse aghifoglie, rododendri e fiori di montagna. Anche da parte bresciana vi è una simile successione di vegetazione, anche se condizionata dalla significativa presenza di scogliere e dalla minore altezza, che vede il suo punto massimo nei 1975 metri del monte Tremalzo, contro i 2218 metri della cima Valdritta della catena del Baldo.
La riva veronese del Garda, sostenuta da un clima favorevole con escursioni termiche modeste, viene chiamata anche Riviera degli Olivi, qui presenti in misura rilevante, parimenti, la sponda bresciana è altresì nota anche come Riviera dei Limoni, qui coltivati in caratteristici giardini a pilastri e muri di ciottoli, distribuiti a gradinate.Le specie ittiche presenti nel lago sono oltre venticinque. Specie endemica del Garda è il carpione, un salmonide che predilige l'alto Garda e si ciba di plancton. Le sue carni sono apprezzate fin dall'antichità, ma questo ha causato una sovrapesca che ha portato la specie a rischio di estinzione. Tra le altre cause che hanno portato la specie ad essere in pericolo vi sono il peggioramento della qualità dell'acqua e la concorrenza di altre specie di pesci alloctone. Le specie autoctone del lago sono: alborella, agone, anguilla, barbo comune, bottatrice, carpione, cavedano, luccio, scardola, spinarello, tinca, triotto, vairone e la trota lacustre che raggiunge anche dimensioni notevoli (sono stati pescati esemplari di 15 kg).
Mentre tra quelle alloctone ci sono: coregone lavarello, carpa, persico sole, persico trota e persico reale.
Gli uccelli acquatici sono piuttosto numerosi, anche se alcune specie che in passato sostavano lungo le rive oggi non compaiono più, come fenicotteri e pellicani. Le specie più comuni sono le anatre (come germani reali, canapiglie, alzavole e le marzaiole), gli smerghi, gli aironi, le folaghe e i cigni. Il palmipede più diffuso è però il gabbiano, grazie alla varietà della sua alimentazione.
Fino all'Ottocento gli abitanti del lago hanno conservato molte peculiarità frutto di una storia secolare e di profondi adattamenti all'ambiente in cui vivevano. Queste peculiarità erano particolarmente evidenti tra le genti dell'alto Garda in ragione del minor contatto con il mondo esterno, causato dal territorio impervio in cui vivevano, che rendeva difficili le comunicazioni. Ciò ha portato all'origine di una popolazione con tratti tipologici e morfologici ben precisi, ma anche ad uno stile di vita tipico della gente lacustre. Queste peculiarità sono andate lentamente a perdersi a partire dal Novecento, quando i contatti con l'esterno sono diventati più frequenti.
Nella zona gardesana sono state rinvenute tracce di presenza umana afferibili al Paleolitico medio, in particolare strumenti in selce, ma solamente oltre certe altitudini, in quanto a quote minori le azioni dei ghiacciai hanno cancellato tutti gli indizi che avrebbero potuto provare la presenza dell'uomo. Del Paleolitico superiore sono rimasti alcuni segni di accampamenti, in particolare sui versanti dei monti Baldo e Stivo, mentre nel Mesolitico pare che la zona più frequentata fosse quella del Baldo a causa della presenza di grandi quantità di selce, anche se testimonianze di questo periodo sono state ritrovate pure nei pressi di Nago, Arco, e Manerba. Nel Neolitico le popolazioni che abitavano il lago entrarono in contatto con la cultura dei vasi a bocca quadrata, come testimoniano anche gli oggetti a corredo di alcune tombe di questo periodo ritrovate nei pressi di Arco.Le maggiori testimonianze di presenza umana in età preistorica risalgono però all'età del bronzo, quando sorsero nel basso lago, ma anche nell'entroterra benacense, numerosi aggregati di case su palafitte, le cui tracce sono piuttosto abbondanti e precise, ma che furono però abbandonate durante l'età del ferro in favore di punti più strategici. Il lago di Garda fu punto d'incontro tra le popolazioni dei Reti e quelle dei Veneti, la cui presenza è testimoniata in particolar modo dalla necropoli veneta di Garda, oltre che degli Etruschi che giunsero a trafficare in queste zone. Presenza invadente fu invece quella dei Cenomani, i quali andarono ad insediarsi nell'area tra Brescia e il lago intorno al VI secolo a.C., lasciando loro tracce per lo più nella toponomastica lombarda.
L'integrazione tra Romani e Cenomani, i quali controllavano la zona gardesana, iniziò probabilmente nel 225 a.C., quando vi fu un trattato di alleanza tra Cenomani, Veneti e Romani, anche se l'effettiva romanizzazione del territorio avvenne tra il II e il I secolo a.C., tanto che nell'89 a.C. vennero concessi i diritti già delle città latine per volontà del console romano Gneo Pompeo Strabone e una quarantina di anni dopo fu concessa la cittadinanza romana a Brescia (che comprendeva la sponda occidentale e settentrionale del Benaco) e a Verona (che comprendeva invece la sponda orientale). Un secolo strategico fu il I d.C. in quanto vennero realizzate strade di notevole importanza, come la via Gallica, che collegava Verona con Milano passando da Peschiera (l'antica Arilica), e la via Claudia Augusta, che collegava la pianura con il passo di Resia e quindi i territori più settentrionali, oltre ad alcune strade di minore importanza che collegavano la val d'Adige con il Garda, la via Benacensis (all'altezza di Torri del Benaco) e la Campiona. Furono inoltre istituiti due pagi, ovvero circoscrizioni territoriali rurali: quello dei Benacenses sul bresciano e il pagus dei Claudienses sul veronese.Nel 268 si combatté la battaglia del lago Benaco tra l'esercito dell'impero romano, comandato dal futuro imperatore Claudio il Gotico, e la federazione germanica degli Alemanni. La schiacciante vittoria ottenuta dai romani permise la definitiva cacciata dall'Italia settentrionale degli Alemanni, a causa delle gravissime perdite che subirono durante la battaglia.La presenza romana è ampiamente testimoniata da insediamenti, ville (in particolare le note Grotte di Catullo), da resti di centuriazione ancora oggi visibili nella piana a nord di Riva, dai resti di un santuario non distante da Riva, da una necropoli situata in una località di Cavaion Veronese in cui furono ritrovati numerosi corredi funebri, da alcune lapidi, testimonianze epigrafiche e dall'altare di Lazise.
Dopo il crollo dell'impero romano la regione gardesana assistette al passaggio di numerose popolazioni barbariche, ma la prima popolazione germanica che vi si stanziò, dopo una lunga migrazione, fu quella dei Longobardi. Le loro testimonianze sono presenti per lo più lungo le sponde meridionale e orientale, preferite ad altre zone per via dell'importanza strategica: da qui si poteva infatti controllare sia le vie d'acqua del Garda e del Mincio, che la val d'Adige. Durante l'egemonia longobarda vi fu una prima riorganizzazione, oltre che la definitiva cristianizzazione dell'area, iniziata nei secoli precedenti da San Vigilio e San Zeno. Il lago rimase al confine fra tre potenti ducati longobardi, quelli di Verona, di Trento e di Brescia, e fu al centro di un'importante rete di comunicazioni, sia commerciali sia militari.Autonomo ma dipendente dall'abate dell'Abbazia di San Colombano di Bobbio (PC) fin dall'epoca longobarda vi era il vasto e ricco Priorato di Bardolino, il territorio era inserito nei possedimenti bobbiesi attraverso il controllo del monastero di San Colombano di Bardolino e che dipendeva quindi in ultima istanza dalla Santa Sede, con il territorio del lago di Garda, dei fiumi Adige, Mincio, la zona della Valpolicella e del veronese, oggi sotto tre regioni (Lombardia, Veneto e Trentino); assieme ai tanti possedimenti, il territorio era inserito nel grande feudo reale ed imperiale monastico.
I primi documenti che testimoniano la presenza di una Fines Gardenses, un'entità dotata di propri funzionari per l'amministrazione della giustizia, anche se non autonomi rispetto al conte di Verona, risalgono all'825, mentre dopo il mille venne istituito dall'imperatore Enrico II la contea di Garda, detta anche Judicaria gardensis, a cui faceva capo tutta la sponda orientale.A partire dall'XI secolo le cittadine gardesane cominciarono a sviluppare una politica differenziata rispetto a quella dei maggiori centri di influenza - Verona, Brescia e Trento - e questa maggiore autonomia fece sì che, a partire dal secolo successivo, molti centri divennero libere comunità. Queste possedevano condizioni economiche agiate rispetto ai paesi dell'entroterra e una forte consapevolezza sociale e senso comunitario.Nel XIII secolo si affermò però la Signoria Scaligera, che assoggettò ben presto la sponda orientale del lago, la quale venne compresa amministrativamente nel distretto della Gardesana e del Baldo. I Signori veronesi realizzarono numerose costruzioni difensive, in particolare fecero costruire i castelli di Sirmione, Malcesine e Riva del Garda, rafforzarono le strutture portuali di Lazise e Torri del Benaco, e realizzarono, nell'entroterra, il grande sistema difensivo del Serraglio, unico nel suo genere in Italia. Questo sistema fortificato, terminato da Cangrande II nel 1355, prevedeva castelli isolati a Ponti e Monzambano, quindi una seria continua e ininterrotta di castelli e torri collegate da muri difensivi che partivano da Valeggio sul Mincio, i quali si saldavano al castello di Villafranca, e che proseguivano poi fino a Nogarole Rocca. Il Serraglio si conservò praticamente integro fino a metà Ottocento, dopo di che venne parzialmente smantellato.
Nel 1387 tutto il territorio del Garda venne assoggettato ai Visconti, in seguito alla sconfitta di Antonio della Scala, ma nel 1405 la riva orientale passò nelle mani della Repubblica di Venezia grazie alla dedizione di Verona a Venezia, mentre la sponda occidentale era ancora afflitta dalle lotte tra ghibellini e guelfi. Nel 1426 i Visconti persero Brescia (e quindi anche la sponda occidentale del lago) che passò nelle mani di Venezia, pure in questo caso tramite dedizione: i 34 comuni benacensi ottennero dalla Serenissima ampie autonomie e a Salò si stabilì il provveditore della Riviera. La guerra tornò a insanguinare le acque gardensi nel 1438, per via della guerra tra Venezia e Milano: un evento eccezionale, ricordato anche come Galeas per montes fu il passaggio di una flotta, composta da sei galere e venticinque navi, sulle pendici del monte Baldo, trainate da 2.000 buoi. Questa flotta navigò sull'Adige e giunse fin quasi a Rovereto, da dove venne trasportata sino al lago di Garda via terra attraverso la valle del lago di Loppio (il viaggio durò 15 giorni). La flotta venne utilizzata nel lago per contrastare quella milanese ed ebbe il suo maggior successo in un'importante battaglia presso Riva del Garda, quando la città capitolò.Nel 1508 si costituì la lega di Cambrai (la quale aveva delle mire anche sulla regione gardesana) contro la Repubblica di Venezia: Venezia rafforzò i castelli dei propri domini di Terraferma, tra i quali quelli di Salò e Padenghe, e inviò galee sul lago, oltre a farne costruire di nuove direttamente sul Garda, presso l'arsenale di Lazise. Durante la guerra i veneti persero parte dei loro domini che vennero però recuperati nel 1512, quando a Salò poté tornare il provveditore. Nel 1516 scese in Italia l'imperatore Massimiliano I e la Riviera tornò nuovamente in mano tedesca, ma il suo ritorno improvviso in Germania consentì alla Serenissima di recuperare i territori persi.Per lungo tempo il territorio non venne colpito direttamente da guerre: solo nel 1701 venne coinvolto nella guerra di successione spagnola, quando spagnoli e francesi si posizionarono nelle valli bresciane e sul monte Baldo, in modo da fermare la discesa delle truppe imperiali. Tra anni più tardi alcune zone vennero occupate dalle truppe imperiali, ma a nulla valse l'invio di ambasciatori da parte della Serenissima, che si era mantenuta neutrale. Anzi, durante la permanenza di truppe francesi e tedesche vi furono numerosi scontri e i centri abitati furono più volte bombardati da navi. Solo a giugno la guerra si spostò dal lago in altri territori.
Nel 1786 il celebre letterato tedesco Wolfgang Goethe soggiornò a Torbole e Malcesine, mentre esattamente dieci anni più tardi il lago venne coinvolto nelle guerre napoleoniche: a fine maggio i francesi avanzarono fino al lago e il 30 sconfissero gli austriaci a Borghetto sul Mincio e conquistarono Peschiera. A fine luglio vennero invece sconfitti i francesi che dovettero ritirarsi oltre Salò, la quale venne occupata dagli austriaci. Si svolsero quindi numerosi scontri tra gli avversari sul campo di battaglia del lago di Garda. L'anno seguente i francesi occuparono pure Mantova, mentre le valli bresciane e la Riviera insorsero, anche se la Repubblica di Venezia mantenne il suo status di neutralità e non inviò aiuti in soccorso. I veronesi organizzarono invece, in modo autonomo, delle spedizioni contro i centri occupati dai francesi, ma vennero sconfitti e si videro costretti a ritirarsi a Verona, dove il 17 aprile ebbero inizio le insurrezioni antifrancesi denominate "Pasque Veronesi". Il 17 ottobre venne però firmato il trattato di Campoformio: ai francesi andarono le sponde sud-occidentali, mentre agli austriaci quelle nord-orientali. Nel 1799 la guerra continuò lungo il lago, anche con incursioni dall'acqua, e l'anno successivo la Riviera tornò in mano francese: il lago divenne parte della Repubblica Cisalpina (in seguito trasformatasi in Repubblica Italiana e poi ancora in Regno d'Italia, sempre sotto il controllo francese) venendo suddiviso tra il dipartimento del Mella (la sponda occidentale) e il dipartimento del Mincio (la sponda orientale).In seguito alla sconfitta definitiva di Napoleone Bonaparte, nel 1815, si avviò un processo di ristabilimento del potere dei sovrani assoluti dell'Ancien Régime, processo che prese il nome di Restaurazione. Durante il congresso di Vienna si decise, contrariamente ai principi-guida del congresso stesso, di non ricostituire la Repubblica di Venezia, dalle cui ceneri nacque il Regno Lombardo-Veneto: in questo modo tutta la regione gardense tornò in mano austriaca. I due dipartimenti di epoca napoleonica vennero sostituiti dalla provincia di Verona e dalla provincia di Brescia, mentre il territorio trentino con Riva del Garda venne unito alla contea del Tirolo.
La prima guerra di indipendenza vide un iniziale, lento avanzamento dell'esercito piemontese: alla notizia del suo avvicinamento, Salò si ribellò al giogo austriaco, furono fatti prigionieri diversi soldati e abbattute le insegne austriache. Nel corso degli eventi anche Riva del Garda e diversi paesi della sponda veronese si sollevarono. L'esercito austriaco fu costretto a ritirarsi sulla linea del Mincio per l'avanzata delle truppe piemontesi e il 4 aprile gli austriaci furono cacciati da Lonato e Desenzano, mentre non riuscì il tentativo piemontese di conquistare Peschiera. Dopo la sconfitta piemontese di Custoza venne firmato un armistizio e venne ripristinato lo status quo ante guerra.Nel 1859 iniziò la seconda guerra di indipendenza; il 18 giugno i cacciatori delle Alpi riuscirono a entrare a Salò, da dove Giuseppe Garibaldi voleva partire per proseguire l'avanzata verso il Veneto attraversando con alcune imbarcazioni il lago, ma nuovi ordini lo obbligarono a spostare le truppe nelle valli bresciane. Le truppe italiane riuscirono però ad affondare un piroscafo austriaco prima di lasciare Salò. Poco dopo venne combattuta la battaglia di Solferino e San Martino, vinta dai franco-sabaudi, e Peschiera venne assediata, ma con l'armistizio di Villafranca si pose fine alla guerra: il Garda tornò a diventare terra di confine, in questa occasione tra italiani e austriaci.Durante la terza guerra di indipendenza Garibaldi tornò nuovamente a Salò, da dove iniziò l'avanzata preliminare all'invasione del Trentino. Intanto le cannoniere austriache che solcavano il lago bombardarono ripetutamente Gargnano e cercarono di imporre il loro predominio ostacolando le operazioni del Corpo Volontari Italiani di Giuseppe Garibaldi. Nonostante l'umiliante sconfitta italiana per mare e per terra, il Veneto venne consegnato al Regno d'Italia, tranne la parte settentrionale del lago, che rimase ancora sotto il controllo austriaco.
Durante la prima guerra mondiale si combatté sull'alto Garda, in particolare a nord del massiccio del monte Baldo. Il 23 luglio 1915 avvenne il primo bombardamento aereo nella zona, quando fu colpita Riva del Garda, mentre il 10 agosto fu bombardata Malcesine e il 25 ottobre nuovamente Riva. I piroscafi del lago vennero requisiti dall'esercito italiano e vennero riequipaggiati come navi da guerra. L'anno seguente furono installate alcune batterie di cannoni e artiglierie, ma il 20 febbraio Riva venne colpita nuovamente. Il giorno seguente tre aerei austriaci bombardarono Desenzano, mentre il 27 febbraio bombe caddero a Nago e Torbole. Nel 1918, mentre sul Baldo infuriavano i combattimenti, venne bombardata nuovamente Riva. Successivamente furono bersagliate Limone e, ancora una volta, Riva, ma con la fine della guerra anche la sponda trentina passò in mano italiana.Nel periodo tra le due guerre il poeta vate Gabriele D'Annunzio si stabilì a Gardone Riviera, dove sarebbe poi sorto il Vittoriale degli Italiani, sua residenza e oggi museo. Nel 1922 si verificarono alcuni episodi squadristi: i più importanti furono contro il circolo socialista di Desenzano e l'amministrazione comunale di Toscolano.Fino al 1943 i fatti della seconda guerra mondiale non interessarono particolarmente la regione del lago, ma in seguito alla nascita della Repubblica Sociale Italiana il comando tedesco si insediò a Limone e, il 10 ottobre, quello di Benito Mussolini a Gargnano, località dove sono di pattuglia 530 SS; a Desenzano ebbe sede il Ministero della difesa; a Salò si stabilirono il Ministero degli esteri, il Ministero della Cultura Popolare e le agenzie di stampa (questi ultimi due incentrati a villa Amadei); Fasano fu sede dell'ambasciata tedesca e Gardone di quella giapponese, mentre a Maderno trovò sistemazione il Ministero degli interni e il Partito Fascista Repubblicano. Clara Petacci, l'amante del Duce, si stabilì nella foresteria del Vittoriale. La parte trentina del lago venne inoltre occupata militarmente dalla Wehrmacht. Ben presto a Brescia si formò il XV Gruppo Corazzato Leonessa, mentre a Verona presero vita i battaglioni "Mussolini", "Folgore" e "Abbi fede". Mussolini lasciò Gargnano per trasferirsi a Milano in un corteo di sei autovetture il 18 aprile 1945.Un primo bombardamento pesante colpì il viadotto ferroviario di Desenzano del Garda il 22 luglio 1944, mentre furono mitragliati da aerei l'ufficio postale di Torri del Benaco e le postazioni contraeree di Malcesine. Successivamente furono compiuti bombardamenti ripetuti su alcuni centri abitati della sponda veronese. Nel 1945 i cieli sopra il Garda furono teatro degli ultimi combattimenti tra caccia anglo-americani e italo-tedeschi.
Nel XV secolo Marin Sanudo fa una rassegna dei maggiori centri abitati del lago: Peschiera, Lazise, Cisano, Bardolino, Garda, San Vigilio, Torri, Pai, Brenzone, Malcesine, Torbole, Riva, Limone, Gargnano, Bogliaco, Toscolano, Maderno, Salò, Manerba, Desenzano, Rivoltella e Sirmione. Quest'elenco di centri, che allora dovevano avere un importante ruolo militare, commerciale o abitativo, può considerarsi ancora oggi abbastanza valido, segno che la geografia antropica del lago era ormai ben consolidata.Tutti questi centri sono allocati lungo le rive del lago, a testimonianza dell'importanza del rapporto con l'acqua per i benacensi: prima dell'arrivo del turismo erano centri dediti principalmente alla pesca, al commercio e alla navigazione, mentre nell'entroterra (in collina o montagna) i piccoli borghi erano dediti alla pastorizia e all'agricoltura. I centri urbani erano di fatto città borghesi in miniatura, con tanto di chiese, edifici pubblici, piazze, il castello e le mura che le dividevano dal bucolico mondo esterno. Oggi queste piccole città si estendono anche fuori dalle antiche mura, e la funzione di divisione tra mondo urbano e quello più naturale viene oggi svolta dalle rapide pendici dei monti e dalle colline che circondano la costa. Fra i centri, fin dall'antichità, è sempre corsa una strada che circondava il lago, in cui confluivano tutte quelle che giungevano dalle città e dai paesi dell'entroterra. I maggiori centri, Desenzano, Peschiera, Lazise, Garda, Malcesine, Riva, Salò, rendono ancora oggi l'idea di essere punti di riferimento per ampie zone circostanti.In luoghi tanto impervi e con poco spazio a disposizione, i paesi spesso sorgevano, e sorgono, arroccati lungo la costa, con case addossate le une alle altre e con strade, di conseguenza, anguste e irregolari, il tutto senza una visione razionale d'insieme.
Solo gli Scaligeri riuscirono a riordinare lo schema urbanistico di alcuni centri. Quella scaligera fu infatti la dominazione che più di tutte lasciò tracce sul territorio, tramite la costruzione di castelli e mura attorno alle cittadine, creando un sistema difensivo ben integrato: le trasformazioni maggiori riguardarono Sirmione, Peschiera, Lazise, Bardolino, Garda, Malcesine e Riva. Sirmione, sorto sulla penisola a sud del lago, vide la costruzione di un imponente castello con un porto militare, e di mura difensive con torri attorno al borgo. Anche Peschiera del Garda rivestiva un'importante funzione, in quanto sbarramento del fiume Mincio, per cui le sue mura vennero ampliate dagli Scaligeri, quindi abbattute e ricostruite dalla Serenissima, con un tipo di fortificazione più moderno. Lazise subì una razionalizzazione ancora più drastica, arrivando a somigliare ad una città romana: la città, circondata da mura, assunse una pianta quadrangolare e all'interno le vie vennero tracciate secondo uno schema urbanistico ortogonale. Le mura di Bardolino sono state interamente abbattute nel XIX secolo, e anche quelle di Garda e di Malcesine (dove rimane però il castello arroccato) sono oggi in gran parte scomparse. Riva del Garda, strategicamente importante per le comunicazioni con la valle del fiume Sarca, venne munita di mura e di un castello.
La sponda bresciana presentava anch'essa borghi muniti, quali Desenzano, Maderno, Manerba, e in particolare Salò. Se durante il dominio scaligero i borghi si caratterizzarono per le cinte murarie e i castelli, durante quello veneto nei vari paesi venne dato un nuovo assetto alle piazze, e nel contempo sorsero palazzi e chiese, anche fuori dalle medievali cinte murarie: su ambedue i lati del lago – occidentale e orientale –  la pace sotto la Serenissima diede impulso all'edilizia, tanto che a Garda e Salò vennero abbattute le mura per fare spazio ai nuovi edifici. Peschiera del Garda fu l'unica città che vide rafforzata la propria funzione militare: nel XVI secolo, i veneziani abbatterono la fortezza scaligera e costruirono le nuove possenti mura a prova di artiglieria; successivamente gli austriaci ampliarono le strutture militari e costruirono un campo trincerato esterno. Questa funzione divenne opprimente per l'economia cittadina che si riprese soltanto grazie alla diffusione del turismo di massa. La dominazione austriaca lasciò segni evidenti anche a Riva del Garda, la quale fu letteralmente circondata da una serie di forti.Di seguito l'elenco dei comuni che si affacciano sulle rive del lago con una popolazione superiore ai 10.000 abitanti:
Già in epoca romana, in particolare a partire dalla prima età imperiale, erano presenti sulle sponde del lago magnificenti ville concepite come luoghi dedicati all'otium, attività di fatto riservata alle classi dominanti, e allo svago, in ragione della felice naturalezza del sito. In particolare Sirmione era luogo privilegiato per la presenza di sorgenti sulfuree che consentivano un utilizzo termale, infatti qui si trovano i resti archeologici di una villa romana nota con il nome di Grotte di Catullo, una tra le più importanti testimonianze romane sul lago. A partire dal Rinascimento le sponde tornarono a popolarsi di ville nobili, concepite come fatti urbani da contrapporsi alla campagna, rendendo il lago, e in special modo la zona nord-occidentale, meta di un turismo di élite, ma il turismo nella concezione moderna del termine si sviluppò a partire dalla fine dell'Ottocento, anche se, ovviamente, si trattava ancora di un turismo elitario che riguardava quasi esclusivamente la zona nord-occidentale del lago, "per bontà di clima, per dovizia di acque, per varietà di prodotti, per grandiosità e giocondità di paesaggio, per cortesia di abitanti". Una delle prime località turistiche è stata Gardone Riviera, dove Luigi Wimmer, innamorato del luogo, decise di costruire un piccolo albergo, che venne completato dopo la sua morte dalla moglie: ampliato nel tempo, divenne uno degli edifici che costituivano il lussuoso Grand Hotel Gardone Riviera. Nelle sue prossimità sorsero lentamente altri piccoli alberghi e ville e, dopo che il vate Gabriele D'Annunzio fece qui costruire il Vittoriale degli Italiani, la fama del luogo accrebbe ulteriormente.
Nella sponda veronese il turismo arrivò, invece, ben più tardi, all'incirca negli anni trenta del Novecento, quando venne realizzata l'attuale strada gardesana orientale lungo le sponde del lago (precedentemente in molti punti la strada non procedeva lungo la riva, ma più a monte). E con l'arrivo dei turisti vennero pianificati dei "lungolago", cioè dei viali pedonali lungo le sponde del lago nei centri abitati: per realizzarli vennero però parzialmente abbattute numerose abitazioni che si affacciavano direttamente lungo (in alcuni casi sopra) il Garda.Dal secondo dopoguerra il turismo ha avuto una sorta di trasformazione: ad un turismo con permanenza lunga si è affiancato il turismo "mordi e fuggi", con una sosta breve, per il solo fine settimana o addirittura per poche ore. Il primo è alimentato da turisti che vogliono passare le ferie sul lago, provenienti da una vasta area (oltre ad italiani, numerosi tedeschi, francesi, svizzeri, olandesi e altri stranieri), mentre il secondo è alimentato da coloro che vivono a breve distanza dal lago, e che vogliono trascorrervi qualche ora di svago. Entrambi i tipi di turismo hanno originato cambiamenti notevoli nell'organizzazione del territorio e dei centri abitati. Negli ultimi anni si sono sviluppati altri due tipi di turismo, quello escursionistico, per il quale sono stati realizzate adeguate infrastrutture, e quello della "seconda casa", per il quale sono state introdotte nuove norme.
Inoltre lungo il lago di Garda e nelle sue immediate vicinanze si è andata a formare, nella seconda metà del Novecento, una vera e propria industria del divertimento, sono infatti nati una serie di parchi oggi noti nel loro insieme come Parchi del Garda. I più importanti tra questi sono Gardaland, un parco tematico dotato di numerose attrazioni turistiche, una struttura ricettiva e uno scenografico acquario, Canevaworld, che presenta all'ospite due diversi parchi, uno tematizzato sul mondo del cinema e un parco acquatico, Parco Natura Viva, un parco faunistico in cui si possono vedere specie a rischio che il parco cura per poi reinserire in libertà, e Parco giardino Sigurtà, un'oasi verde vasta 60 ettari lungo il fiume Mincio.
Durante l'alta stagione e le feste il traffico risulta essere molto intenso, e si è arrivati ormai alla completa saturazione delle rive, che sono quasi diventate un unico agglomerato urbano, con ville, alberghi, campeggi e molti altri edifici turistici, tutti distribuiti lungo l'unico asse di scorrimento, tanto che oggi è iniziata l'edificazione di strutture ricettive nelle zone di pregio più interne (monte Baldo, Lessinia, Valpolicella, colline moreniche e valli bresciane).
Nella regione gardesana solo la coltivazione dell'olivo riesce a contendere la supremazia della vite, qui vi sono infatti le condizioni climatiche e il terreno adatto per la crescita della vite, che è presente in particolare nelle zone meridionali e centrali di entrambe le sponde. Non si è a conoscenza né di chi abbia introdotto tale pianta in questo ambiente né quando, ma alcune testimonianze riportano che già nel I secolo il vino gardesano era ben noto e si poteva facilmente trovare nei banchetti degli antichi romani con il nome di Vino Retico. Il Retico fu uno dei vini preferiti dell'imperatore Augusto, per lo meno secondo quello che ci riporta Svetonio, e pure Plinio loda le viti e l'uva retica, affermando che era piuttosto in voga a Roma.I vini del Garda, in particolare di sponda veronese, sono ancora oggi pregiati e piuttosto ricercati, molto noto in particolare il Bardolino che si produce fra Peschiera e Malcesine e del quale Goethe parla nel suo Viaggio in Italia. Di colore rosso, ha un profumo delicato e un sapore piacevole.
Sulle pendici più basse dei monti, sulle colline e nelle piane lungo il lago l'olivo trova le condizioni favorevoli per crescere fiorente: i monti lo proteggono da freddi venti boreali mentre il lago è una vitale fonte di calore, inoltre particolarmente adatta alla coltura dell'ulivo è la terra, in genere ghiaiosa, specialmente quando coperta d'uno strato di creta mista a sabbia. Sia sulla sponda occidentale che su quella orientale la pianta domina incontrastata. Dell'olivo, coltivato anticamente in Asia minore e in Egitto, da dove pare si sia poi diffuso in Grecia e quindi in Italia durante il dominio romano, non si conoscono con certezza i tempi di introduzione e diffusione presso il bacino benacense in quanto, nonostante i primi documenti che parlano di questa coltura presso il Garda risalgono all'VIII secolo, quasi sicuramente questa cultura era già presente sul territorio da qualche secolo.Le varietà più comuni di olivo della sponda occidentale del Garda sono il Gargnà, la Casaliva e il Miol, mentre sulla sponda orientale è preminente la presenza della Raza, anche se sono presenti pure il Favarol, il Gargnà e la Casaliva, il Trep e il Miol. Lungo le sponde del Garda viene prodotto l'Olio del Garda, un olio extra vergine DOP di pregevole qualità, tale da poter gareggiare con gli oli di oliva delle altre regioni italiane, anche se quantitativamente la produzione è piuttosto bassa.
Nella regione gardesana, specialmente sulla sponda bresciana, vengono coltivate diverse specie di agrumi, introdotte probabilmente dalla repubblica marinara di Genova dopo essere stati importati dall'Oriente: il limone, il cedro, l'arancio, il mandarino e il bergamotto.
La tradizione popolare locale attribuisce l'introduzione del limone ai frati dell'ordine francescano che nel XIII secolo risiedevano in un monastero presente ancora oggi (anche se con una diversa destinazione d'uso) a Gargnano, nel cui cortile interno è presente un porticato sulle cui colonne sono scolpiti aranci e limoni. A Maderno è presente invece un ex convento in cui la tradizione vuole che i frati abbiano piantato il limone per la prima volta, un centinaio di anni dopo l'introduzione a Gargnano. Non è però possibile conoscere con sicurezza chi e quando abbia introdotto gli agrumi sul lago, si può comunque affermare, grazie ad alcuni documenti, che già nel Quattrocento la loro coltivazione era diffusa e fiorente.La modalità in cui vengono riparati gli agrumi tramite grandi serre in pietra locale e legno è molto particolare: lungo uno spianata, generalmente rivolta verso sud, vengono coltivati gli agrumi, a nord di questa spianata corre un lungo muro generalmente alto più di dieci metri chiuso ai lati da due muri di minori dimensioni ma stessa altezza. Nella fronte sud si trovano invece pilastri alti circa dieci metri e posti a quattro metri di distanza tra di loro, sopra i quali si poggiano le travi che formano lo scheletro del soffitto, e sopra queste si stendono le travi secondarie che completano il tetto. Gli spazi che intercorrono tra un pilastro e un altro possono essere chiusi da vetrate ideate per poter essere tolte agevolmente nei momenti in cui non vi è necessità del loro utilizzo. Molto spesso sopra il primo ripiano se ne realizzano degli altri, andando così a formare una sorta di scala o anfiteatro. Questo metodo di costruzione delle serre è iniziato nella prima metà del Seicento, anche se nel secolo precedente erano presenti delle forme più arcaiche di queste serre, poi evolutesi.
Il lago si trova al centro di un nodo cruciale, compreso tra Verona, Trento e Brescia, ed è quindi facilmente raggiungibile tramite le infrastrutture trasversali padane e quelle dell'asse Brennero-Roma:
uscita Rovereto Sud - Lago di Garda NordIl lago di Garda è servito da una rete stradale che costeggia interamente il lago e che è costituita dalle seguenti infrastrutture:
 Strada statale 11 Padana Superiore: da Desenzano del Garda a Peschiera del Garda
 Strada statale 249 Gardesana Orientale: da Peschiera del Garda a Riva del Garda
 Strada statale 572 di Salò: da Salò a Desenzano del GardaIl trasporto pubblico è garantito da corse regolari di autobus delle aziende ATV (Azienda Trasporti Verona), Brescia Trasporti e Trentino trasporti.
La regione gardesana è direttamente raggiungibile tramite la ferrovia Milano-Venezia, con la stazione ferroviaria di Desenzano-Sirmione e la stazione di Peschiera. In passato il Garda si poteva avvalere però di una più fitta rete di trasporto su rotaia, in quanto alcune linee ferroviarie e tranviarie sono state dismesse nel corso degli anni: la ferrovia Rovereto-Arco-Riva (chiusa all'esercizio nel 1936), la tranvia Brescia-Salò (1954), la ferrovia Verona-Caprino-Garda (1959) la ferrovia Mantova-Peschiera (1967) e la ferrovia Desenzano-Desenzano Porto (1969).
La zona del lago è servita principalmente dal vicino aeroporto di Verona-Villafranca. Si tratta di un aeroporto utilizzato durante la seconda guerra mondiale dalla Regia Aeronautica e che divenne scalo civile nei primi anni sessanta, quando fu collegato tramite alcuni voli charter con il nord Europa e per mezzo di collegamenti quotidiani con Roma. Nel 1978 venne fondata la società che trasformò poi lo scalo in una vera e propria aerostazione, riqualificandola poi interamente all'inizio degli anni novanta, ampliando pure i piazzali di sosta aeromobili e delle auto, e realizzando l'allacciamento con le nuove tangenziali di Verona, portando così ad un notevole miglioramento della sua raggiungibilità, tanto che nel 1995 l'aeroporto superò il milione di passeggeri in un anno, nel 2001 raggiunse i due milioni, e nel 2006 superò i tre milioni di passeggeri transitati.Non distante dal lago è presente, inoltre, l'aeroporto di Brescia-Montichiari che accoglie voli di linea nazionali e internazionali per passeggeri, benché sia impiegato preminentemente per servizi cargo e postali.
La storia della navigazione pubblica sulle acqua del lago di Garda si inaugurò nel 1827, quando venne varato il primo battello a vapore del Garda, l'Arciduca Ranieri: un battello in legno adibito a trasporto sia merci che passeggeri. Una decina di anni dopo esso venne sostituito da un piroscafo dalle caratteristiche simili, che univa Riva del Garda a Peschiera e Desenzano. Tra il 1830 e il 1839, inoltre, fu in funzione un battello piuttosto curioso, L'amico a prora, meglio conosciuto come Manubrio, il quale al largo navigava grazie all'apparato velico, ma in prossimità della costa si spostava grazie all'azione di otto cavalli che facevano girare la ruota a pale del battello mediante una serie di ingranaggi. Nel 1885 furono varati due battelli da 300 persone l'uno, l'Angelo Emo e il Lazzaro Mocenigo, mentre nel 1903 venne varato il Zanardelli, dalla capacità di ben 800 passeggeri, nave ammiraglia della flotta del lago tutt'oggi in servizio. Sei anni più tardi invece entrò in servizio il piroscafo Italia, anche questo utilizzato ancora oggi.Durante la prima guerra mondiale il servizio di navigazione venne militarizzato, venne inoltre resa operativa una squadriglia di MAS, una piccola e veloce imbarcazione usata come mezzo d'assalto dalla Regia Marina su cui operavano in genere una decina di uomini. Durante la seconda guerra mondiale la flotta sul Garda subì notevoli danni in seguito a bombardamenti alleati e tedeschi.Nel 1958 venne varato il primo aliscafo in servizio sul lago, la Freccia del Garda, e ancora, qualche anno dopo, venne varato l'aliscafo Freccia degli ulivi. Nel 1959 entro in servizio invece il traghetto Ticino, che effettuava servizio tra Maderno e Torri del Benaco, seguito qualche anno dopo dalla Regina del Garda, e nel 1980 dalla nave-traghetto Brennero, capace di trasportare 800 passeggeri e 50 vetture. A partire dal 1967 la gestione di Navigarda passò al Ministero dei Trasporti, che ubicò la sede amministrativa a Desenzano e il cantiere navale a Peschiera.La navigazione privata a motore sul lago è permessa solamente a oltre 300 metri di distanza dalla riva, ad eccezione del promontorio di Sirmione, dei golfi di Salò e Manerba e dell'Isola del Garda, dove è consentita oltre i 150 metri. La parte trentina del lago è invece completamente interdetta alla navigazione a motore. La velocità massima è di 20 nodi durante le ore diurne e di 5 nodi durante le ore notturne. È possibile praticare lo sport dello sci nautico in condizioni di tempo favorevole tra le 8 e le 20, mentre il surf può essere effettuato da un'ora dopo l'alba fino ad un'ora prima del tramonto, entrambi a distanza di sicurezza dalle zone balneari.
Dante Alighieri, Opere: La Divina commedia col comento del P. Baldassarre Lombardi, a cura di P. Baldassarre Lombardi, Leonardo Ciardetti, 1830, ISBN non esistente.
 Gino Beltramini, Il lago di Garda, Verona, Edizioni di Vita veronese, 1958, ISBN non esistente.
 Giorgio Bocca, La repubblica di Mussolini, Bari, Laterza, 1977, ISBN non esistente.
 Giorgio Borelli, Un lago, una civiltà: il Garda, Verona, Banca Popolare di Verona, 1983, ISBN non esistente.
 Istituto Trentino di Cultura, Storia del Trentino – L’età romana, a cura di Ezio Buchi, Bologna, Soc. Ed. Il Mulino. 
 Gabriele Costa, I nomi del vento sul lago di Garda. Etnoscienza e geolinguistica, Alessandria, Edizioni dell'Orso, 2011, ISBN 978-88-6274-332-7.
 Giuseppe Solitro, Benaco. Notizie e appunti geografici e storici, Salò, Devoti, 1897, ISBN non esistente.
 Giuseppe Solitro, Il lago di Garda, Bergamo, Istituto italiano d'arti grafiche, 1927, ISBN non esistente.
 Eugenio Turri, Il lago di Garda, Novara, Istituto geografico De Agostini, 1978, ISBN non esistente.
 Eugenio Turri e Maurizio Bottini, Le colline moreniche del Garda, Mantova, Editoriale Sometti, 2000, ISBN 88-88091-00-9.
 Giorgio Vedovelli, Il lago di Garda. Guida storico-artistica, Verona, Cierre, 2001, ISBN 88-8314-079-6.
 Giorgio Vedovelli e Michele Zanetti, Escursioni sul Monte Baldo, Verona, Cierre, 2006, ISBN 88-8314-342-6.
 L.M. Venturi, Portolano del Lago di Garda, Milano, Mursia, 2006, ISBN 978-88-425-8772-9.
 Sito ufficiale dell'Ente Territoriale Interregionale Comunità del Garda, su lagodigarda.it (archiviato dall'url originale il 22 luglio 2011).
 Sito istituzionale per la promozione turistica unitaria del Lago di Garda, su visitgarda.com.
 Sito ufficiale per la promozione turistica della sponda lombarda del Lago di Garda, su gardalombardia.it.
Sito ufficiale per la promozione turistica della sponda veneta del Lago di Garda lagodigardaveneto.com
Sito ufficiale per la promozione turistica della sponda trentina del Lago di Garda gardatrentino.it