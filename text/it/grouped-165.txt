
Il Regno longobardo (Regnum Langobardorum in latino) fu l'entità statale costituita in Italia dai Longobardi tra il 568-569 (invasione dell'Italia bizantina) e il 774 (caduta del Regno a opera dei Franchi di Carlo Magno), con capitale Pavia. L'effettivo controllo dei sovrani sulle due grandi aree che costituivano il regno, la Langobardia Maior nel centro-nord (a sua volta ripartita in un'area occidentale, o Neustria, e in una orientale, o Austria) e la Langobardia Minor nel centro-sud, non fu costante nel corso dei due secoli di durata del regno; da un'iniziale fase di forte autonomia dei numerosi ducati che lo componevano, si sviluppò con il tempo una sempre maggior autorità del sovrano, anche se le pulsioni autonomiste dei duchi non furono mai del tutto domate.
L'irruzione dei Longobardi pose fine all'effimera riconquista bizantina di Giustiniano e, per la prima volta dai tempi della conquista romana (III-II secolo a.C.), ruppe l'unità politica della penisola italiana che si trovò infatti divisa tra i Longobardi e i Bizantini, secondo confini soggetti a variabilità nel corso del tempo date le caratteristiche dell'insediamento longobardo e le oscillazioni dei rapporti di forza.
I nuovi venuti si ripartirono tra Langobardia Maior (l'Italia settentrionale gravitante intorno alla capitale del regno, Ticinum - oggi Pavia -; da qui il nome dell'odierna regione Lombardia) e Langobardia Minor (i ducati di Spoleto e Benevento), mentre i territori rimasti sotto controllo bizantino erano chiamati "Romània" (da qui il nome dell'odierna regione Romagna) e avevano come fulcro l'Esarcato di Ravenna.
All'ingresso in Italia, Alboino affidò il controllo delle Alpi Orientali a uno dei suoi più fidi luogotenenti, Gisulfo, che divenne il primo duca del Friuli. Il ducato, con sede a Cividale del Friuli (allora Forum Iulii), sempre in lotta con le popolazioni straniere che si affacciavano dalla Soglia di Gorizia, avrebbe mantenuto fino al regno di Liutprando una maggiore autonomia nei confronti degli altri ducati della Langobardia Maior, giustificata dai suoi eccezionali bisogni militari.
In seguito altri ducati furono creati nelle principali città del regno: la soluzione fu dettata da esigenze in primo luogo militari (i duchi erano prima di tutto comandanti, con il compito di completare il controllo del territorio e tutelarlo da possibili contrattacchi), ma gettò il seme della strutturale debolezza del potere regio longobardo.Nel 572, dopo la capitolazione di Pavia e la sua elevazione a capitale del regno, Alboino cadde vittima di una congiura ordita a Verona dalla moglie Rosmunda, in combutta con alcuni guerrieri gepidi e longobardi. L'aristocrazia longobarda, comunque, non avallò il regicidio e costrinse Rosmunda alla fuga presso i Bizantini, a Ravenna.
Più tardi, in quello stesso 572, i trentacinque duchi riuniti in assemblea a Pavia acclamarono re Clefi. Il nuovo sovrano estese i confini del regno, completando la conquista della Tuscia e cingendo d'assedio Ravenna. Clefi tentò di portare avanti coerentemente la politica di Alboino, che mirava a spezzare istituti giuridico-amministrativi ormai consolidati durante il dominio ostrogoto e bizantino, eliminando buona parte dell'aristocrazia latina, occupandone le terre e acquisendone i patrimoni. Anch'egli, però, nel 574 cadde vittima di un regicidio, sgozzato da un uomo del suo seguito forse istigato dai Bizantini.
In seguito a questo fatto non venne nominato un altro re, e per un decennio i duchi regnarono da sovrani assoluti nei rispettivi ducati, non senza lotte intestine (Periodo dei Duchi o dell'anarchia). A questo stadio dell'occupazione i duchi erano semplicemente i capi delle diverse fare del popolo longobardo; non ancora stabilmente associati alle città, agivano semplicemente in modo indipendente, anche perché subivano le pressioni dei guerrieri nominalmente sotto la loro autorità per approfittare delle ancora larghe possibilità di bottino. Questa situazione instabile, protrattasi nel tempo, portò al definitivo crollo dell'assetto politico-amministrativo romano-italico, che fino all'invasione era stato pressoché mantenuto, tanto che la stessa aristocrazia romano-italica aveva conservato la responsabilità dell'amministrazione civile (basti pensare a Cassiodoro).
In Italia i Longobardi si imposero quindi in un primo momento come casta dominante al posto di quella preesistente, soppressa o scacciata. I prodotti della terra venivano ripartiti con i sudditi romanici che la lavoravano, riservando ai Longobardi un terzo (tertia) dei raccolti. I proventi non andavano a singoli individui, ma alle fare, che li amministravano nelle sale (termine che ricorre tuttora nella toponomastica italiana). Il sistema economico della tarda antichità, imperniato su grandi latifondi lavorati da contadini in condizione semi-servile, non fu rivoluzionato, ma solo modificato affinché avvantaggiasse i nuovi dominatori.Nel 575 Aosta e successivamente Susa (già caposaldo bizantino) caddero sotto il controllo franco. Le due città costituirono sempre i punti deboli della difesa del regno nella parte settentrionale, in quanto due importantissimi punti di ingresso in Italia.
Dopo dieci anni di interregno, la necessità di una forte monarchia centralizzata era ormai chiara anche ai più indipendentisti dei duchi; Franchi e Bizantini premevano e i Longobardi non potevano più permettersi una struttura del potere troppo fluida, utile soltanto per compiere scorrerie in cerca di saccheggio. Nel 584 i duchi si accordarono per incoronare re il figlio di Clefi, Autari, e consegnarono al nuovo monarca la metà dei loro beni (per poi probabilmente rifarsi con un nuovo giro di vite ai danni della superstite proprietà fondiaria romana.) Autari poté così impegnarsi nella riorganizzazione dei Longobardi e del loro insediamento in forma stabile in Italia. Assunse, come i re ostrogoti, il titolo di Flavio, con il quale intendeva proclamarsi protettore anche di tutti i Romanici presenti sul suo territorio: era un esplicito richiamo, fatto in chiave anti-bizantina, all'eredità dall'Impero romano d'Occidente.Dal punto di vista militare, Autari sconfisse sia i Franchi sia i Bizantini e ne spezzò la coalizione, adempiendo al mandato che gli stessi duchi gli avevano affidato al momento della sua elezione. Nel 585 respinse i Franchi nell'attuale Piemonte e indusse i Bizantini a chiedere, per la prima volta da quando i Longobardi erano entrati in Italia, una tregua. Allo scadere, occupò l'ultimo bastione bizantino in Italia settentrionale: l'Isola Comacina nel Lago di Como. Per garantire una pace stabile con i Franchi, Autari tentò di sposare una principessa franca, ma il progetto non riuscì. Allora il re, con una mossa che avrebbe influenzato le sorti del regno per più di un secolo, si rivolse ai tradizionali nemici dei Franchi, i Bavari, per sposarne una principessa, Teodolinda, che per di più era di sangue letingio (discendeva cioè da Vacone, re dei Longobardi tra il 510 e il 540 e figura circondata da un'aura di leggenda, esponente di una stirpe regale di grande ascendente sui Longobardi). L'alleanza con i Bavari portò a un riavvicinamento tra Franchi e Bizantini, ma Autari riuscì (nel 588 e di nuovo, nonostante alcuni gravi rovesci iniziali, nel 590) a respingere gli attacchi franchi. Il periodo di Autari segnò, secondo Paolo Diacono, la conquista di una prima stabilità interna al regno longobardo:
Autari morì in quello stesso 590, probabilmente avvelenato in una congiura di palazzo e, stando alla leggenda riportata da Paolo Diacono, la successione al trono fu decisa in maniera romanzesca. Fu la giovane regina vedova Teodolinda, bavara ma portatrice del sangue dei Letingi, a scegliere l'erede al trono e suo nuovo marito: il duca di Torino, Agilulfo. L'anno successivo (591) Agilulfo ricevette l'investitura ufficiale da parte dell'assemblea dei Longobardi, riunita a Milano. L'influenza della regina sulla politica di Agilulfo fu notevole e le decisioni principali vengono attribuite a entrambi.
Stroncata nel 594 la ribellione di alcuni duchi, Agilulfo e Teodolinda svilupparono una politica di rafforzamento in Italia, garantendo i confini attraverso trattati di pace con Franchi e Avari. Le tregue con i Bizantini furono sistematicamente violate e il decennio fino al 603 fu segnato da una marcata ripresa dell'avanzata longobarda. Nel nord Agilulfo occupò, tra le varie città, anche Parma, Piacenza, Padova, Monselice, Este, Cremona e Mantova, mentre anche a sud i duchi di Spoleto e Benevento ampliavano i domini longobardi.
Il rafforzamento dei poteri regi, avviato da Autari prima e Agilulfo poi, segnò anche il passaggio a una nuova concezione territoriale basata sulla stabile divisione del regno in ducati. Ogni ducato era guidato da un duca, non più solo capo di una fara ma funzionario regio, depositario dei poteri pubblici. Le sedi dei ducati venivano stabilite in centri strategicamente importanti, favorendo quindi lo sviluppo di molti nuclei urbani posti lungo le principali vie di comunicazione del tempo (Cividale del Friuli, Trento, Treviso, Verona, Brescia, Bergamo, Ivrea, Torino, Lucca). Nella gestione del potere pubblico i duchi erano affiancati da funzionari minori, detti sculdasci (sculdahis in longobardo) e da gastaldi, che gestivano le grandi aziende rurali.
La nuova organizzazione del potere, meno legata ai rapporti di stirpe e di clan e più alla gestione del territorio, segnò una tappa fondamentale del consolidamento del regno longobardo in Italia, che progressivamente perse i caratteri di un'occupazione militare pura e si avvicinò a un modello più propriamente statale. L'inclusione dei vinti (i Romanici) era un passaggio inevitabile, e Agilulfo compì alcune scelte simboliche volte al tempo stesso a rafforzare il proprio potere e ad accreditarlo presso la popolazione di discendenza latina. La cerimonia di associazione al trono del figlioletto Adaloaldo, nel 604, seguì un rito bizantineggiante; scelse come capitale non più Pavia, ma l'antica metropoli romana di Milano e Monza come residenza estiva; definì se stesso, in una corona votiva, Gratia Dei rex totius Italiae ("Per grazia di Dio re di tutta Italia", quindi non più soltanto rex Langobardorum, "Re dei Longobardi").
In questa direzione mosse anche la forte pressione, svolta soprattutto da Teodolinda, verso la conversione al cattolicesimo dei Longobardi, fino a quel momento ancora in gran parte pagani o ariani. Dopo un sostegno iniziale agli scismatici (al patriarca Giovanni nel 606) i sovrani si adoperarono per la ricomposizione dello Scisma tricapitolino (che contrapponeva Roma al Patriarcato di Aquileia), tennero rapporti diretti con papa Gregorio Magno (è stato conservato un suo scambio epistolare con Teodolinda) e favorirono la creazione di monasteri, come quello fondato da san Colombano a Bobbio.
Anche l'arte visse, con Agilulfo e Teodolinda, una stagione fiorente. In architettura Teodolinda fondò la Basilica di San Giovanni e il Palazzo Reale di Monza, mentre dell'oreficeria sono arrivati fino a noi capolavori quali la Croce di Agilulfo, la Chioccia con i pulcini, l'Evangeliario di Teodolinda e la celeberrima Corona Ferrea.
Alla morte di Agilulfo, nel 616, il trono passò al figlio minorenne Adaloaldo. La reggenza (che di fatto proseguì anche dopo l'uscita del re dalla minorità) fu esercitata dalla regina madre Teodolinda, che affidò il comando militare al duca Sundarit. Teodolinda proseguì la sua politica filo-cattolica e di pacificazione con i Bizantini, suscitando però una sempre più decisa opposizione da parte della componente ariana e guerriera dei Longobardi. Il conflitto esplose nel 624 e fu capeggiato da Arioaldo, duca di Torino e cognato di Adaloaldo (aveva sposato sua sorella Gundeperga). Adaloaldo fu deposto nel 625 e al suo posto si insediò Arioaldo.
Il "colpo di Stato" ai danni della dinastia Bavarese di Adaloaldo e Teodolinda, che portò al trono Arioaldo, aprì una stagione di conflitti tra le due componenti religiose del regno. Dietro o accanto alle scelte di fede, tuttavia, la contrapposizione aveva coloriture politiche, in quanto opponeva i fautori di una politica di pacificazione con i Bizantini e con il Papato e di integrazione con i Romanici (Bavaresi) ai propugnatori di una politica più aggressiva ed espansionista (nobiltà ariana). Il regno di Arioaldo (626-636), che riportò la capitale a Pavia, fu travagliato da questi contrasti, oltre che dalle minacce esterne; il re riuscì a respingere in Friuli un attacco degli Avari, ma non a limitare il crescere dell'influenza dei Franchi nel regno. Alla sua morte la leggenda narra che, con procedura identica a quella seguita con sua madre Teodolinda, la regina Gundeperga ebbe il privilegio di scegliersi il nuovo sposo e re. La scelta cadde su Rotari, duca di Brescia e anch'egli ariano.
Rotari regnò dal 636 al 652 e condusse numerose campagne militari, che portarono quasi tutta l'Italia settentrionale sotto il dominio del regno longobardo. Conquistò (643) la Liguria, compresi il capoluogo Genova e Luni, e Oderzo, mentre neppure una schiacciante vittoria ottenuta sull'esarca bizantino di Ravenna, sconfitto e ucciso insieme a ottomila suoi uomini nella battaglia dello Scultenna (presso il fiume Panaro), riuscì a costringere l'Esarcato a sottomettersi ai Longobardi. In ambito interno, Rotari rafforzò il potere centrale a danno dei ducati della Langobardia Maior, mentre al sud anche il duca di Benevento Arechi I (che a sua volta stava espandendo i domini longobardi) riconobbe l'autorità del re di Pavia.
La memoria di Rotari è legata al celebre Editto; promulgato nel 643, era scritto in lingua latina nonostante fosse rivolto soltanto ai Longobardi, secondo il principio della personalità della legge. I Romanici restavano soggetti al diritto romano. L'Editto ricapitolava e codificava le norme e le usanze germaniche, ma introduceva anche significative novità, segno del progredire dell'influsso latino sugli usi longobardi. L'Editto proibì la faida (vendetta privata) a favore del guidrigildo (risarcimento in denaro) e conteneva anche drastiche limitazioni all'uso della pena di morte.
Dopo il brevissimo regno del figlio di Rotari, Rodoaldo (652-653), i duchi elessero re Ariperto I, duca di Asti e nipote di Teodolinda. Ritornava così sul trono la dinastia Bavara, segno del prevalere della fazione cattolica su quella ariana; il regno di Ariperto si segnalò infatti per la dura repressione dell'arianesimo. Alla sua morte (661) il testamento di Ariperto divise il regno tra i due figli, Pertarito e Godeperto. La procedura era usuale tra i Franchi, ma tra i Longobardi rimase un unicum. Forse anche perché la partizione entrò immediatamente in crisi: tra Pertarito, insediato a Milano e Godeperto, rimasto a Pavia, si accese un conflitto che coinvolse anche il duca di Benevento, Grimoaldo. Il duca intervenne con consistenti forze militari per sostenere Godeperto, ma appena giunse a Pavia uccise il sovrano e ne prese il posto. Pertarito, in evidente inferiorità, fuggì presso gli Avari.
Grimoaldo ottenne l'investitura dei nobili longobardi, ma dovette comunque confrontarsi con la fazione legittimista, che allacciò alleanze internazionali per riportare sul trono Pertarito. Grimoaldo ottenne dagli Avari la restituzione del sovrano deposto e Pertarito, non appena fu rientrato in Italia, dovette fare atto di sottomissione all'usurpatore prima di riuscire a fuggire presso i Franchi di Neustria, che nel 663 attaccarono Grimoaldo. Il nuovo re, inviso alla Neustria poiché alleato dei Franchi di Austrasia, li respinse a Refrancore, presso Asti, e restò padrone della situazione.
Grimoaldo, che nello stesso 663 aveva respinto un tentativo di riconquista dell'Italia da parte dell'imperatore bizantino Costante II, esercitò i poteri sovrani con una pienezza fino ad allora mai raggiunta dai suoi predecessori. Alla fedeltà del suo ducato di Benevento, affidato al figlio Romualdo, aggiunse quella dei ducati di Spoleto e del Friuli, dove impose duchi a lui leali. Favorì l'opera di integrazione tra le diverse componenti del regno e offrì ai suoi sudditi un'immagine che prendeva a modello quella del suo predecessore Rotari, al tempo stesso saggio legislatore (Grimoaldo aggiunse nuove leggi all'Editto), mecenate (eresse a Pavia una chiesa intitolata a sant'Ambrogio) e valente guerriero.
Alla morte di Grimoaldo, nel 671, Pertarito rientrò dall'esilio e pose fine all'effimero regno di Garibaldo, figlio di Grimoaldo e ancora bambino. Si accordò immediatamente con l'altro figlio di Grimoaldo, Romualdo I di Benevento, al quale impose fedeltà in cambio del riconoscimento dell'autonomia del suo ducato. Pertarito sviluppò una politica in linea con la tradizione della sua dinastia e sostenne la Chiesa cattolica a danno dell'arianesimo e degli aderenti allo Scisma tricapitolino. Cercò e ottenne la pace con i Bizantini, che riconobbero la sovranità longobarda su gran parte dell'Italia, e rintuzzò la ribellione del duca di Trento, Alachis, anche se a costo di dure cessioni territoriali (il duca ottenne per sé anche il Ducato di Brescia).
Alachis tornò a sollevarsi, coalizzando intorno a sé gli oppositori alla politica filo-cattolica dei Bavaresi, alla morte di Pertarito, nel 688. Il suo figlio e successore Cuniperto fu inizialmente sconfitto e costretto a rifugiarsi sull'Isola Comacina; soltanto nel 689 riuscì a venire a capo della ribellione, sconfiggendo e uccidendo Alachis nella battaglia di Coronate, presso l'Adda. La crisi derivava dalla divergenza che vedeva contrapposte le due regioni della Langobardia Maior: da un lato le regioni occidentali (Neustria), fedeli ai sovrani Bavaresi, filo-cattoliche e sostenitrici della politica di pacificazione con Bisanzio e Roma; dall'altra le regioni orientali (Austria), legate alla tradizione longobarda che, dietro all'adesione a paganesimo e arianesimo, non si rassegnava a una mitigazione del carattere guerriero del popolo. La fronda dei duchi d'Austria contestava la crescente "latinizzazione" di costumi, pratiche di corte, diritto e religione, che accelerava la disgregazione e la perdita d'identità germanica della gente longobarda. La vittoria consentì tuttavia a Cuniperto, già da tempo associato al trono dal padre e attore non secondario della sua politica, di proseguire nell'opera di pacificazione del regno, sempre in chiave filo-cattolica. Un sinodo, convocato a Pavia nel 698, sancì il riassorbimento dello Scisma tricapitolino, con il ritorno degli scismatici all'obbedienza romana.
La morte di Cuniperto, nel 700, segnò l'apertura di una grave crisi dinastica. L'ascesa al trono del figlio minorenne di Cuniperto, Liutperto, fu immediatamente contestata dal duca di Torino, Ragimperto, anche lui esponente del casato Bavarese. Ragimperto sconfisse a Novara i sostenitori di Liutperto (il suo tutore Ansprando, duca di Asti, e il duca di Bergamo, Rotarit) e, agli inizi del 701, salì al trono. Morì tuttavia dopo appena otto mesi lasciando il trono al figlio Ariperto II; Ansprando e Rotarit reagirono immediatamente e imprigionarono Ariperto, restituendo il trono a Liutperto. Ariperto, a sua volta, riuscì a fuggire e a scontrarsi con i tutori del suo antagonista. Nel 702 li sconfisse a Pavia, imprigionò Liutperto e occupò il trono. Poco dopo stroncò definitivamente l'opposizione: uccise Rotarit, soppresse il suo ducato e fece affogare Liutperto. Solo Ansprando riuscì a sfuggire, rifugiandosi in Baviera. Poco più tardi Ariperto stroncò una nuova ribellione, quella del duca del Friuli Corvolo, e poté sviluppare una politica di pacificazione, sempre favorendo l'elemento cattolico del regno.
Nel 712 Ansprando tornò in Italia con un esercito raccolto in Baviera e si scontrò con Ariperto; la battaglia fu incerta, ma il re diede prova di viltà e fu abbandonato dai suoi sostenitori. Morì mentre tentava la fuga verso il regno dei Franchi, affogato nel Ticino dove sprofondò a causa del peso dell'oro che portava con sé. Con lui ebbe termine la presenza della dinastia Bavarese sul trono dei Longobardi.
Ansprando morì dopo appena tre mesi di regno, lasciando il trono al figlio Liutprando. Il suo regno, il più lungo di tutti quelli longobardi in Italia, fu caratterizzato dall'ammirazione quasi religiosa che veniva tributata al re dal suo popolo, che riconosceva in lui audacia, valentia e lungimiranza politica; Liutprando riuscì a sfuggire a due attentati alla propria vita (uno organizzato da un suo parente, Rotari) grazie a queste doti, e diede prove non inferiori nella condotta delle tante guerre del suo lungo regno. A questi valori tipici della stirpe germanica Liutprando, re di una nazione ormai in stragrande maggioranza cattolica, unì quelle di piissimus rex (nonostante avesse tentato più volte di impadronirsi di Roma). In due occasioni, in Sardegna e nella regione di Arles (dove era stato chiamato dal suo alleato Carlo Martello) si contrappose con successo ai pirati saraceni, accrescendo la sua reputazione di re cristiano.
La sua alleanza con i Franchi, coronata da una simbolica adozione del giovane Pipino il Breve, e con gli Avari, ai confini orientali, gli consentì di avere le mani relativamente libere nello scacchiere italiano, anche se presto arrivò a uno scontro con i Bizantini e con il Papato. Un primo tentativo di approfittare di un'offensiva araba contro Costantinopoli, nel 717, riscosse scarsi risultati; per riavvicinarsi al papato dovette quindi aspettare lo scoppio delle tensioni causate dall'inasprirsi della tassazione bizantina e la spedizione condotta nel 724 dall'esarca di Ravenna per destituire il ribelle papa Gregorio II. Più tardi sfruttò le dispute fra il papa e Costantinopoli sull'iconoclastia (dopo il decreto dell'imperatore Leone III Isaurico del 726) per impadronirsi di molte città dell'Esarcato e della Pentapoli, atteggiandosi a protettore dei cattolici. Per non inimicarsi il papa, rinunciò all'occupazione del borgo di Sutri; Liutprando restituì però la città non all'imperatore, ma "agli apostoli Pietro e Paolo", secondo quanto riferisce Paolo Diacono nella sua Historia Langobardorum. Questa donazione, nota come Donazione di Sutri, fornì il precedente legale per attribuire un potere temporale al papato, che avrebbe infine prodotto lo Stato della Chiesa.
Negli anni successivi Liutprando stipulò un'alleanza con l'esarca contro il papa, senza rinunciare a quella precedente con il papa contro l'esarca; coronò questo classico doppio gioco con un'offensiva che portò i ducati di Spoleto e di Benevento sotto la sua autorità, riuscendo infine a negoziare una pace tra papa ed esarca vantaggiosa per i Longobardi. Mai nessun re longobardo aveva ottenuto simili risultati nelle guerre con le altre potenze sul territorio italiano. Nel 732 suo nipote Ildebrando, che gli succederà sul trono, riuscì addirittura, per breve tempo, a impadronirsi di Ravenna, da dove tuttavia fu cacciato poco dopo dai Veneziani chiamati dal nuovo papa, Gregorio III.
Liutprando fu l'ultimo sovrano longobardo a poter contare sulla coesione del suo regno; dopo di lui nessun re riuscì a eliminare le opposizioni e a regnare indisturbato, anzi varie defezioni dei duchi e i continui tradimenti avrebbero portato alla sconfitta definitiva. La solidità del suo potere si fondava, oltre che sul carisma personale, anche sulla riorganizzazione delle strutture del regno che aveva intrapreso fin dai primi anni. Rafforzò la cancelleria del Palazzo reale di Pavia e definì in modo organico le competenze territoriali (giuridiche e amministrative) di sculdasci, gastaldi e duchi. Molto attivo fu anche nel settore legislativo: i dodici volumi di leggi da lui emanate introdussero riforme legali ispirate al diritto romano, migliorarono l'efficienza dei tribunali, modificarono il guidrigildo e, soprattutto, tutelarono i settori più deboli della società (minorenni, donne, debitori, aldii, schiavi).Già a partire dal VII secolo la struttura socio-economica del regno era andata progressivamente modificandosi. La crescita demografica favorì la frammentazione dei fondi, tanto che crebbe il numero dei Longobardi che cadeva in stato di povertà, come attestano le leggi mirate ad alleviare le loro difficoltà; per contro, anche alcuni Romanici cominciarono ad ascendere nella scala sociale, arricchendosi con il commercio, con l'artigianato, con le professioni liberali o con l'acquisizione di terre che i Germani non avevano saputo amministrare proficuamente. Liutprando intervenne anche in questo processo, riformando la struttura amministrativa del regno e liberando dagli obblighi militari i Longobardi più poveri.
Il regno di Ildebrando durò solo pochi mesi, poi venne rovesciato da una rivolta capeggiata dal duca Rachis. I contorni dell'episodio non sono chiari, essendo la fondamentale testimonianza di Paolo Diacono terminata con un panegirico in morte di Liutprando. Ildebrando era stato consacrato re nel 737, durante una grave malattia di Liutprando (che non gradì affatto: "Non aequo animo accepit", scrisse Paolo Diacono), anche se una volta ristabilitosi accettò la scelta. Il nuovo re, quindi, almeno inizialmente godette del sostegno della maggior parte dell'aristocrazia, se non di quella del grande monarca. Rachis, il duca del Friuli che salì al trono al suo posto, proveniva da una famiglia con una lunga tradizione di ribellioni al potere centrale e di rivalità con la famiglia reale, ma d'altro canto doveva la vita e il titolo ducale a Liutprando, che lo aveva perdonato dopo aver scoperto un complotto capeggiato da suo padre Pemmone.
Rachis fu un sovrano debole: dovette da una parte concedere maggior libertà d'azione agli altri duchi, dall'altra prestare estrema attenzione a non esasperare i Franchi e, soprattutto, il loro maggiordomo di palazzo e re de facto Pipino il Breve, figlio adottivo del re di cui aveva spodestato il nipote. Non potendo fidarsi delle tradizionali strutture d'appoggio alla monarchia longobarda, cercò sostegno presso i gasindi, cioè la piccola nobiltà legata al re da patti di protezione e soprattutto presso i Romanici, cioè i sudditi non longobardi. Queste sue innovazioni dell'antico costume, accanto ad atteggiamenti pubblici filo-latini (si sposò con una donna romana, Tassia, e con rito romano; adottò il titolo di princeps al posto del tradizionale rex Langobardorum) gli inimicarono sempre più la base dei Longobardi, che lo costrinse a cercare un totale rovesciamento di fronte, con un attacco improvviso alle città della Pentapoli. Il papa, però, lo convinse a rinunciare all'assedio di Perugia. Dopo questo fallimento il prestigio di Rachis crollò e i duchi elessero come nuovo re suo fratello Astolfo, che già gli era succeduto come duca a Cividale e che ora, dopo una breve lotta, lo costrinse a rifugiarsi a Roma e infine a farsi monaco a Montecassino.
Astolfo fu espressione della corrente più aggressiva dei duchi, che rifiutava un ruolo attivo alla componente romanica della popolazione. Per la sua politica espansionistica però dovette riorganizzare l'esercito in modo da includervi, seppur nella posizione subalterna di fanteria leggera, tutte le componenti etniche del regno. Ad essere soggetti agli obblighi di leva erano tutti i liberi del regno, sia quelli di origine romanica sia quelli di origine longobarda; le norme militari emanate da Astolfo citano più volte i mercanti, indice di come ormai la classe fosse divenuta rilevante.
Inizialmente Astolfo colse notevoli successi, culminati nella conquista di Ravenna (751); qui il re, risiedendo nel Palazzo dell'esarca e battendo moneta di tipo bizantino, espose il suo programma: raccogliere sotto il suo potere tutti i Romanici fino ad allora soggetti all'imperatore, senza necessariamente fonderli con i Longobardi. L'Esarcato non fu omologato agli altri possedimenti longobardi in Italia (non fu cioè eretto a ducato), ma mantenne la sua specificità come sedes imperii: in questo modo Astolfo si proclamava erede diretto, agli occhi dei Romanici italiani, dell'imperatore bizantino e dell'esarca, suo rappresentante. Le sue campagne portarono i Longobardi a un dominio quasi completo dell'Italia, con l'occupazione (750-751) anche dell'Istria, di Ferrara, di Comacchio e di tutti i territori a sud di Ravenna fino a Perugia. Con l'occupazione della roccaforte di Ceccano accentuò la pressione sui territori controllati dal papa Stefano II, mentre nella Langobardia Minor riuscì a imporre il suo potere anche a Spoleto e, indirettamente, a Benevento.
Proprio nel momento in cui Astolfo pareva ormai avviato a vincere tutte le opposizioni sul suolo italiano, nelle Gallie Pipino il Breve, vecchio nemico degli usurpatori della famiglia di Liutprando, riuscì a rovesciare definitivamente la dinastia merovingia deponendo Childerico III e divenendo re anche de iure; decisivi furono l'appoggio del Papato, nonostante fossero in corso anche trattative (presto fallite) tra Astolfo e il papa, e il tentativo di indebolire Pipino incitandogli contro il fratello Carlomanno.
A causa della minaccia che questa mossa costituiva per il nuovo re dei Franchi, un accordo fra Pipino e Stefano II stabilì, in cambio della solenne unzione regale, la discesa in Italia dei Franchi. Nel 754 l'esercito longobardo, schierato a difesa delle Chiuse in Val di Susa, fu sgominato dai Franchi. Astolfo, arroccato a Pavia, dovette accettare un trattato che imponeva consegne di ostaggi e cessioni territoriali, ma due anni dopo riprese la guerra contro il papa, che a sua volta richiamò i Franchi. Sconfitto di nuovo, Astolfo dovette accettare patti molto più duri: Ravenna fu restituita non ai Bizantini ma al papa, incrementando il nucleo territoriale del Patrimonio di San Pietro; Astolfo dovette accettare una sorta di protettorato franco, la perdita della continuità territoriale dei suoi domini e il pagamento di un forte indennizzo. I ducati di Spoleto e di Benevento si affrettarono ad allearsi con i vincitori. Astolfo morì poco dopo questa grave umiliazione, nel 756.
Il fratello Rachis uscì dal monastero e tentò, inizialmente con qualche successo, di ritornare sul trono. Si oppose Desiderio, messo da Astolfo a capo del Ducato di Tuscia con sede a Lucca; non apparteneva alla dinastia friulana, malvista dal papa e dai Franchi, e riuscì ad ottenere il loro appoggio. I Longobardi gli si sottomisero per evitare un'altra discesa dei Franchi e Rachis fu convinto dal papa a ritornare a Montecassino.
Desiderio con un'abile e discreta politica riaffermò poco a poco il controllo longobardo sul territorio facendo di nuovo leva sui Romanici, creando una rete di monasteri governati da aristocratici longobardi (sua figlia Anselperga fu creata badessa di San Salvatore a Brescia), trattando con il successore di papa Stefano II, Paolo I, e riconoscendone il dominio nominale su molti territori in realtà in suo potere, come i riconquistati ducati meridionali. Inoltre attuò una disinvolta politica matrimoniale, dando in moglie sua figlia Liutperga al duca di Baviera, Tassilone (763), avversario storico dei Franchi e, alla morte di Pipino il Breve, facendo sposare l'altra figlia Desiderata (che nella tragedia Adelchi Alessandro Manzoni immortalò dandole il nome di Ermengarda) al futuro Carlo Magno, offrendogli un utile appoggio nella lotta contro il fratello Carlomanno.
Nonostante le alterne fortune del potere politico centrale, l'VIII secolo rappresentò l'apogeo del regno, periodo di benessere anche economico. L'antica società di guerrieri e sudditi si era trasformata in una vivace articolazione di ceti e classi, con proprietari fondiari, artigiani, contadini, mercanti, giuristi; conobbero grande sviluppo, anche economico, le abbazie, soprattutto benedettine, e si espanse l'economia monetaria, con la conseguente creazione di un ceto bancario. Dopo un primo periodo durante il quale la monetazione longobarda coniava esclusivamente monete bizantine d'imitazione, i re di Pavia svilupparono una monetazione autonoma, aurea e argentee. Il ducato di Benevento, il più indipendente dei ducati, ebbe anche una propria monetazione autonoma.
Proprio quando, nel 771, Desiderio stava per cogliere i frutti della sua abile politica riuscendo a fare accettare al nuovo papa, Stefano III, la sua protezione, la morte di Carlomanno lasciò mano libera a Carlo Magno che, ormai saldo sul trono, ripudiò la figlia di Desiderio. L'anno successivo un nuovo papa, Adriano I, del partito avverso a Desiderio, ne ribaltò il delicato gioco di alleanze, pretendendo la consegna dei territori mai ceduti da Desiderio e portandolo così a riprendere la guerra contro le città della Romagna. Carlo Magno, nonostante avesse appena cominciato la campagna contro i Sassoni, venne in aiuto del papa, temendo la conquista di Roma da parte dei Longobardi e la perdita di prestigio conseguente. Tra il 773 e il 774 scese in Italia - ancora una volta la difesa delle Chiuse fu inefficace, per colpa delle divisioni fra i Longobardi - e, avendo la meglio contro una dura resistenza, conquistò la capitale del regno, Pavia. Il figlio di Desiderio, Adelchi, trovò rifugio presso i Bizantini; Desiderio e la moglie furono deportati in Gallia. Carlo si fece chiamare da allora Gratia Dei rex Francorum et Langobardorum ("Per grazia di Dio re dei Franchi e dei Longobardi"), realizzando un'unione personale dei due regni; mantenne le Leges Langobardorum, ma riorganizzò il regno sul modello franco, con conti al posto dei duchi.
L'età del regno longobardo è stata, soprattutto in Italia, a lungo ritenuta come regno delle barbarie nel pieno dei "Secoli bui". Un periodo di confusione e dispersione, segnato dalle abbandonate vestigia di un glorioso passato e ancora in cerca di nuova identità; lo testimoniano, per esempio, i versi dell'Adelchi manzoniano:
L'economista Giorgio Ruffolo, riprendendo il giudizio sui Longobardi di Gabriele Pepe, ne parla in termini assai poco lusinghieri: «Diciamo la verità: all'Italia, forse per una oscura legge di contrappasso, sono toccati, in definitiva, i barbari meno intelligenti e più grossolani d'Europa. Totalmente incapaci di fondersi con il popolo vinto, allevatori di maiali e cacciatori forsennati, totalmente incapaci di lavoro produttivo, gente rozza senza idealità, senza poesia, senza leggi, senza ricchezza, senza patria (si scannavano tra loro, tradendosi continuamente), sono stati per l'Italia una vera maledizione. Hanno segnato il secolo più infelice della nostra storia».Sergio Rovagnati arriva a definire il perdurante pregiudizio negativo sui Longobardi «una sorta di damnatio memoriae», comune a quella spesso riservata a tutti i protagonisti delle Invasioni barbariche.Gli orientamenti storiografici più recenti, tuttavia, hanno ampiamente rivalutato l'età longobarda della storia d'Italia. Lo storico tedesco Jörg Jarnut ha puntualizzato l'insieme degli elementi che costituiscono l'importanza storica del regno longobardo. Alla separazione tra Langobardia Maior e Langobardia Minor risale la bipartizione storica dell'Italia che ha, per secoli, fatto orientare il nord verso l'Europa centro-occidentale e il sud, invece, verso l'area mediterranea, mentre il diritto longobardo condizionò a lungo l'impianto giuridico italiano, tanto da non essere del tutto abbandonato nemmeno dopo la riscoperta del diritto romano, tra XI e XII secolo. Ampio il contributo del longobardo, lingua germanica, alla formazione della lingua italiana, che proprio nei secoli del regno longobardo maturava il proprio distacco dal latino volgare per assumere forme autonome.
Per quanto concerne il ruolo ricoperto dai Longobardi in seno alla nascente Europa, Jarnut evidenzia che, dopo il declino del regno dei Visigoti e durante il periodo di debolezza del regno dei Franchi in epoca merovingia, Pavia era stata sul punto di assumere una funzione guida per l'Occidente, dopo aver determinato, strappando gran parte dell'Italia al dominio dei basileus, la definitiva linea di confine tra l'Occidente latino-germanico e l'Oriente greco-bizantino; a spezzare bruscamente l'ascesa europea dei Longobardi intervenne però il rafforzamento del regno franco sotto Carlo Magno, che inflisse agli ultimi sovrani longobardi le sconfitte decisive. Alla disfatta militare, tuttavia, non corrispose un annullamento dell'elemento longobardo: Claudio Azzara precisa che «la stessa Italia carolingia si configurò, in realtà, come un'Italia longobarda, nei meccanismi costitutivi della società e nella cultura».
Il persistente pregiudizio storiografico sui "Secoli bui" ha a lungo gettato ombre sul regno longobardo, distogliendo l'interesse dei letterati da quel periodo storico. Poche sono state dunque le opere letterarie ambientate nell'Italia tra VI e VIII secolo; tra queste, eccezioni rilevanti sono quelle di Giulio Cesare Croce e Alessandro Manzoni. In epoca più recente al regno longobardo ha dedicato una trilogia narrativa lo scrittore friulano Marco Salvador.
La figura di Bertoldo, umile e astuto contadino originario di Retorbido e vissuto durante il regno di Alboino (568-572), ispirò numerose tradizioni orali durante tutto il Medioevo e la prima Età moderna; a esse si ispirò il letterato secentesco Giulio Cesare Croce nel suo Le sottilissime astutie di Bertoldo (1606), al quale nel 1608 aggiunse il seguito Le piacevoli et ridicolose simplicità di Bertoldino, figlio di Bertoldo. Nel 1620 l'abate Adriano Banchieri, poeta e compositore, elaborò un ulteriore seguito: Novella di Cacasenno, figliuolo del semplice Bertoldino. Da allora le tre opere vengono generalmente pubblicate in unico volume, sotto il titolo di Bertoldo, Bertoldino e Cacasenno.
Ambientata durante l'estremo scorcio del regno longobardo, la tragedia manzoniana Adelchi narra le vicende dell'ultimo re dei Longobardi, Desiderio e dei suoi figli Ermengarda (il cui vero nome era Desiderata) e Adelchi: la prima sposa ripudiata di Carlo Magno, e il secondo ultimo difensore del regno longobardo contro l'invasione franca. Manzoni ha utilizzato il regno longobardo come scenario, adattandolo alla sua interpretazione dei personaggi (vero centro dell'opera) e ha fornito ai Longobardi un ruolo di precursori dell'unità e dell'indipendenza nazionale italiana, pur riprendendo l'immagine allora dominante di un periodo di barbarie dopo gli splendori della classicità.
Ben tre sono state le pellicole ispirate dalle novelle di Croce e Banchieri e ambientate nel periodo iniziale del regno longobardo (interpretato assai liberamente):
Bertoldo, Bertoldino e Cacasenno (1954), diretto da Mario Amendola e Ruggero Maccari;
Bertoldo, Bertoldino e Cacasenno (1984), diretto da Mario Monicelli.Di gran lunga più celebre è l'ultima delle tre pellicole, che vantava un cast composto, tra gli altri, da Ugo Tognazzi (Bertoldo), Maurizio Nichetti (Bertoldino), Alberto Sordi (fra Cipolla) e Lello Arena (re Alboino).
Una versione romanzata del periodo iniziale del regno è stata offerta da Rosmunda e Alboino (1961), diretto da Carlo Campogalliani.
Fredegario, Pseudo-Fredegarii scholastici Chronicarum libri IV cum continuationibus in Monumenta Germaniae Historica SS rer. Mer. II, Hannover 1888
Gregorio di Tours, Gregorii episcopi Turonensis Libri historiarum X (Historia Francorum) in Monumenta Germaniae Historica SS rer. Mer. I 1, Hannover 1951
Mario di Avenches, Chronica a. CCCCLV-DLXXXI. ed. Theodor Mommsen in Monumenta Germaniae Historica AA, XI, Berlino 1894
Origo gentis Langobardorum, ed. G. Waitz in Monumenta Germaniae Historica SS rer. Lang.
Paolo Diacono, Historia Langobardorum (Storia dei Longobardi, Lorenzo Valla/Mondadori, Milano 1992)
Claudio Azzara e Stefano Gasparri, Le leggi dei Longobardi, storia, memoria e diritto di un popolo germanico, Roma, Viella, 2005, ISBN 88-8334-099-X.
 Claudio Azzara, L'Italia dei barbari, Bologna, Il Mulino, 2002, ISBN 88-15-08812-1.
Paolo Delogu.  Longobardi e Bizantini  in Storia d'Italia, Torino, UTET, 1980. ISBN 8802035105.
 Sandrina Bandera, Declino ed eredità dai Longobardi ai Carolingi. Lettura e interpretazione dell'altare di S. Ambrogio, Morimondo, Fondazione Abbatia Sancte Marie de Morimundo, 2004.
 Carlo Bertelli e Gian Pietro Broglio, Il futuro dei Longobardi. L'Italia e la costruzione dell'Europa di Carlo Magno, Skira, Milano, 2000, ISBN 88-8118-798-1.
 Ottorino Bertolini, Roma e i Longobardi, Roma, Istituto di studi romani, 1972, BNI  7214344.
 Gian Piero Bognetti, L'Editto di Rotari come espediente politico di una monarchia barbarica, Milano, Giuffre, 1957.
 Franco Cardini e Marina Montesano, Storia medievale, Firenze, Le Monnier, 2006, ISBN 88-00-20474-0.
 Jörg Jarnut, Storia dei Longobardi, Torino, Einaudi, 2002, ISBN 88-464-4085-4.
 Indro Montanelli, Roberto Gervaso, L'Italia dei secoli bui, Milano, Rizzoli, 1965.
 Carlo Guido Mor, Contributi alla storia dei rapporti fra Stato e Chiesa al tempo dei Longobardi. La politica ecclesiastica di Autari e di Agigulfo, in Rivista di storia del diritto italiano (estratto), 1930.
 Christie Neil, I Longobardi. Storia e archeologia di un popolo, Genova, ECIG, ISBN 88-7545-735-2.
 Paolo Possenti, Le radici degli italiani. Vol. II: Romania e Longobardia, Milano, Effedieffe, 2001, ISBN 88-85223-27-3.
 Giorgio Ruffolo, Quando l'Italia era una superpotenza, Torino, Einaudi, 2004, ISBN 88-06-16804-5.
 Amelio Tagliaferri, I Longobardi nella civiltà e nell'economia italiana del primo Medioevo, Milano, Giuffrè, 1965, BNI  6513907.
 Giovanni Tabacco, Storia d'Italia. Vol. I: Dal tramonto dell'Impero fino alle prime formazioni di Stati regionali, Torino, Einaudi, 1974.
 Giovanni Tabacco, Egemonie sociali e strutture del potere nel medioevo italiano, Torino, Einaudi, 1999, ISBN 88-06-49460-0.
Ministero per i beni e le attività culturali, Italia Langobardorum. Centri di potere e di culto (568-774 d.C.), candidatura alla Lista dei patrimoni dell'umanità Unesco,  La storia del Longobardi in Italia (PDF) , su beniculturali.it. URL consultato il 03-10-2008.
Il Regno Unito, ufficialmente Regno Unito di Gran Bretagna e Irlanda del Nord (in inglese: United Kingdom of Great Britain and Northern Ireland; abbreviato in UK, /juːkeɪ/), è uno stato membro dell'Unione europea situato nell'Europa occidentale con una popolazione di circa 64,5 milioni di abitanti. Il Regno Unito di Gran Bretagna e Irlanda nacque con l'Atto di Unione del 1800 che univa il Regno di Gran Bretagna e il Regno d'Irlanda. Gran parte dell'Irlanda si separò poi nel 1922 costituendo lo Stato Libero d'Irlanda (l'attuale Repubblica d'Irlanda).
Il Regno Unito è uno Stato unitario, attualmente composto da quattro nazioni costitutive (Home Nations): Inghilterra, Scozia, Galles e Irlanda del Nord. È governato da un sistema parlamentare. La capitale e sede del governo è Londra. Spesso viene impropriamente chiamato Gran Bretagna o Inghilterra, quando in realtà con il termine Gran Bretagna si indica un territorio geografico (l'isola maggiore) e con il termine Inghilterra si indica solo una delle quattro nazioni che compongono il regno.Il Regno Unito è situato al largo delle coste occidentali dell'Europa settentrionale circondato a est dal mare del Nord, a sud dal Canale della Manica e ad ovest dall'oceano Atlantico e dal mare d'Irlanda. Le Isole del Canale e l'Isola di Man sono dipendenze della Corona britannica, ma non fanno parte del Regno Unito.La Gran Bretagna è l'isola comprendente la maggior parte del territorio dell'Inghilterra, del Galles e della Scozia. Le isole britanniche invece sono l'arcipelago comprendente la Gran Bretagna, l'Irlanda, l'Isola di Man, l'Isola di Wight, le isole Orcadi, le isole Ebridi, le isole Shetland, le Isole del Canale e altre isole minori.
Il Regno Unito si compone anche di quattordici territori d'oltremare che costituiscono i resti dell'Impero britannico, quali Anguilla, Bermuda, il Territorio Antartico Britannico, il Territorio britannico dell'Oceano Indiano, le Isole Vergini britanniche, le Isole Cayman, le Isole Falkland, Gibilterra, Montserrat, le Isole Pitcairn, Sant'Elena, Ascensione e Tristan da Cunha, Georgia del Sud e Isole Sandwich Meridionali, Akrotiri e Dhekelia e Turks e Caicos. Il Regno Unito è una monarchia parlamentare e la regina Elisabetta II è il capo di Stato di 16 paesi membri del Commonwealth delle nazioni (cui il Regno Unito aderisce dal 1931): i reami del Commonwealth (tra i quali il Canada, l'Australia, la Nuova Zelanda e la Giamaica).
È stato il primo stato del mondo ad essere industrializzato, e ha costituito storicamente (dagli inizi del XVIII secolo) il modello di democrazia parlamentare moderna al quale si sono poi rifatti quelli delle altre nascenti democrazie europee occidentali. Fu una potenza di prim'ordine, soprattutto durante il XVIII, il XIX e gli inizi del XX secolo, ma il costo economico delle due guerre mondiali e il declino del suo grande impero coloniale, nella seconda metà del XX secolo, segnarono un chiaro ridimensionamento della sua influenza nel mondo. Malgrado ciò, e in virtù della tenacia con la quale combatté nella Seconda guerra mondiale sino alla vittoria contro le potenze dell'Asse, cosa che gli valse l'attribuzione del seggio permanente con diritto di veto nel Consiglio di sicurezza delle Nazioni Unite, esso continua ad esercitare, a livello internazionale, una considerevole influenza in campo politico e militare oltre che scientifico e finanziario.
Con un PIL nominale stimato sui 3000 miliardi di dollari secondo il Fondo monetario internazionale, è la quinta potenza economica mondiale, dopo Stati Uniti, Cina, Giappone, e Germania, e la seconda in Europa (dopo la Germania). Il Regno Unito è uno stato con uno degli indici di sviluppo umano più elevati del mondo. È membro fondatore dell'ONU e della NATO, nonché membro dell'Unione europea dal 1973, del G8 e del G7. Non fa parte dell'unione economica e monetaria dell'Unione europea, ovvero non adotta la moneta unica, l'euro.
L'Atto di Unione del 1707 dichiarò che i regni d'Inghilterra e Scozia fossero "uniti sotto l'unico nome di regno di Gran Bretagna" e pertanto in tutti gli atti che riguardarono il regno da quel momento in poi il dominio britannico venne identificato come "Regno di Gran Bretagna", "Regno Unito di Gran Bretagna" e "Regno Unito". Ad ogni modo, sebbene il termine "Regno Unito" sia trovato in uso corrente solo a partire dal XVIII secolo, raramente esso viene indicato per esteso ma molto più facilmente viene definito veramente Gran Bretagna in forma breve. L'Atto di Unione del 1800 unì il Regno di Gran Bretagna ed il Regno d'Irlanda nel 1801, formando così il Regno Unito di Gran Bretagna e Irlanda. Il nome di "Regno Unito di Gran Bretagna e Irlanda del Nord" venne adottato in seguito all'indipendenza acquisita dalla Repubblica d'Irlanda nel 1922 che lasciò appunto solo la parte settentrionale del paese alla Gran Bretagna.Anche se il Regno Unito, come Stato sovrano, rappresenta una nazione, Inghilterra, Scozia, Galles ed Irlanda del Nord sono indicati come paesi, pur non essendo più Stati sovrani a sé stanti. Scozia, Galles ed Irlanda del Nord hanno sviluppato dei governi autonomi. Il primo ministro britannico sul suo sito ha utilizzato la frase "paesi in una nazione" per descrivere appunto il Regno Unito. Alcuni risultati statistici hanno interpellato la popolazione inglese sui termini da attribuire a Scozia, Galles e Irlanda del Nord, ottenendo il risultato di apparire come "regioni" del Regno Unito. L'Irlanda del Nord è talvolta definita come "provincia". Riguardo all'Irlanda del Nord, il nome descrittivo utilizzato "può essere controverso, dal momento che la scelta spesso rivela le preferenze politiche o le tendenze partitiche del singolo."Il termine Britannia è utilizzato solitamente come sinonimo per il Regno Unito. Il termine Gran Bretagna, per contrasto, fa riferimento convenzionalmente alle isole della Gran Bretagna, o politicamente alla combinazione di Inghilterra, Scozia e Galles. Ad ogni modo, esso è utilizzato talvolta come sinonimo per l'intero Regno Unito. GB e GBR sono i codici standard internazionali per il Regno Unito (vedi ISO 3166-2 e ISO 3166-1 alpha-3) e quindi sono utilizzati dalle organizzazioni internazionali per indicare il Regno Unito. Inoltre, la squadra olimpica del Regno Unito compete sotto il nome di "Gran Bretagna" o "Team GB".L'aggettivo britannico è comunemente utilizzato per qualcosa che si riferisce al Regno Unito. Il termine non ha una connotazione legale definita, ma è utilizzato nel linguaggio legislativo del Regno Unito per definire la cittadinanza nazionale. La popolazione del Regno Unito utilizza solitamente molti termini tra loro differenti per descrivere la propria identità nazionale: singolarmente si possono definire inglesi, scozzesi, gallesi, irlandesi del nord o irlandesi;Nel 2006 è stato introdotto un nuovo disegno per un passaporto britannico. La prima pagina indica il nome dello Stato per esteso scritto in lingua inglese, gaelico e scozzese. In gallese il nome completo dello Stato è "Teyrnas Unedig Prydain Fawr a Gogledd Iwerddon" con il termine "Teyrnas Unedig" utilizzato come nome breve sul sito del governo. (Ad ogni modo esso è solitamente abbreviato in "DU" per la forma mutata da "Y Deyrnas Unedig".) In gaelico scozzese, la forma estesa è "Rìoghachd Aonaichte Bhreatainn is Èireann a Tuath" e la forma breve di "Rìoghachd Aonaichte". In scozzese è invece "Unitit Kinrick o Great Breetain an Northren Ireland", "Unitit Kinrick" nella forma abbreviata.
La Scozia e l'Inghilterra esistevano come entità separate già a partire dal X secolo. Il Galles passò sotto il controllo dell'Inghilterra dal 1284, ed entrò a far parte del regno di Inghilterra tramite l'atto di Unione del 1536.
Il 1º maggio 1707 venne creato il Regno di Gran Bretagna, dall'unione politica del Regno d'Inghilterra (che comprendeva il Galles) e il Regno di Scozia. Questo evento fu il risultato dell'Atto di Unione che era stato concordato il 22 luglio 1706, e successivamente ratificato dal Parlamento d'Inghilterra e dal Parlamento di Scozia. Quasi un secolo più tardi, con l'Atto di Unione del 1800, il Regno d'Irlanda, che era stato messo sotto controllo inglese tra il 1541 e 1691, entrò a far parte del Regno Unito di Gran Bretagna e Irlanda. L'Inghilterra e la Scozia sebbene separate prima del 1707, avevano già sperimentato l'Unione delle Corone nel 1603, quando Giacomo VI, Re di Scozia aveva ereditato il trono del Regno d'Inghilterra e aveva trasferito la sua corte da Edimburgo a Londra. Era l'inizio della dinastia Stuart, che terminerà nel 1714.
Un altro momento fondamentale nella storia del Regno Unito è caratterizzato dal Representation of the People Act 1918, ovvero il riconoscimento del diritto di voto alle donne, approvato dal Parlamento del Regno Unito il 6 febbraio 1918.
L'immediato dopoguerra vide l'istituzione del Welfare State britannico, tra cui uno dei primi e più completi sistemi sanitari pubblici, mentre l'economia della ricostruzione richiamò persone da tutto il Commonwealth of nations, che contribuì a creare una società multietnica. Sebbene il nuovo dopoguerra avesse posto in chiaro i limiti del ruolo politico della Gran Bretagna, confermati dalla crisi di Suez del 1956, la diffusione internazionale della lingua inglese assecondò l'influenza della sua letteratura e della sua cultura.
Dopo un periodo di rallentamento economico mondiale e le lotte operaie degli anni ‘70, gli anni ‘80 videro un periodo di crescita, aiutato dalle entrate derivanti dalle estrazioni petrolifere del Mare del Nord. Il governo di Margaret Thatcher segnò un significativo cambiamento di direzione nella politica e nell'economia del periodo post-bellico; un percorso che continuò sotto il nuovo governo laburista di Tony Blair e Gordon Brown dal 1997.
Il Regno Unito fu uno dei 12 membri fondatori dell'Unione europea al suo lancio nel 1992 con la firma del Trattato di Maastricht. In precedenza, era stato un membro della Comunità economica europea (CEE), a partire dal 1973.
Il 23 giugno 2016 nel Regno Unito si è svolto un referendum consultivo sulla permanenza del Regno Unito nell'Unione europea; il 51,9% dei votanti si è espresso a favore dell'uscita dall'Unione. A seguito del risultato referendario, il 29 marzo 2017 il governo britannico ha notificato al Consiglio europeo l'intenzione di uscire dall'Unione europea; i negoziati per l'uscita sono iniziati nel mese di giugno 2017.
Il Regno Unito è uno stato insulare dell'Europa Occidentale, che si sviluppa sull'intera isola di Gran Bretagna e su un sesto dell'isola d'Irlanda. È diviso in quattro nazioni, conosciute in patria come Home Nations, ossia "nazioni interne". Il Regno Unito è bagnato sia a nord che a sud ovest dall'Oceano Atlantico mentre a est si affaccia sul mare del nord e a sud sul Canale della Manica.
La maggior parte del territorio d'Inghilterra è caratterizzato da colline e pianure divise da est a ovest da alcune catene collinari.
Città principali sono Londra, Birmingham, Manchester, Sheffield, Liverpool, Nottingham, Leeds, Bristol e Newcastle upon Tyne.
Il Galles è principalmente montuoso, a nord-ovest si elevano i monti di Snowdonia che raggiungono la massima altezza del Galles con il monte Snowdon. Nella regione centrale si elevano i monti Cambrici ed a sud-est quelli del Brecon Beacons. A nord del Galles si trova l'isola di Anglesey. Capoluogo e città principale è Cardiff situata nella parte meridionale della regione.
Il territorio della Scozia è contraddistinto da pianure nelle parti meridionale e orientale e da montagne, tra le quali il Ben Nevis, e altopiani nelle parti settentrionali e occidentali. Vi sono numerosi laghi e profondi fiordi. La Scozia comprende un vasto numero di isole situate al largo delle coste occidentali e settentrionali: le Ebridi, le Orcadi e le Shetland. Il capoluogo scozzese è Edimburgo ma la più grande città è Glasgow.
L'Irlanda del Nord, situata nella parte nord-orientale dell'isola irlandese, è principalmente collinare. Il suo capoluogo è Belfast.
Nel Regno Unito non si parla un'unica lingua. Sebbene la più parlata, di fatto, sia l'inglese, tuttavia la Carta Europea delle lingue regionali ha ufficialmente riconosciuto come lingue autoctone e regionali il gallese, il gaelico scozzese, il gaelico irlandese, il cornico, lo scots e lo Ulster Scots.
Un censimento della popolazione viene svolto ogni dieci anni in ogni parte del Regno Unito. L'Office for National Statistics è responsabile per la raccolta dei dati in Inghilterra e Galles con il General Register Office for Scotland e il Northern Ireland Statistics and Research Agency responsabili per i censimenti nei rispettivi paesi.
Al censimento del 2001 la popolazione totale del Regno Unito ammontava a 58 789 194 abitanti, il terzo paese più popolato dell'Unione europea (dopo la Germania e la Francia), il quinto del Commonwealth e il 22° del mondo. A metà del 2007 la stima era cresciuta fino a 60 975 000 di abitanti.
L'attuale crescita della popolazione è dovuta principalmente al saldo migratorio netto, ma anche a un aumento del tasso di natalità e all'aumento della speranza di vita.
Il 2007 ha segnato anche il sorpasso del numero di persone in età pensionabile sul numero di abitanti al di sotto dei 16 anni.A metà 2007 l'Inghilterra contava una popolazione stimata a 51,1 milioni di persone.
Rappresenta una delle aree più densamente popolate del mondo con 383 persone residenti per chilometro quadrato a metà del 2003, con una particolare concentrazione nella regione di Londra e nel Sud-Est del paese.
Sempre nel 2007 le stime rivelavano come la Scozia possedesse una popolazione di 5,1 milioni di abitanti, il Galles 3 milioni e l'Irlanda del Nord 1,8 milioni di abitanti, tutte con una densità di popolazione di gran lunga più bassa rispetto all'Inghilterra. Si contano 142 abitanti/km² in Galles, 125 abitanti/km² nell'Irlanda del Nord e solo 65 abitanti/km² in Scozia (a metà del 2003).Nel 2007, il tasso di fecondità medio nel Regno Unito era di 1,90 figli per donna.
Si stima che nel 2008 la fertilità nel Regno Unito sia salita a 1,91 figli per donna, cifra che rimane comunque al di sotto del tasso di sostituzione che è di 2,1, ma comunque superiore al minimo registrato nel 2001 di 1,63. Inghilterra e Galles hanno tassi di natalità rispettivamente di 1,92 e 1,90. La Scozia presenta la più bassa fertilità, con soli 1,73 figli per donna, mentre l'Irlanda del Nord il tasso più elevato, con 2,02 figli. I tassi di fertilità più elevati si rilevarono negli anni sessanta durante il 'baby-boom', con un massimo di 2,95 figli per donna nel 1964. Il tasso di natalità è più elevato tra le donne straniere, rispetto a quelle nate in Gran Bretagna.
I cittadini dell'Unione europea hanno il diritto di soggiornare e lavorare nel Regno Unito.Similmente ad altri paesi europei, l'immigrazione sta contribuendo in maniera significativa all'aumento della popolazione, rappresentando circa la metà dell'aumento tra il 1991 e il 2001. Le cifre ufficiali hanno dimostrato che 2,3 milioni di migranti si sono trasferiti in Gran Bretagna dal 1997, l'84% delle quali provenienti da fuori Europa, e ulteriori 7 milioni sono previsti per il 2031.
Le ultime cifre ufficiali (2006) mostrano un saldo migratorio netto verso il Regno Unito di 191 000 persone, a fronte di 185 000 nel 2005.
L'immigrazione dal Subcontinente indiano, alimentato principalmente dal ricongiungimento familiare, ha rappresentato i due terzi della crescita in materia di immigrazione. A causa dell'emigrazione, almeno 5,5 milioni di inglesi vivono all'estero, principalmente Australia, Spagna, Francia, Nuova Zelanda e Stati Uniti.Tuttavia la percentuale di popolazione nata da cittadini stranieri nel Regno Unito resta leggermente inferiore rispetto a quella di altri Paesi europei. Si stima che la popolazione immigrata in Gran Bretagna raddoppierà nei prossimi due decenni, raggiungendo i 9,1 milioni di cittadini.Nel 2004 il numero di persone che sono diventate cittadini britannici ha toccato la cifra record di 140 795, un aumento del 12% rispetto all'anno precedente. Questo numero è salito drasticamente dal 2000. La grande maggioranza dei nuovi cittadini proviene da Africa (32%) e Asia (40%), e i principali paesi sono Pakistan, India e Somalia. Nel 2006, ci sono state 149 035 domande di cittadinanza, il 32% in meno rispetto al 2005. Il numero di persone a cui è stata concessa la cittadinanza nel corso del 2006 è stato 154 095, il 5% in meno rispetto al 2005. Il gruppo più numeroso a cui è stata concessa la cittadinanza britannica sono i cittadini provenienti da India, Pakistan, Somalia e Filippine.Il 21,9% dei bambini nati in Inghilterra e in Galles nel 2006 sono nati da madri che sono nate al di fuori del Regno Unito, (146 956 dei 669 601 bambini nati) in base alle statistiche ufficiali pubblicate nel 2007, che mostrano anche i più alti tassi di natalità da 26 anni.
La popolazione del Regno Unito discende da diversi popoli, Precelti (conosciuti come Pitti), Celti (nella parti di estremo occidente del paese), Anglosassoni (ceppo prevalente), e Normanni. Dei 58 791 177 abitanti,
54 153 898 (92,1%) sono bianchi, 677 117 (1,2%) sono di etnia mista, 1 055 411 (1,8%) sono indiani, 747 285 (1,3%) pakistani, 283 063 (0,8%) bengalesi, 247 644 (0,4%) altri asiatici, 565 876 (1,0%) caraibici, 485 277 (0,8%) africani, 97 588 (0,2%) altri neri, 247 403 (0,4%) cinesi, e il restante 230 615 (0,4%) appartengono ad altre etnie.
Gli oriundi Italo-britannici sono circa mezzo milione, concentrati soprattutto nell'area centro-meridionale del Regno Unito (i cittadini italiani erano 170 927 nel 2007, secondo l'Anagrafe degli italiani residenti all'estero).La seguente tabella riporta la composizione etnica del Regno Unito (censimento del 2001):
La libertà religiosa è largamente garantita dallo Stato, sebbene la Chiesa anglicana sia considerata culto ufficiale. Essa è divisa in due arcidiocesi (York e Canterbury) e 43 diocesi. Con il Moment Act of Union del 1707 in Scozia è considerata religione ufficiale quella della Chiesa di Scozia (presbiteriana). Questa e gli altri gruppi protestanti rappresentano il 10% della popolazione.
Al cattolicesimo aderisce circa il 9% dei britannici, nonostante la conversione di massa avvenuta nel Cinquecento con la Riforma Anglicana. Dopo essere stato bandito, fu restaurato in Inghilterra e Galles nel 1850 e in Scozia nel 1878 ed è da sempre molto forte nell'Irlanda del Nord. Tra le numerose comunità straniere prevalgono le religioni di origine: soprattutto l'Islam con il 4,5%, Induismo, Buddhismo, Sikhismo, eccetera. Gli ebrei sono circa 267 000 e rappresentano la maggiore comunità dell'Europa occidentale subito dopo quella francese.
Le statistiche rivelano una crescita dell'ateismo e dell'agnosticismo a scapito soprattutto della chiesa anglicana. Secondo i censimenti del 2001 e del 2011 i dati sulle religioni nel Paese sono i seguenti:
Il Regno Unito è una monarchia parlamentare retta dalla casa dei Windsor. Il parlamento è diviso in due Camere (Houses): la Camera dei lord (House of Lords), non elettiva e di fatto senza alcun potere, e la Camera dei Comuni (House of Commons), a cui spetta il potere legislativo. In entrambi i rami del parlamento vi sono rappresentanti dell'Inghilterra, della Scozia, del Galles e dell'Irlanda del Nord. Le due camere si ritrovano insieme solo durante un'occasione speciale: Lo "State Opening of Parliament".
Il Regno Unito comprende inoltre alcune dipendenze d'oltremare, talvolta in regime post coloniale:
Basi militari di Akrotiri e Dhekelia a CiproL'isola di Man, a dispetto di quanto credono molte persone, non fa parte del Regno Unito ma è una Dipendenza della Corona britannica, mentre le Isole del Canale (Isole Anglo-Normanne) hanno uno status simile appartenendo al re d'Inghilterra in qualità di duca di Normandia. Le Isole Orcadi e Shetland, invece, fanno semplicemente parte della Scozia.
L'istruzione nel Regno Unito è regolata dal National Curriculum per quanto riguarda l'Inghilterra, il Galles e l'Irlanda del Nord. Invece l'istruzione in Scozia ha un proprio regolamento. In tutto il Regno Unito l'obbligo scolastico dura dai 5 ai 16 anni.
La più antica università inglese e di tutto il mondo anglosassone è l'Università di Oxford, tuttora tra le più prestigiose università esistenti, fondata circa nell'anno 1096. Quando, nel 1167, Enrico II d'Inghilterra proibì agli studenti inglesi di studiare all'Università di Parigi, indusse molte personalità inglesi a tornare in patria, dando così slancio al rapido sviluppo dell'Università stessa.
Il Regno Unito ha rapporti politici e commerciali con numerose altre nazioni del Commonwealth. Esso si presenta come uno Stato unitario sotto la reggenza di una monarchia parlamentare. Elisabetta II è il capo di Stato del Regno Unito così come il monarca degli altri 15 paesi componenti il Commonwealth. Il sovrano ha "il diritto di essere consultato, di incoraggiare e di avvertire [i rappresentanti della politica nazionale]".
La Costituzione del Regno Unito non è codificata e consiste in gran parte in una collezione di risorse scritte disparate, tra cui statuti, giudizi legislativi oltre alle diverse convenzioni costituzionali. Pur non essendoci alcuna differenza tecnica tra statuti ordinari e "legge costituzionale", il parlamento del Regno Unito può creare una "riforma costituzionale" semplicemente approvando un Act of Parliament (decisione parlamentare), conservandosi quindi il potere di abolire praticamente quasi tutti gli elementi scritti e non scritti della costituzione. Di conseguenza, nessun parlamento potrà mai varare una legge che un futuro parlamento non possa cambiare un domani.
Il Regno Unito ha un governo parlamentare basato sul Sistema Westminster, che è stato anche emulato da altri governi, talvolta come eredità diretta dell'Impero britannico. Il parlamento del Regno Unito si riunisce nel Palazzo di Westminster e dispone di due camere: l'elettiva Camera dei Comuni e la nominata Camera dei Lords. Tutte le leggi devono avere l'assenso regio prima di divenire legge.
Il primo ministro, il capo del governo del Regno Unito, appartiene quasi sempre alla Camera dei Comuni, di cui è una persona di rilievo (solitamente il capo di un partito o di una coalizione di partiti). Il primo ministro sceglie un gabinetto di ministri che poi vengono formalmente nominati dal monarca per formare il "Governo di Sua Maestà". Per convenzione, il sovrano rispetta le decisioni del primo ministro in materia di scelta dei ministri.
Il gabinetto dei ministri è tradizionalmente prescelto tra i membri del partito del primo ministro o della coalizione a cui esso appartiene, e tutti sono solitamente membri della camera dei comuni anche se possono esservi ammessi anche membri della Camera dei Lords. Il potere esecutivo è esercitato dal primo ministro e dal suo gabinetto di ministri, i quali sono tutti membri di diritto del Consiglio Privato del Regno Unito e divengono pertanto "ministri della corona". L'attuale primo ministro è Boris Johnson, entrato in carica il 24 luglio 2019. Johnson è il leader del Partito Conservatore. Per le elezioni alla Camera dei Comuni il Regno Unito è suddiviso in 650 costituenti, ciascuna con la facoltà di eleggere un membro del parlamento (abbreviato in MP) con sistema di pluralità semplice. Le elezioni generali vengono convocate dal monarca alla scadenza del mandato del primo ministro. Sulla base degli atti parlamentari del 2011, le elezioni devono essere convocate non più tardi del termine di cinque anni.Il Partito Conservatore, il Partito Laburista e i Liberal Democratici (formalmente Partito Liberale) sono considerati nei tempi moderni i tre principali partiti politici del Regno Unito, rappresentanti rispettivamente del conservatorismo, del socialismo e del social liberalismo. Ad ogni modo, alle elezioni generali del 2015 lo Scottish National Party si è qualificato come il terzo più grande partito della politica inglese, superando in seggi i liberal democratici. Gli altri partiti minori sono Plaid Cymru (forte in Galles), oltre al Democratic Unionist Party, Ulster Unionist Party, Social Democratic and Labour Party ed al Sinn Féin (forte nell'Irlanda del Nord).
Scozia, Galles ed Irlanda del Nord dispongono ciascuna di un proprio governo o esecutivo, guidato da un primo ministro (o, nel caso dell'Irlanda del Nord, da una diarchia composta dal primo ministro e dal suo vice). L'Inghilterra, il più grande paese per estensione del Regno Unito, non dispone di un proprio parlamento e le sue esigenze sono discusse direttamente dal parlamento del Regno Unito. Questa situazione ha nel tempo dato origine alla cosiddetta Questione del West Lothian, secondo la quale i membri dei parlamenti di Scozia, Galles e Irlanda del Nord possono votare, talvolta in maniera decisiva, su materie che prettamente riguardano l'Inghilterra. La commissione McKay ha segnalato questo problema già dal marzo 2013, richiedendo che le leggi che abbiano effetto solo in Inghilterra necessitino della maggioranza dei membri inglesi del parlamento del Regno Unito per essere approvate.Il governo ed il parlamento scozzesi hanno poteri notevoli per tutto quanto non concerne la legislazione del Regno Unito ma riguarda prettamente la Scozia, come nel caso dell'educazione, della sanità, della legge, e del governo locale. Alle elezioni del 2011 in Scozia lo Scottish National Party è stato rieletto ottenendo la maggioranza al parlamento scozzese e il suo leader, Alex Salmond, è stato nominato Primo ministro della Scozia. Nel 2012, il governo scozzese e quello del Regno Unito hanno siglato l'Accordo di Edimburgo per stabilire i termini di un referendum sull'indipendenza della Scozia votato poi nel 2014 e dove l'ideale indipendentista uscì sconfitto al 45% contro il 55% a favore degli unionisti.
Il governo gallese e l'Assemblea Nazionale del Galles hanno poteri molto più limitati di quanti non abbiano la loro controparte scozzese. L'Assemblea è in grado di legiferare su materie locali senza chiedere prima il consenso alle camere di Westminster. Alle elezioni del 2011 la vittoria è stata assegnata al laburista Carwyn Jones.L'esecutivo e l'Assemblea dell'Irlanda del Nord hanno poteri simili a quelli in Scozia. Il potere esecutivo è però qui guidato da una diarchia rappresentata da membri dell'Assemblea appartenenti uno agli unionisti ed uno ai nazionalisti. Dal settembre 2015 Arlene Foster (Democratic Unionist Party) e Martin McGuinness (Sinn Féin) sono rispettivamente primo ministro e vice primo ministro in Irlanda del Nord. Il governo dell'Irlanda del Nord coopera il più possibile con quello della Repubblica d'Irlanda in materia di politiche nazionali, interessando queste geograficamente anche l'Irlanda del Nord, ma non in materia di governo locale per cui l'Irlanda del Nord è dipendente dal Regno Unito.
Come si è già detto, il Regno Unito non ha una costituzione codificata, (anche se ci si può riferire a una serie di leggi e principi: Costituzione del Regno Unito) e come tale i poteri costituzionali sono devoluti tra Inghilterra, Scozia, Galles e Irlanda del Nord. Sotto la dottrina della sovranità parlamentare, il Parlamento del Regno Unito, in teoria, potrebbe abolire sia il parlamento scozzese che l'assemblea gallese o quella irlandese. Nel 1972, il Parlamento del Regno Unito unilateralmente decise di prorogare il Parlamento dell'Irlanda del Nord, creando un precedente rilevante nelle attuali istituzioni parlamentari inglesi. In pratica, ad ogni modo, oggi sarebbe impossibile per il Parlamento del Regno Unito abolire i parlamenti di Scozia, Galles ed Irlanda del Nord senza prima un referendum popolare. Ovviamente i contrasti politici sull'influenza del parlamento inglese su quelli locali risultano accentuati nel caso di quello dell'Irlanda del Nord, rendendo quindi necessario che il governo irlandese collabori.
Il Regno Unito non ha un sistema legale singolo, come il Treaty of Union del 1706 testimonia all'articolo 19 dove si stabilisce la continuazione del sistema legale separato per la Scozia. Attualmente il Regno Unito dispone di tre distinti sistemi legislativi: la Legge inglese, la Legge dell'Irlanda del Nord e la Legge scozzese. Una nuova Corte suprema del Regno Unito è stata costituita nell'ottobre del 2009 per rimpiazzare l'Appellate Committee of the House of Lords, una prerogativa un tempo spettante alla Camera dei Lords. La Judicial Committee of the Privy Council, che include i medesimi membri della Suprema Corte, è il più alto tribunale d'appello per molti dei paesi che ancora oggi compongono il Commonwealth e le dipendenze territoriali inglesi.Sia la legge inglese, che viene applicata in Inghilterra ed in Galles, che quella dell'Irlanda del Nord sono basate sui principi della common law. L'essenza della common law è che, soggetta a statuto, la legge è sviluppata dai giudici nei tribunali i quali, applicando le normative di stato, creano essi stessi i principi di legge sulla base delle sentenze emesse (stare decisis). I tribunali di Inghilterra e Galles sono capeggiati dalle Senior Courts of England and Wales, che consistono in una corte d'appello, nella High Court of Justice (per casi civili) e la Crown Court (per casi criminali). La Suprema Corte è il più alto tribunale sia in ambito civile che penale in Inghilterra, Galles e Irlanda del Nord, con valore globale delle proprie decisioni.
Le leggi scozzesi provengono invece da un sistema ibrido basato sia sulla common law sia sui principi della civil law. I tribunali supremi sono la Court of Session, per cause civili, e la High Court of Justiciary, per cause penali. La Suprema Corte del Regno Unito è sempre la sovrana corte d'appello anche in Scozia per cause civili e penali. Le cosiddette Sheriff courts sono invece i tribunali locali civili e penali che si basano sull'uso di una giuria. Il sistema legale scozzese ha tre possibilità di verdetto per una causa penale: colpevole, non colpevole, non provato. Sia non colpevole che non provato hanno come risultato la non condanna dell'imputato.I crimini in Inghilterra e Galles sono aumentati in maniera vertiginosa tra il 1981 ed il 1995 giungendo al 48% rispetto al passato secondo quanto riportato dalle statistiche di stato. La popolazione carceraria nel medesimo periodo è raddoppiata giungendo a 80 000 detenuti dando così a Inghilterra e Galles il più alto tasso di incarcerati dell'Europa occidentale, con un valore di 147 detenuti ogni 100 000 abitanti. Il Her Majesty's Prison Service, che gestisce gran parte delle prigioni d'Inghilterra e Galles. ha riportato che nel 2009/10 la Scozia ha invece raggiunto il 10% di criminalità, il tasso più basso degli ultimi 32 anni. Al momento la popolazione carceraria scozzese è pari a 8 000 detenuti, Lo Scottish Prison Service gestisce tutte le carceri della Scozia.
Il Regno Unito è membro permanente del Consiglio di Sicurezza delle Nazioni Unite, nonché membro della Nato, del Commonwealth, del G7 (già G8), del G20, dell'OECD, del WTO, del Parlamento europeo, dell'OSCE e dell'Unione europea. Il Regno Unito è ritenuto avere "relazioni speciali" con gli Stati Uniti ed una stretta collaborazione con la Francia — la cosiddetta "Entente cordiale" — e condivide le tecnologie nucleari con entrambi i paesi. Il Regno Unito è anche strettamente collegato alla Repubblica d'Irlanda; i due paesi hanno definito una Common Travel Area e cooperano attraverso la British-Irish Intergovernmental Conference ed il British-Irish Council. La presenza globale del Regno Unito è legata alle sue relazioni commerciali, all'assistenza allo sviluppo ed ai coinvolgimenti militari in campo internazionale.
Le forze armate del Regno Unito - ufficialmente Her Majesty's Armed Forces— consistono in tre branche di servizio professionale: la Royal Navy ed i Royal Marines (che formano il Naval Service), il British Army e la Royal Air Force. Le forze sono guidate dal Ministero della Difesa e controllate dal Defence Council, presieduto dal Segretario di Stato per la Difesa. Il comandante in capo è il sovrano inglese, attualmente Elisabetta II, a cui le forze militari giurano fedeltà. Le forze armate sono incaricate di proteggere il Regno Unito ed i suoi territori oltremare, promuovendo la sicurezza del Regno Unito nell'interesse globale e supportando le missioni pacificatrici internazionali. Esse sono partecipanti regolari ed attivi della NATO, tra cui il Allied Rapid Reaction Corps, così come il Five Power Defence Arrangements, RIMPAC ed altre coalizioni internazionali. Punti di appoggio delle forze armate britanniche oltremare si trovano nelle Ascension Island, in Belize, nel Brunei, in Canada, a Cipro, a Diego Garcia, nelle Falkland, in Germania, a Gibilterra, in Kenya, nel Qatar ed a Singapore.Le forze armate britanniche hanno avuto un ruolo chiave nella costituzione dell'Impero britannico come potenza dominante dall'inizio del XVIII secolo all'inizio del XX secolo. Attraverso la loro storia unica, le forze armate britanniche hanno conosciuto azioni di guerra nei principali conflitti del mondo, dalla Guerra dei Sette anni alle Guerre napoleoniche, alla Guerra di Crimea sino alla prima e seconda guerra mondiale, oltre che in molti conflitti coloniali. Risultando vittoriose in molti di questi conflitti, gli inglesi furono spesso in grado di influenzare eventi mondiali. Dalla fine dell'Impero britannico, il Regno Unito è rimasta comunque una delle principali potenze militari al mondo. Con la fine della Guerra Fredda, la politica di difesa ha previsto l'entrata in azione in collaborazione con altre forze internazionali. Ad eccezione dell'intervento militare in Sierra Leone, tutte le operazioni di guerra recenti del Regno Unito in Bosnia, Kosovo, Afghanistan, Iraq e, ultimamente, in Libia, hanno seguito questo approccio. L'ultima volta nella quale le forze armate inglesi hanno combattuto sole è stato nel 1982 nella Guerra delle Falkland.
Secondo varie fonti tra cui lo Stockholm International Peace Research Institute e l'International Institute for Strategic Studies, il Regno Unito è il quinto paese al mondo per spese militari nel mondo. La spesa militare assorbe attualmente ogni anno il 2.4% del prodotto interno lordo del paese.
L'economia del Regno Unito è costituita, in ordine decrescente di grandezza, delle economie di Inghilterra, Scozia, Galles e Irlanda del Nord. L'aggregato, sulla base dei tassi di cambio, fa sì che quella del Regno Unito sia la sesta più grande economia del mondo e la seconda più grande in Europa dopo la Germania. Nel 2014 il PIL a prezzi correnti ammontava a circa 2 945 miliardi di $. Il Regno Unito risente molto dell'attuale crisi.
Il Regno Unito ha un ruolo trainante fra le economie occidentali sia sotto l'aspetto finanziario sia sotto quello commerciale. Negli ultimi due decenni il paese ha fatto fronte a un intenso processo di privatizzazione. L'agricoltura è di tipo estensivo e altamente meccanizzata e la produzione copre circa il 60% del fabbisogno interno.
La maggior parte del Prodotto Interno Lordo viene dal terziario; banche, assicurazioni e servizi finanziari mentre la parte di PIL dell'industria è in costante declino.
Con oltre 9 milioni di visitatori all'anno il turismo è uno dei settori più importanti: il Regno Unito è il sesto paese più visitato al mondo.
Il Regno Unito è uno Stato membro dell'Unione europea e l'Europa rappresenta un importante mercato per il paese. Dell'economia si occupa il Chancellor of the Exchequer, il Cancelliere dello Scacchiere, titolo storico con cui viene designato il Ministro dell'economia e delle finanze britannico. Negli ultimi anni l'economia britannica è stata gestita in conformità con i princìpi di liberalizzazione del mercato e bassa tassazione e regolamentazione. Dal 1997 la Banca d'Inghilterra è stata responsabile della fissazione dei tassi di interesse per conseguire l'obiettivo generale di inflazione fissato dal Cancelliere ogni anno, in modo totalmente indipendente dal Governo, in ottemperanza alle disposizioni comunitarie sulla autonomia delle banche centrali nazionali. Il governo scozzese, previa approvazione del Parlamento scozzese, ha la facoltà di variare il tasso di base dell'imposta sul reddito dovuta in Scozia di 3 pence per sterlina, anche se questo potere non è ancora stato esercitato.
Il Regno Unito è tra i paesi più industrializzati del mondo. In termini di prodotto nazionale lordo (PNL) è il quinto paese – seguito da Francia, Italia, Russia e Brasile – dopo Stati Uniti, Cina, Giappone, Germania. Nel 2018 il prodotto interno lordo nominale del paese è stato di 2 828 644 milioni di dollari USA, pari a un PIL pro capite di 42 558 dollari.
A partire dal secondo dopoguerra il paese ha dovuto affrontare numerosi problemi economici quali la pressione valutaria, il deficit della bilancia totale dei pagamenti, l'inflazione e, fino a poco tempo fa, una scarsa capacità produttiva. Durante la recessione verificatasi nel 1974, la situazione si fece ancor più critica: il numero di disoccupati superò il milione, vi fu un declino della produttività, i salari aumentarono e la moneta toccò minimi storici. Nel luglio 1975 il governo adottò severe misure anti-inflazione, con l'appoggio del mondo economico e dei sindacati, in modo da contenere gli aumenti salariali e l'inflazione.
Verso la fine degli anni settanta la scoperta di giacimenti di petrolio nel Mare del Nord consentì un'importante riduzione del deficit nella bilancia dei pagamenti. A partire dal 1979 la politica economica del paese ha promosso una maggior delega al settore privato, mettendo un freno alla spesa pubblica e ai servizi statali. Obiettivo prioritario rimaneva il contenimento dell'inflazione, a costo però di un tasso di disoccupazione storicamente elevato. Intorno alla metà degli anni ottanta vi erano nel paese oltre tre milioni di lavoratori senza impiego e dieci anni dopo ne rimanevano ancora circa 2,6 milioni. Il deficit di bilancio annuo all'inizio degli anni novanta era pari a circa l'1,1% del prodotto interno lordo. Nel gennaio del 1973 il Regno Unito aderì alla Comunità Europea (ora Unione europea).
La struttura del lavoro è oggi significativamente cambiata. Nel 2002 la forza lavoro ammontava complessivamente a 29 602 654 lavoratori. Nel settore dei servizi è attualmente impiegato l'82% dei lavoratori, mentre nel 1955 lo era solo un terzo della forza lavoro. L'industria, che rappresentava un tempo il settore principale in termini di occupazione (42% della forza lavoro nel 1955), assorbe oggi solo il 17% della popolazione attiva. Il problema della disoccupazione è oggi meno grave che in passato: il tasso di disoccupazione del paese ha raggiunto infatti il 5,1% (2002), mentre nel dicembre 2018 è sceso ulteriormente al 3,8%.
La rivoluzione industriale iniziò proprio nel Regno Unito concentrata inizialmente su industrie pesanti come la cantieristica, l'estrazione del carbone, la produzione di acciaio e fibre tessili. L'esistenza di un impero coloniale contribuì alla creazione di un mercato di sbocco oltremare dei prodotti britannici, permettendo al Regno Unito di dominare il commercio internazionale nel XIX secolo. Tuttavia, come per altri paesi industrializzati, il periodo compreso fra le due guerre mondiali segnò un'epoca caratterizzata dal declino economico, in cui il paese perse progressivamente il proprio vantaggio competitivo e l'apporto dell'industria pesante andò diminuendo lungo tutto il corso del XX secolo. Il settore manifatturiero rimase una parte significativa dell'economia, ma nel 2003 contribuiva solamente ad un sesto della produzione nazionale.
Il paese possiede materie prime energetiche fondamentali per la sua economia, quali carbone e riserve di gas naturale e petrolio, sebbene in continuo declino. Sono stimate oltre 400 milioni di tonnellate di riserve di carbone, e nel 2004 il consumo totale (comprese le importazioni) è stato di 61 milioni di tonnellate.
L'industria automobilistica britannica era una parte significativa di questo settore, anche se la sua importanza è andata diminuendo con il crollo del MG Rover Group e il passaggio in mano straniera di una parte cospicua del settore. La produzione di aeromobili ad uso civile e militare è guidata dalla più grande azienda aerospaziale del Regno Unito, la BAE Systems, e dalla ditta europea EADS, proprietaria dell'Airbus. Rolls-Royce detiene la principale quota del mercato dei motori aerospaziali. L'industria chimica e farmaceutica è forte nel Regno Unito, con la seconda e la sesta più grande azienda farmaceutica (GlaxoSmithKline e AstraZeneca).
Il settore dei servizi è cresciuto notevolmente, e rappresenta circa il 73% del contributo al PIL. Il settore dei servizi è dominato da servizi finanziari, in particolare dal settore bancario e assicurazione. Londra è il più grande centro finanziario con il London Stock Exchange, il London International Financial Futures and Options Exchange, la Lloyd's of London che hanno base in questa città. Londra è un importante centro per il commercio internazionale ed è tra i leader direzionali dell'economia mondiale (insieme a New York e Tokyo). Possiede la più grande concentrazione di filiali di banche estere di tutto il mondo. Molte società multinazionali hanno aperto una loro filiale a Londra. La capitale scozzese, Edimburgo, è al contempo uno dei grandi centri finanziari d'Europa ed è sede della Royal Bank of Scotland Group, una delle più grandi banche del mondo. Nel 2007 il debito pubblico del Regno Unito era pari al 44% del PIL. L'industria legata alla creatività ha rappresentato il 7% del PIL nel 2005, con una crescita media del 6% su base annua tra il 1997 e il 2005. Per contro il settore agricolo rappresenta solo lo 0,9% del PIL del paese.
Il turismo è un settore molto importante per l'economia britannica. Con oltre 27 milioni di turisti arrivati nel 2004, il Regno Unito è classificato come il sesto polo di destinazione turistica del mondo. Londra, con un margine considerevole, è la città più visitata al mondo con 15,6 milioni di visitatori nel 2006, precedendo Bangkok (10,4) e Parigi (9,7 milioni).
La moneta del Regno Unito è la sterlina inglese, rappresentata dal simbolo £. La Banca d'Inghilterra è la banca centrale, responsabile per il rilascio di valuta. Il Regno Unito ha scelto di non aderire all'euro al lancio della moneta, e il Primo Ministro britannico ha escluso l'adesione nell'immediato futuro. Nel 2005 più della metà (55%) degli abitanti del Regno Unito erano contrari all'adozione della moneta unica, mentre il 30% era a favore.
La cultura del Regno Unito è stata influenzata da diversi fattori tra i quali spicca lo status di isola della nazione; la sua storia come democrazia liberale occidentale e una delle maggiori potenze, nonché dall'essere un'unione politica di quattro paesi ciascuno con elementi diversi e tradizioni indipendenti. L'Impero britannico e l'influenza che gli inglesi hanno esercitato nel mondo si può osservare nella lingua, nella cultura e nel sistema legale di molte delle ex colonie tra cui gli Stati Uniti, l'Australia, il Canada, l'India, l'Irlanda, la Nuova Zelanda, il Pakistan e il Sudafrica. L'influenza culturale del Regno Unito è stata descritta "superpotenza culturale".
La fondazione dell'assistenza infermieristica moderna da parte di Florence Nightingale (1820-1910): oggi l'anniversario della sua nascita, il 12 maggio, viene celebrato nel mondo con la Giornata internazionale dell'infermiere.
La fondazione dello Scautismo (1907) da parte di Robert Baden-Powell: oggi l'anniversario della sua nascita, il 22 febbraio, viene celebrato nel mondo, con il World Thinking Day.
La nascita della medicina palliativa moderna (le cure palliative), ad opera dell'infermiera britannica Cicely Saunders (1918-2005).
Il Regno Unito è la patria di importanti scienziati e matematici quali Isaac Newton, Robert Hooke, George Atwood, Nepero, Colin Maclaurin, Oliver Heaviside, Edmond Halley, Henry Cavendish, Charles Darwin, Michael Faraday, John Dalton, Ada Lovelace, Charles Babbage, Isaac Barrow, John David Barrow, Thomas Bayes, James Clerk Maxwell, James Prescott Joule, Paul Dirac, Lewis Carroll, Hubert Cecil Booth (inventore dell'aspirapolvere, nel 1901), Elizabeth Blackwell (prima donna a laurearsi in medicina), Thomas Young, William Henry Bragg, William Lawrence Bragg, James Chadwick, Alan Turing, Stephen Hawking, Roger Penrose, Peter Higgs, Alexander Fleming, Edward Jenner.
5 luglio 1687: la Legge di gravitazione universale, i Principi della dinamica, proposti nel trattato Philosophiae Naturalis Principia Mathematica di Isaac Newton
24 novembre 1859: viene introdotto il concetto di selezione naturale e l'evoluzione, nell'opera del naturalista britannico Charles Darwin, con la pubblicazione de L'origine delle specie
14- 15 Giugno 1919: primo volo transatlantico senza scalo effettuato dagli aviatori britannici Alcock e Brown sul velivolo Vickers Vimy, da St.John's, Newfoundland, a Clifden, Connemara, in Irlanda
Le importanti scoperte di Edmond Halley (1656-1742): è chiamata in suo onore la nota Cometa di Halley
13 marzo 1781: la scoperta del pianeta Urano, da parte dell'astronomo britannico di origine tedesca William Herschel
11 settembre 1795: nasce la prima ferrovia tramviaria, (il tram), inventato da Benjamin Outram
1º maggio 1840: viene inventato il francobollo: il Penny Black ideato da Rowland Hill
1577 - 1580: la spedizione di Francis Drake, il primo inglese a circumnavigare la Terra.
26 gennaio 1788: sbarco della First Fleet (Prima Flotta) nella Baia di Sydney, da parte dell'ammiraglio inglese Arthur Phillip
28 gennaio 1819: viene fondata la città (oggi Città-Stato) di Singapore, dal militare britannico Thomas Stamford Raffles
1914 - 1917: la Spedizione Endurance e l'eroica impresa di Ernest Henry Shackleton
Notevole anche la tradizione filosofica con Francesco Bacone, Tommaso Moro, Thomas Hobbes, David Hume, John Locke, Guglielmo di Ockham, Adam Smith, John Stuart Mill, Thomas Robert Malthus, Herbert Spencer, David Ricardo, John Maynard Keynes, Bertrand Russell, Gregory Bateson ecc..
Il termine "letteratura inglese" si riferisce appunto alla letteratura associata al Regno Unito, all'Isola di Man e alle Isole del Canale. Gran parte della letteratura inglese è in lingua inglese. Nel 2005 circa 206.000 libri sono stati pubblicati nel Regno Unito e pertanto lo Stato si è aggiudicato il primato di maggior pubblicista nel mondo.Lo scrittore e poeta inglese William Shakespeare è ritenuto uno dei maggiori drammaturghi di tutti i tempi, e i suoi contemporanei Christopher Marlowe e Ben Jonson hanno continuato l'opera nel solco da lui creato. Altri personaggi di spicco della letteratura inglese di epoche più recenti sono Alan Ayckbourn, Harold Pinter, Michael Frayn, Tom Stoppard e David Edgar che hanno combinato elementi surreali, realistici e radicali.
Tra gli scrittori inglesi di maggiore rilievo nell'epoca pre moderna e moderna troviamo Geoffrey Chaucer (XIV secolo), Thomas Malory (XV secolo), Sir Thomas More (XVII secolo), John Bunyan (XVII secolo) e John Milton (XVII secolo). Nel XVIII secolo Daniel Defoe (autore di Robinson Crusoe) e Samuel Richardson furono i pionieri della novella moderna. Nel XIX secolo ulteriori innovazioni vennero introdotte da Jane Austen, dalla scrittrice neogotica Mary Shelley, dallo scrittore per bambini Lewis Carroll, dalle sorelle Brontë, da Charles Dickens, dal naturalista Thomas Hardy, dal realista George Eliot, dal poeta visionario William Blake e dal romantico William Wordsworth. Tra gli scrittori di maggior rilievo del XX secolo in Inghilterra citiamo H. G. Wells; gli scrittori per bambini Rudyard Kipling, A. A. Milne (il creatore di Winnie-the-Pooh), Roald Dahl e Enid Blyton; il controverso D. H. Lawrence; la modernista Virginia Woolf; il satirico Evelyn Waugh; il profetico George Orwell; W. Somerset Maugham e Graham Greene; la scrittrice di gialli Agatha Christie (una delle maggiori scrittrici di best seller di tutti i tempi); Ian Fleming (il creatore di James Bond); i poeti T.S. Eliot, Philip Larkin e Ted Hughes; i fantasisti J. R. R. Tolkien, C. S. Lewis e J. K. Rowling; i fumettisti Alan Moore e Neil Gaiman.
Per i contributi scozzesi citiamo Arthur Conan Doyle (il creatore di Sherlock Holmes), il romantico Sir Walter Scott, lo scrittore per bambini J. M. Barrie, creatore del celebre personaggio di Peter Pan,  l'epico Robert Louis Stevenson, autore de L'isola del tesoro. ed il poeta Robert Burns. Tra gli scrittore più recenti citiamo Hugh MacDiarmid e Neil M. Gunn che hanno contribuito al cosiddetto Rinascimento scozzese. Nel campo horror e thriller citiamo Ian Rankin e Iain Banks. La capitale della Scozia, Edimburgo, fu la prima Città della Letteratura prescelta dell'UNESCO.Il più antico componimento poetico in inglese giunto sino a noi, Y Gododdin, venne composto in Yr Hen Ogledd (The Old North), attorno al VI secolo. Esso venne scritto in cumbrico o antico gallese e contiene i primi riferimenti noti a Re Artù. A partire dal VII secolo la leggenda arturiana conobbe un notevole sviluppo grazie anche all'opera di Goffredo di Monmouth. Il poeta medievale gallese più celebrato è indubbiamente Dafydd ap Gwilym (fl.1320–1370) che incentrò i suoi temi letterari sulla natura, sulla religione e soprattutto sull'amore. È riconosciuto come uno dei più grandi poeti europei della sua epoca. Sino alla fine del XIX secolo la letteratura gallese fu essenzialmente in lingua gallese e di carattere religioso. Daniel Owen è riconosciuto uno dei primi moderni scrittori in gallese, per via del suo Rhys Lewis del 1885. Noto fu anche Dylan Thomas che divenne famoso a metà del XX secolo per la poesia "Do not go gentle into that good night, oltre al nazionalista R. S. Thomas che fu in nomination per il Premio Nobel della letteratura nel 1996. Tra gli scrittori gallesi del XX secolo citiamo Richard Llewellyn e Kate Roberts.Autori di altre nazionalità, provenienti in particolare dal Commonwealth, dall'Irlanda e dagli Stati Uniti, hanno vissuto e lavorato nel Regno Unito. Tra questi citiamo Jonathan Swift, Oscar Wilde, Bram Stoker, George Bernard Shaw, Joseph Conrad, T.S. Eliot, Ezra Pound, Kazuo Ishiguro e Sir Salman Rushdie.
Molti e vari sono gli stili musicali popolari nel Regno Unito, dalla musica folcloristica indigena inglese, scozzese, gallese e irlandese sino all'heavy metal. Tra i musicisti classici nati e vissuti in terra inglese citiamo William Byrd, Henry Purcell, Sir Edward Elgar, Gustav Holst, Sir Arthur Sullivan (famoso per avere lavorato assieme al librettista Sir W. S. Gilbert), George Alexander Macfarren, Ralph Vaughan Williams e Benjamin Britten, pioniere dell'opera moderna in inglese. Sir Peter Maxwell Davies è uno dei maggiori compositori viventi. Il Regno Unito è inoltre rinomato a livello internazionale per le sue orchestre sinfoniche e per i suoi cori tra cui la BBC Symphony Orchestra ed il London Symphony Chorus. Tra i maggiori direttori d'orchestra citiamo Sir Simon Rattle, John Barbirolli e Sir Malcolm Sargent. Tra i maggiori compositori di colonne sonore per film citiamo John Barry, Clint Mansell, Mike Oldfield, John Powell, Craig Armstrong, David Arnold, John Murphy, Monty Norman ed Harry Gregson-Williams. George Frideric Handel fu naturalizzato cittadino inglese e per lo Stato scrisse l'inno per le incoronazioni, noto come il Messiah, che fu appunto scritto in lingua inglese. Andrew Lloyd Webber è un prolifico compositore di musica da teatro. I suoi lavori hanno dominato l'ultima parte del XX secolo e sono divenuti successi internazionali.The Beatles sono la band che più in assoluto ha rappresentato l'emergere della cultura inglese in campo musicale, con vendite di dischi sopra ogni aspettativa ed una diffusione globale dei loro successi. Tra gli altri gruppi e solisti di rilievo nel panorama musicale inglese si ricordano The Rolling Stones, Queen, Pink Floyd, Led Zeppelin, Deep Purple, Bee Gees, Genesis, Sex Pistols, The Clash, Jethro Tull, Dire Straits, Iron Maiden, Depeche Mode, Simply Red, Muse, Skunk Anansie, Eurythmics, John Lennon, Elton John, George Michael, Phil Collins, Sting, Brian Eno, e Peter Gabriel. I Brit Awards sono dei premi annuali concessi dalle industrie discografiche britanniche e sono stati vinti nel corso degli anni dai personaggi che maggiormente hanno rappresentato il panorama musicale inglese tra cui The Who, David Bowie, Eric Clapton, Rod Stewart e The Police. Tra i musicisti più recenti citiamo i Radiohead, Pet Shop Boys, gli Oasis, i Blur, gli Arctic Monkeys, i Kaiser Chiefs, i Kasabian, Robbie Williams, Dido, Coldplay, Amy Winehouse, e Adele.Un gran numero di città del Regno Unito sono conosciute per la loro musica. Liverpool è la città che vanta il primato del maggior numero di canzoni scritte in loco. Il contributo di Glasgow alla musica venne riconosciuto nel 2008 quando venne nominata dall'UNESCO Città della Musica, una delle tre città nel mondo ad aver ottenuto questo onore.
La storia delle arti visuali inglesi è parte della storia dell'arte occidentale. Tra gli artisti britannici di maggior successo citiamo i romantici William Blake, John Constable, Samuel Palmer e J.M.W. Turner; i ritrattisti Sir Joshua Reynolds e Lucian Freud; i paesaggisti Thomas Gainsborough e L. S. Lowry; il pioniere dell'Arts and Crafts Movement William Morris; il figurativo Francis Bacon; gli artisti della pop culture Peter Blake, Richard Hamilton e David Hockney; il duo Gilbert and George; l'astrattista Howard Hodgkin; e gli scultori Antony Gormley, Anish Kapoor e Henry Moore. Tra il XIX e il XX secolo si distinse la figura dello scozzese Charles Rennie Mackintosh, esponente dell'Art Nouveau e del Glasgow movement.Tra gli anni ottanta e novanta del XX secolo la Galleria Saarchi di Londra ha posto l'attenzione del pubblico londinese su un nuovo genere multiforme di artisti noti come "Young British Artists": Damien Hirst, Chris Ofili, Rachel Whiteread, Tracey Emin, Mark Wallinger, Steve McQueen, Sam Taylor-Wood e i fratelli Chapman.
La Royal Academy of Arts a Londra è una delle organizzazioni chiave per la promozione delle arti visuali nel Regno Unito. Tra le principali scuole artistiche il Regno Unito vanta sei scuole alla University of the Arts London, tra cui il Central Saint Martins College of Art and Design ed il Chelsea College of Art and Design; la Goldsmiths, University of London; la Slade School of Fine Art (parte dell'University College London); la Glasgow School of Art; il Royal College of Art e la The Ruskin School of Drawing and Fine Art (parte dell'University of Oxford). Il Courtauld Institute of Art è uno dei centri principali per l'insegnamento della storia dell'arte. Importanti gallerie d'arte come la National Gallery, la National Portrait Gallery, la Tate Britain e la Tate Modern (le più visitate gallerie d'arte al mondo, con circa 4,7 milioni di visitatori all'anno) hanno sede nel Regno Unito.
Riguardo in particolare all'architettura del Regno unito possiamo distinguere vari periodi artistici che comprendono, tra l'altro, il periodo dell'Architettura elisabettiana, l'architettura giacobiana e l'architettura vittoriana (di cui figura di rilievo fu quella di George Gilbert Scott).
Il Regno Unito ha avuto una considerevole influenza nella storia del cinema. Registi come Alfred Hitchcock, il cui film Vertigo è considerato da alcuni critici come il miglior film di tutti i tempi, e David Lean sono acclamati dalla critica di tutti i tempi. Altri importanti registi sono Charlie Chaplin, Michael Powell, Carol Reed, Ridley Scott e Stanley Kubrick (naturalizzato). Molti attori britannici hanno avuto successi internazionali tra cui Julie Andrews, Richard Burton, Michael Caine,, Charlie Chaplin, Sean Connery, Vivien Leigh, David Niven, Laurence Olivier, Peter Sellers, Kate Winslet, Anthony Hopkins, e Daniel Day-Lewis. Molti successi commerciali di film sono stati girati nel Regno Unito (come la serie di Harry Potter e James Bond). Gli Ealing Studios sono gli studi di produzione di film più antichi al mondo.Malgrado i molti successi, la critica è da tempo impegnata a riscoprire nella filmografia inglese influenze ora europee ora americane dal momento che molti attori tra l'altro sono compartecipi di produzioni internazionali. I film ispirati a storie scritte da autori inglesi includono Titanic, Il Signore degli Anelli, Pirati dei Caraibi.
Uno dei piatti tipici e caratteristici della cucina britannica è il Fish and chips, caratterizzato da filetti di pesce bianco.
La nascita del gioco del calcio moderno si fa risalire a una precisa data storica: 26 ottobre 1863, dove, alla Freemason's Tavern di Great Queen Street, nel rione di Holborn, si riunirono 11 club della zona di Londra. La Federazione calcistica dell'Inghilterra, o The Football Association (The FA), è la più antica federazione calcistica del mondo: sorta, appunto, il 26 ottobre 1863: padre della Federazione calcistica dell'Inghilterra e del calcio moderno viene considerato il dirigente sportivo inglese Ebenezer Cobb Morley.
Oggi lo sport più seguito nel Regno Unito è il calcio. Il campionato calcistico più importante è la Premier League (il campionato inglese, conosciuto fino alla stagione 2015/2016 come Barclays Premier League per ragioni di sponsorizzazione). I maggiori club per blasone sono l'Arsenal, il Liverpool, il Manchester United e il Chelsea.
Il rugby è uno degli sport più seguiti, la nazionale inglese ha vinto il mondiale nel 2003. Il campionato nazionale, la English Premiership, è uno dei tornei rugbistici più importanti al mondo.
Per quanto riguarda gli sport automobilistici, il Regno Unito è stato la patria di moltissimi dei principali campionati e scuderie a partire dal Secondo Dopoguerra e ancora oggi per molti giovani piloti è una tappa obbligata nel percorso formativo automobilistico. In particolare la Formula 1 è molto seguita dagli appassionati britannici.
Attualmente solo un pilota inglese vincitore di almeno un titolo iridato corre ancora in F1: Lewis Hamilton (2008 con McLaren, 2014, 2015, 2017 e 2018 con Mercedes) (Jenson Button fu campione nel 2009 con la Brawn GP, ma si ritirò dopo il Gran Premio di Monaco 2017).
Sir Stirling Moss soprannominato "il campione senza corona" (a causa di essere arrivato in seconda posizione per 4 volte nella storia del mondiale); Mike Hawthorn, mondiale con la Ferrari 246 nel 1958; Jim Clark, considerato uno dei più veloci piloti di sempre, bicampione con la Lotus nel 1963 e 1965; John Surtees, primo ed unico campione sia sulle due (7 volte) che con le quattro ruote (1 volta, nel 1964, con la Ferrari 158 F1); Graham Hill, campione con la British Racing Motors, nota come BRM, nel '62 e nel '68 con la Lotus; Jackie Stewart, 3 volte campione del mondo, nel 1969 con la Matra ee nel 1971 e nel 1973 con la Tyrrell; James Hunt campione nel 1976 con la McLaren M23; Nigel Mansell, soprannominato "Il Leone d'Inghilterra" per la sua aggressività al volante, campione su Williams nel '92 e Damon Hill, mondiale nel 1996, sempre su Williams, figlio di Graham.
Molto seguito è anche il locale campionato per auto da turismo (BTCC) che è tra i più importanti del mondo anche considerando quelli internazionali.
Non si può non ricordare il tennis. In Inghilterra si svolge il Torneo di Wimbledon, la cui 1ª edizione risale al 1877, facendone così la più antica manifestazione tennistica ufficiale del mondo. Campioni in questo sport sono stati Fred Perry, Tim Henman, Greg Rusedski e Andy Murray.
Nell'ambito sportivo ricordiamo anche cricket, ippica, polo e ciclismo su pista. Fa parte della cultura inglese anche la famosa caccia alla volpe.
Il primo campione olimpico britannico fu Launceston Elliot, nel sollevamento pesi, ai Giochi olimpici di Atene 1896
La prima donna campionessa olimpica fu l'inglese Charlotte Cooper, nel tennis, ai Giochi olimpici di Parigi 1900.
Gli atleti britannici più medagliati dei Giochi olimpici moderni sono Chris Hoy, nel ciclismo su pista, con 6 ori e un argento, alla pari con Jason Kenny, anch'egli nel ciclismo su pista
Da menzionare anche l'evento sportivo che coinvolge i paesi del Commonwealth: i Giochi del Commonwealth
Visitare la Gran Bretagna - Scheda curata dall'Ente Nazionale per il Turismo Britannico
Scheda del Regno Unito dal sito Viaggiare Sicuri - Sito curato dal Ministero degli Esteri e dall'ACI
Rei Ayanami (綾波 レイ Ayanami Rei?) è uno dei protagonisti della serie animata giapponese Neon Genesis Evangelion, sceneggiata e diretta da Hideaki Anno, e dell'omonimo manga scritto e disegnato da Yoshiyuki Sadamoto. Il personaggio compare in numerose opere tratte dalla serie animata, in diversi manga spin-off, videogiochi, visual novel, nell'ONA Petit Eva - Evangelion@School, e nella tetralogia cinematografica Rebuild of Evangelion. Nella versione originale è interpretata dalla doppiatrice Megumi Hayashibara. Nell'adattamento italiano il suo ruolo è stato affidato a Valentina Mari nel doppiaggio originale ed a Lucrezia Marricchi nel ridoppiaggio.
Nella serie animata originale Rei è una ragazza dal carattere taciturno e schivo che viene arruolata dall'agenzia speciale Nerv per pilotare un gigantesco mecha noto come Eva-00 e combattere in questo modo, assieme ad altri piloti, contro dei misteriosi esseri chiamati Angeli.
Il personaggio, estremamente popolare tra gli appassionati di animazione fin dalla prima messa in onda di Neon Genesis Evangelion, ha ricevuto numerosi riconoscimenti e vinto diversi sondaggi di popolarità. Le è inoltre riconosciuta una notevole influenza sul mondo del fumetto e dell'animazione giapponesi. Secondo diversi studiosi, Rei Ayanami ha contribuito in maniera determinante allo sviluppo e alla diffusione di una serie di canoni moe ripresi e reinterpretati da numerosi personaggi successivi.
Per il nome di Rei Ayanami Hideaki Anno si ispirò a quello di Rei Hino, personaggio femminile di Pretty Guardian Sailor Moon, nella speranza di poter attirare nello staff di Neon Genesis Evangelion Kunihiko Ikuhara, direttore dell'omonima serie animata. Il regista cercò di giocare sui diversi significati del kanji Rei (零?), traducibile in «zero», «nullità», e collegarsi all'Evangelion a lei assegnato, l'Unità 00. Come per molti altri personaggi della serie, per il suo cognome prese spunto da una nave della Marina imperiale giapponese, il cacciatorpediniere Ayanami (綾波? lett. "Onda a forma di spiga").
Il regista chiese al mangaka e character designer Yoshiyuki Sadamoto di rappresentarla come «una ragazza profondamente infelice e di scarsa presenza». Nel disegnarla, Sadamoto prese come modello un personaggio chiamato Ukina, presente in una sua precedente opera intitolata Kotō no oni, e trasse ispirazione da una canzone della band giapponese Kinniku Shōjo Tai, Doko e demo ikeru kitte (何処へでも行ける切手? lett. "I francobolli possono andare ovunque"), il cui testo cita una «ragazza bianca con le bende». Partendo dall'immagine che gli venne in mente sentendo il brano, al character designer venne l'idea di presentarla gravemente ferita e completamente ricoperta di bende. Hideaki Anno richiese un personaggio «cool e con i capelli corti», ragion per cui nelle prime fasi di progettazione disegnò Rei con gli occhi e i capelli scuri. Quest'ipotesi fu poi accantonata e Sadamoto le modificò i colori di occhi e capelli per distinguerla dall'altra protagonista di Neon Genesis Evangelion, Asuka Sōryū Langley, così che i due personaggi avessero schemi cromatici opposti: «Ideai Rei come lo Yin opposto [ad Asuka]». Su richiesta del regista il colore dei suoi occhi mutò in rosso, caratteristica che permise di conferirle maggiore personalità e di differenziarla esteticamente e visivamente dagli altri personaggi della serie. Nel design definitivo i suoi capelli vennero tinti di azzurro, similmente a quelli della protagonista femminile di Blue Uru (蒼きウル Aoki Uru?), sequel del film Le ali di Honneamise dello studio Gainax, la cui produzione fu rimandata a tempo indeterminato poco prima della realizzazione di Evangelion.
Durante la creazione del quattordicesimo episodio della serie televisiva, Anno ritenne indispensabile dare più spazio ai pensieri e alle emozioni del personaggio, ragion per cui decise di inserire un lungo monologo poetico di Rei, ritrovandosi però senza idee: «Era da molto tempo che avevo dimenticato di esplorare che tipo di persona fosse Rei, quindi era di fondamentale importanza sviluppare ulteriormente [il personaggio]. [...] Volevo che Rei fosse un personaggio schizofrenico, ma quando provai a scrivere [la sceneggiatura della puntata], non riuscì a pensare a niente». Dopo essersi consultato con alcuni suoi conoscenti per qualche consiglio, un suo amico gli prestò un volume della collana Bessatsu Takarajima (別冊宝島? lett. "isola del tesoro") sulle malattie mentali, al cui interno era riportata una poesia scritta da un malato di mente: «È folle credere che gli scritti di un malato di mente siano così belli. Dopo aver letto quella poesia, [la mia mente] si riempì di immagini; riuscì a scrivere il monologo [di Rei] tutto d'un fiato». Per delineare la caratterizzazione del personaggio di Rei pensò di idearlo come una rappresentazione del proprio inconscio: «Probabilmente, Rei è [il personaggio] più vicino alla mia psiche più profonda. [..] Ma è quello che capisco di meno. Non sono molto interessato a lei. C'erano parti in cui cercavo di mettere da parte i miei pregiudizi e di far emergere la parte più primitiva, più importante, più pura che ho». Non avendo nessun legame affettivo con il personaggio, negli episodi centrali di Neon Genesis Evangelion dimenticò di esplorare le sue emozioni e di darle spazio:
Il personaggio di Rei venne interpretato dalla doppiatrice giapponese Megumi Hayashibara sia nella serie animata originale, sia nei film Neon Genesis Evangelion: Death & Rebirth, Neon Genesis Evangelion: The End of Evangelion e i lungometraggi della tetralogia cinematografica Rebuild of Evangelion. Nel 1995 la doppiatrice si dichiarò alquanto «sorpresa» del suo ruolo e del carattere laconico e introverso del personaggio: «Dovrò sfidare qualcosa di a me nuovo». Secondo la Hayashibara, prima di Neon Genesis Evangelion non erano presenti molti personaggi taciturni e freddi con cui confrontarsi, per cui, in assenza di riferimenti, cercò di caratterizzarla al meglio delle proprie possibilità. Durante le sessioni fu istruita e guidata da Hideaki Anno, che le consigliò di leggere le proprie battute con il tono più piatto e anaffettivo possibile: «Quando il regista mi spiegò il personaggio, mi disse "Non è che Rei non abbia emozioni, solo che non sa cosa siano"». Con il ruolo di Rei Ayanami, la Hayashibara ottenne numerosi premi e riconoscimenti, assurgendo a icona della comunità di appassionati di animazione. Il personaggio contribuì a migliorare la sua immagine pubblica e a farla diventare una idol estremamente popolare.
Il doppiaggio italiano del personaggio venne affidato a Valentina Mari. Secondo il dialoghista italiano Gualtiero Cannarsi, con Rei si presentarono diverse difficoltà interpretative: «Il difficilissimo monologo di Rei Ayanami nella quattordicesima puntata, ad esempio, [era] costato alla brava Valentina Mari ben cinquantadue incisioni». Nel ridoppiaggio della serie e dei film Death & Rebirth e The End è stata doppiata da Lucrezia Marricchi. In lingua spagnola è doppiata da Joël Mulachs. Nell'adattamento latinoamericano è doppiata da Circe Luna; in un successivo doppiaggio il suo ruolo è stato affidato alla doppiatrice Gaby Ugarte. In lingua tedesca è interpretata da Marie Biersted. Anche nell'adattamento francese il suo ruolo è stato affidato a diverse doppiatrici; nella serie originale e nel film Evangelion: 2.0 You Can (Not) Advance è doppiata da Stéphanie Lafforgue; nel film Evangelion: 1.0 You Are (Not) Alone è interpretata da Françoise Escobar. In coreano è doppiata da Do Yeong Song, in portoghese da Priscilla Concépcion. Nell'adattamento nordamericano il suo ruolo è stato affidato a Amanda Winn Lee in tutte le sue incarnazioni, eccezion fatta per Rebuild of Evangelion, in cui è doppiata da Brina Palencia.
Rei Ayanami è colei che pilota l'Unità 00 presso l'organizzazione paramilitare Nerv in qualità di "First Children". La sua data di nascita è sconosciuta. Pare che il suo corpo sia stato creato in base alle spoglie di Yui Ikari, brillante ricercatrice che perse la vita in un esperimento di collaudo dell'Unità 01. Sembra che sia nata presso la terza sede distaccata di un organo chiamato Laboratorio per l'Evoluzione Artificiale, e che nel livello più profondo del quartier generale della Nerv siano custoditi numerosi cloni della ragazza. Tutti i cloni che vengono attivati sono caratterialmente diversi fra loro, pur possedendo una sola anima, appartenente al secondo Angelo Lilith. Nel 2010 Gendō Ikari porta un suo primo clone nella base del Gehirn, società responsabile dello sviluppo e della costruzione delle Unità Evangelion, spacciandola come la figlia che un suo conoscente gli ha affidato. Questa prima Rei viene uccisa dalla dottoressa Naoko Akagi, collega e amante segreta di Gendō. La sera della sua visita al Gehirn, la piccola Rei si smarrisce nella sala comandi del laboratorio e si rivolge alla dottoressa chiamandola «vecchia» per provocarla, per poi confessarle che in realtà è stato Gendō a dirle così. Nel viso della bambina, Naoko riconosce i tratti di Yui, e in un impeto di violenza sfoga la sua rabbia sulla bambina, strangolandola e uccidendola, per poi suicidarsi.
In seguito al decesso del primo corpo viene attivato un secondo clone, che nel 2014 si trasferisce presso la prima scuola media comunale di Neo Tokyo-3. La giovane, completamente sottomessa al volere di Gendō, con il progredire degli eventi e delle battaglie riesce a stringere amicizia con il suo collega Shinji Ikari, pilota dell'Unità 01, grazie al quale inizia ad acquisire maggiore consapevolezza di se stessa e della propria identità. Nel combattimento contro l'Angelo Armisael, Rei decide di farsi esplodere con il proprio Evangelion per salvare il ragazzo, distruggendo il nemico. Dopo il suo sacrificio, la seconda Rei viene sostituita da un terzo e ultimo clone. Tutti gli altri corpi, custoditi in una vasca situata nel Terminal Dogma della Nerv, vengono distrutti dalla dottoressa Ritsuko Akagi. Grazie alla relazione stretta con Shinji, nel film The End of Evangelion l'ultima Rei decide di ribellarsi a Gendō, unendosi contro la sua volontà a Lilith e lasciando decidere al compagno il corso del Third Impact, durante il quale l'intero genere umano si unisce in un'unica coscienza collettiva.
Rei Ayanami è una ragazza dalla personalità schizoide taciturna e schiva, che limita il più possibile i rapporti con il proprio prossimo ed esegue meccanicamente qualsiasi ordine le venga impartito, anche se particolarmente crudele. È estremamente introversa, socialmente distaccata, laconica e apparentemente malinconica. In una scena del sesto episodio della serie, Shinji le chiede il motivo che la spinge a voler salire a bordo dell'Evangelion, domanda a cui Rei risponde dicendo di trovare in questo il proprio «legame» con le altre persone, dimostrando così di impegnarsi nella lotta contro gli Angeli non per scelta o per idealismo, ma come se fosse il suo unico punto di collegamento con gli altri. Nel corso degli eventi di Evangelion si impegna in azioni pericolose che le potrebbero costare la vita, palesando una forte tendenza al nichilismo. Pare che non si preoccupi di morire, ma che accolga la morte come se fosse l'unico modo per dimostrare di aver vissuto. Al di là del suo atteggiamento apparentemente freddo e distaccato, la ragazza affronta sentimenti di alienazione e di angoscia esistenziale e sembra soffrire di solitudine. Secondo Sadamoto, Rei è come un'ombra, o come l'aria»: «È quel tipo di ragazza che non si può afferrare».
Negli ultimi due episodi della serie, durante il Progetto per il Perfezionamento dell'Uomo è presente un monologo interiore della ragazza con diverse riflessioni metafisiche e psicoanalitiche, in cui conversa con gli altri cloni per cercare la propria vera identità. In un primo momento, Rei si rimprovera di avere «un corpo e un'anima fasulli»; successivamente, la voce della sua coscienza la accusa di essere spaventata dall'idea di poter svanire e di scomparire «dall'animo delle persone». A questo, Rei risponde freddamente dicendo: «Sono felice. Perché io voglio morire. Ciò che ambisco è la disperazione. Voglio tornare al nulla». Secondo il regista della serie animata, Hideaki Anno, la ragazza, essendo consapevole di essere «rimpiazzabile» in caso di morte, è portata a non apprezzare la propria vita, a farsi del male e a isolarsi: «La sua presenza, la sua esistenza, apparente esistenza, è effimera. È una ragazza molto triste. Ha solamente il minimo indispensabile di ciò di cui ha bisogno. [..] Danneggia se stessa, e non ha bisogno di amici». Sembra che Rei sia del tutto ignara delle più elementari regole di vita e di igiene, quasi non avesse avuto nessuno da cui apprenderle o che ne sia completamente disinteressata. Il suo atteggiamento è riflesso dal suo appartamento personale, completamente trascurato, spoglio, sporco e abbandonato a se stesso. Tutto ciò riporta a un'affermazione proferita dalla dottoressa Ritsuko Akagi nella quinta puntata della serie, secondo la quale Rei non sarebbe «molto portata per vivere». Nel dodicesimo episodio afferma di non aver bisogno di lasciare disposizioni testamentarie, e rivela di provare «ripugnanza» per la carne. L'origine di tale particolare è rintracciabile in una scelta del regista Hideaki Anno, vegetariano fin da adolescente, abituato a trasporre aspetti della propria vita personale nelle sue storie.
Secondo la doppiatrice nordamericana del personaggio, Amanda Winn-Lee, nonostante l'apparenza fredda e distaccata, in Rei è presente una «piccola scintilla di umanità», offuscata però dalla «sua negativa percezione di sé»: «Sa di essere rimpiazzabile, ma resta un essere umano». Secondo il character designer della serie, Yoshiyuki Sadamoto, Rei è perfettamente capace di provare emozioni e sentimenti, ma ha grandi difficoltà espressive e comunicative: «Rei è inespressiva, ma significa che non sente emozioni, o che è semplicemente incapace di esprimerle?». Fin dalle prime puntate della serie Shinji cerca di entrare in contatto con la ragazza, che però non riesce neanche a capire il senso dei suoi gesti. Benché i due piloti dialoghino materialmente fra di loro, sembra che non riescano a comunicare a livello emotivo e che non capiscano i sentimenti dell'altro. Nella sequenza finale del sesto episodio però, la ragazza, dopo essere sopravvissuta alla battaglia contro l'Angelo Ramiel, vede il collega piangere di fronte a lei. Non comprendendo le emozioni del compagno, Rei sostiene di non sapere che cosa fare in momenti del genere. Shinji le risponde consigliandole di sorridere, gesto che, dopo un'iniziale titubanza, la ragazza compie per la prima volta di fronte a lui. Con il procedere degli eventi e degli scontri tra i due giovani si instaura una sorta di comprensione reciproca, per certi versi paragonabile al rapporto tra una madre e il suo bambino. In particolare, Shinji riesce a far cambiare la ragazza, la quale dimostra in diverse occasioni preoccupazione e gratitudine nei suoi riguardi.
In una scena dell'ultimo episodio della serie animata viene presentato un universo parallelo con una storia completamente differente rispetto a tutte le puntate precedenti; in questa realtà alternativa Rei viene presentata nelle vesti di una ragazza appena trasferitasi nella classe di Asuka e Shinji, con una personalità radicalmente diversa rispetto alla serie originale, allegra, svagata e irascibile. Questa Rei estroversa è presente in alcuni spin-off di Neon Genesis Evangelion, come Evangelion Iron Maiden, ambientato nella realtà alternativa dell'ultimo episodio, e l'ONA Petit Eva - Evangelion@School, parodia della serie animata originale.
Nell'adattamento cartaceo, scritto e disegnato da Yoshiyuki Sadamoto, Rei appare più empatica e aperta al contatto umano. Durante lo scontro con l'Angelo Armisael, la giovane riesce a prendere coscienza dei propri sentimenti di tristezza e di affetto nei confronti di Shinji. Anche nel film Evangelion: 2.0 You Can (Not) Advance l'umanità e il calore del personaggio sono molto più evidenti rispetto alla serie animata originale. Durante la pellicola la ragazza appare frustrata della sua vita senza passioni, insoddisfazione che la porta a cercare di essere più attiva e ad aprirsi con le altre persone. Commossa e al tempo stesso spaventata dalla gentilezza che Shinji dimostra nei suoi confronti, la giovane tenta di sciogliere il ghiaccio tra il compagno e suo padre Gendō organizzando una cena per entrambi, fallendo nell'intento. In origine, Anno pensò di usare un'idea simile per il quarto episodio della serie televisiva, ma la proposta fu accantonata in fase di produzione. Nella pellicola successiva, Evangelion: 3.0 You Can (Not) Redo, la Rei presente in Evangelion 2.0 viene sostituita da un altro clone, che dimostra di non ricordare nulla della sua vita precedente e di riservare un atteggiamento molto freddo e distaccato nei confronti delle altre persone e di Shinji.
Analogamente ad altri personaggi di Evangelion, apparentemente collegati ad alcune divinità del pantheon shintoista, Rei presenta alcune affinità con la dea del Sole, Amaterasu, che rinasce a ogni nuova alba. Secondo alcune interpretazioni, i suoi tre cloni potrebbero essere ricondotti ai tre stadi evolutivi dell'anima umana postulati dalla cabala ebraica: Nefesh (fonte della vitalità animale), Ru'ha (l'anima, frutto dell'innalzamento dell'uomo dal suo aspetto puramente biologico) e Neshamah (lo spirito, frutto della connessione fra uomo e Dio). Negli intenti originali del regista Anno, il personaggio di Rei avrebbe dovuto rappresentare «l'inconscio di Shinji», riflettendo il ruolo della figura materna nel complesso edipico di Sigmund Freud. Ella è infatti un clone di Yui Ikari e vicina a suo marito Gendō, che in un primo momento ammira obbedendogli ciecamente, per poi avvicinarsi a suo figlio Shinji, di cui diventa un interesse affettivo e forse romantico: «Volevo che tutti questi collegamenti creassero una specie di complesso di Edipo».
Rei Ayanami diventò un personaggio estremamente popolare tra gli appassionati di animazione sin dalla prima messa in onda di Neon Genesis Evangelion. Già nel 1995 diventò la protagonista di numerose fan fiction, fan art e dōjinshi. La grande notorietà del personaggio si rifletté in un numerosi sondaggi di popolarità. Ad esempio, immediatamente dopo la conclusione della serie, Rei venne eletta miglior personaggio femminile del momento in due sondaggi condotti nel 1996 e nel 1997 dalla rivista giapponese Animage. Nel 1998, anno di uscita del film Revival of Evangelion, riuscì a posizionarsi quinta nella stessa tipologia di sondaggio e a restare il personaggio femminile più popolare della serie. Nel 2002 l'emittente TV Asahi la inserì al 36º posto tra i «cento personaggi più amati della storia dell'animazione giapponese». La stessa TV Asahi pubblicò una classifica sulle cento scene più significative della storia dell'animazione; la scena in cui «Rei Ayanami sorride a Shinji per la prima volta», presente nel sesto episodio di Evangelion, riuscì a raggiungere la 14ª posizione, e quella del «suicidio di Rei» della ventitreesima puntata la 53ª. Il sorriso di Rei riapparve in un'altra classifica dell'emittente, conquistando il 45º posto; analogo risultato si registrò in un'indagine del 2003, in cui «il primo incontro tra Shinji Ikari e Rei Ayanami» riuscì a raggiungere il 16º posto. Anche il «suicidio di Rei» riconquistò una posizione fra le varie classifiche di TV Asahi, in occasione di un sondaggio sulle «scene più toccanti dell'animazione giapponese» in cui conquistò il nono posto.
Anche il magazine Newtype ebbe modo di sottolineare la grande popolarità del personaggio. Nelle classifiche mensili sui personaggi più apprezzati del momento dai lettori del periodico, Rei riuscì a conquistare in numerose occasioni le prime posizioni. Nell'agosto e nel settembre 2009 emerse al quarto e al secondo posto. Nel mese di ottobre di quell'anno riuscì a conquistare il terzo posto e a diventare il personaggio femminile più popolare della serie. L'anno seguente, a marzo 2010, Newtype la nominò «personaggio femminile più popolare degli anni novanta».
Secondo il critico letterario Hiroki Azuma, Rei Ayanami «ha dimostrato di essere un personaggio di grande impatto». Fra le ragioni di questa affermazione, Azuma ha annoverato l'interpretazione della doppiatrice originale, Megumi Hayashibara, e il realismo della sua drammatica condizione: «La solitudine di Rei [...] ci offre immagini estremamente realistiche dell'incomunicabilità che affrontano i bambini di oggi». Il sito Anime-planet.com, pur apprezzando alcune interessanti rivelazioni sulla natura della ragazza e considerandola «il personaggio di gran lunga più interessante [di Evangelion]», ne ha criticato la mancanza di chiarezza e l'enigmaticità. Parere analogo è stato espresso dal sito web Animecritics.com, secondo il quale: «[Rei] non ha alcuna personalità, e rimane un enigma per la maggior parte della serie. Parte dell'intrigo dell'anime è scoprire quali segreti nasconda». Raphael See di Themanime.org, che ha trovato la caratterizzazione dei personaggi di Evangelion «un po' irritante», ha dichiarato di non comprendere le ragioni della sua enorme popolarità. Di contro, secondo il sito giapponese Oricon il personaggio di Rei è diventato l'emblema stesso di Evangelion. Della stessa linea di pensiero si è dimostrato il periodico Nihon Keizai Shimbun, che l'ha descritta come una «dea moderna», una vera icona dell'animazione giapponese. Thomas Zoth, editor del sito web Mania.com, l'ha inserita fra le dieci eroine più iconiche dell'animazione nipponica. Chris Mackenzie del sito IGN lo ha enumerato fra i migliori venticinque personaggi dell'animazione giapponese. Fra le varie ragioni di questa scelta, Mackenzie ha sottolineato l'assoluta «originalità» del personaggio, molto diverso dalle numerose eroine a lei simili create dopo l'enorme successo di Evangelion: «La differenza tra Rei e tutte quelle pseudo-Rei è che, nel suo caso, ci potrebbe essere qualcosa dietro la sua facciata. [Rei] è un mistero che non possiamo risolvere».
Rei Ayanami ha avuto una notevole influenza sul mondo dell'animazione giapponese e su molti personaggi immaginari successivi. Grazie alla grande fama acquisita da Evangelion vennero ideati numerosi personaggi femminili con i suoi tratti caratteriali ed estetici. Molti critici hanno ricondotto al grande successo di Rei l'origine del cosiddetto «fenomeno moe», con la creazione di personaggi secondo precise caratteristiche stereotipate per compiacere il pubblico otaku.
Secondo il ricercatore e critico culturale Hiroki Azuma, questo fenomeno non è da ricondurre alla diretta influenza di Evangelion o di Rei. Stando a quanto riferito da Azuma, nonostante l'enorme successo di personaggi femminili simili a Rei Ayanami e il loro ampio uso nel mercato dei fumetti, degli anime e delle fanzine, a influenzare i produttori non fu il personaggio, «ma il cambiamento dei canoni moe della subcultura otaku da lei causato». Di conseguenza, anche i numerosi produttori che non si ispirarono a Neon Genesis Evangelion incominciarono a creare dei personaggi accostabili a quello di Rei, utilizzando nuovi elementi moe da lei mutuati, come capelli blu, pelle pallida, personalità mite, passività e apparente assenza di emozioni. Secondo Azuma, le eroine Tsukishima Ruriko della visual novel Shizuku e Ruri Hoshino di Martian Successor Nadesico furono create prendendola come fonte di ispirazione. Anche Miharu di Gasaraki, Vanilla H di Galaxy Angel, Neya di Mugen no Ryvius, Aruto Kirihara di Kagihime Monogatari Eikyū Alice Rondo, Riza Hawkeye di Fullmetal Alchemist, Dorothy R. Wayneright di The Big O, Anthy Himemiya di Utena la fillette révolutionnaire e Lain Iwakura di Serial Experiments Lain hanno molte affinità con il personaggio di Rei. Chiaki J. Konaka, sceneggiatore di Lain, ha però negato un'influenza diretta, e, pur apprezzandone le caratteristiche, ha dichiarato di non vedere somiglianze fra i personaggi.
Secondo Justin Wu di The Artifice, Rei è considerabile un prototipo dei personaggi «mukuchi» (無口? lett. "senza bocca"), termine usato dagli appassionati di animazione per indicare personaggi reticenti e apparentemente privi di emozione. Questo elemento moe, che conobbe ampia popolarità solamente in seguito al successo di Rei, è rintracciabile in numerosi personaggi femminili successivi, come Eva di Black Cat, Ai Enma di Hell Girl e Yuki Nagato di La malinconia di Haruhi Suzumiya. Anche Yuzuriha Inori di Guilty Crown, Miyu di Mai-HiME e Ai di i-wish you were here - vorrei tu fossi qui sono state paragonate a lei. La sua influenza è rintracciabile anche in campo musicale. Hanno tratto ispirazione dal personaggio di Rei sia la band giapponese Rey, il cui nome è un esplicito omaggio al personaggio, sia il cantante Motoo Fujiwara, membro del gruppo giapponese Bump of Chicken, che ha scritto il testo della canzone Arue (アルエ?) ispirandosi alla sua figura.
Nel corso degli anni diverse celebrità e personaggi dello spettacolo hanno impersonato Rei. Ad esempio, durante l'evento Anime Expo, tenutosi a Los Angeles nel 2008, la cantante giapponese Shōko Nakagawa indossò i panni di Rei durante un'esibizione. Nel 2006 l'attrice Natsuki Katō si mostrò in un cosplay di Rei per promuovere il lancio di Evangelion Chronicle, rivista contenente varie illustrazioni e informazioni sulla serie. In occasione di una manifestazione organizzata per celebrare l'uscita del secondo capitolo di Rebuild of Evangelion, Evangelion: 2.0 You Can (Not) Advance, l'idol Miu Nakamura indossò assieme ad altre cinque modelle il plugsuit di Rei. Nel 2008 l'idol Yuri Morishita indossò i suoi indumenti per promuovere l'uscita del proprio album fotografico Zero. Nel 2012, Umika Kawashima, cantante del gruppo giapponese 9nine, posò in un cosplay di Rei durante un set fotografico. Durante il Victoria's Secret Fashion Show di quell'anno, la modella inglese Jourdan Dunn sfoggiò un abito estremamente simile al plugsuit del personaggio, fatto che causò i dubbi e le perplessità dello stesso studio Gainax.
Subito dopo la prima messa in onda di Evangelion Rei diventò così popolare da generare una vera e propria esplosione di merchandising, vendendo più di qualunque altro personaggio della serie. La sua immagine fu sfruttata per produrre una vasta gamma di prodotti, tra cui giocattoli, magliette, action figure, statue a grandezza naturale, accessori e riproduzioni dei suoi indumenti. Anche le action figure riscossero un immediato e incondizionato successo. Secondo lo scrittore giapponese Kazuhisa Fujie, nonostante l'iniziale insuccesso commerciale relativo ai modellini e ai giocattoli della serie, le action figure di Rei diventarono così popolari da superare le vendite delle Unità Evangelion: «Fu il primo e forse unico caso di un anime [robotico] in cui le vendite delle riproduzioni dei personaggi umani superarono quelle dei robot». Notevole successo incontrarono i libri o le riviste che ritraevano la sua immagine in copertina, fra cui un numero dell'edizione giapponese del noto periodico Rolling Stone. Le vendite dei suoi articoli portarono i mass media nipponici a chiamarla «la ragazza che manipola le vendite», «la via più veloce per esaurire le scorte» o «la premium girl».
Nel 2001 l'azienda Broccoli pubblicò un videogioco intitolato Shin seiki Evangelion - Ayanami ikusei keikaku (新世紀エヴァンゲリオン 綾波育成計画? lett. "Neon Genesis Evangelion - Il progetto di allevamento di Ayanami"), nel quale il giocatore assume il compito di accudire Rei. Il 30 marzo dello stesso anno la King Records lanciò un album per festeggiare la data della sua nascita, intitolato Evangelion: The Birthday of Rei Ayanami. Nel 2005, per celebrare il decimo anniversario della prima messa in onda di Evangelion il mangaka Mine Yoshizaki progettò diverse action figure degli Angeli in sembianze antropomorfe; fra i vari modelli ideò una figure dell'Angelo Lilith ispirata al character design di Rei. Nel dicembre del 2009 sul sito web Yahoo! Japan vennero messe all'asta due chitarre Fender ispirate al personaggio di Rei, con un prezzo di partenza di 5 600 dollari ciascuna, vendute a 102 200 e 87 350 dollari. Nel 2012, durante l'evento estivo Shiohaku Expo 2012, nei pressi della sede dell'emittente televisiva Nippon Television fu costruita una fedele riproduzione del personaggio, alta più di diciotto metri e dotata di scivolo. L'anno seguente, in occasione dell'evento Eva Expo di Shangai venne costruita una minuziosa riproduzione della camera da letto della ragazza e fu esposto un suo modello a grandezza naturale.
(EN) Hiroki Azuma, Otaku: Japan's Database Animals, Minneapolis, University of Minnesota Press, 2009, ISBN 978-0-8166-5352-2.
 Gualtiero Cannarsi, Neon Genesis Evangelion Encyclopedia, Volumi 0:1 - 0:6, Granarolo dell'Emilia, Dynamic Italia, 1997-99.
(EN) Jonathan Clements e Helen McCarthy, The Anime Encyclopedia: A Guide to Japanese Animation Since 1917, Revised & Expanded Edition, Berkeley, Stone Bridge Press, 2006, ISBN 1-933330-10-4.
(EN) Patrick Drazen, Anime Explosion!: The What? Why? and Wow! of Japanese Animation, Revised & Updated Edition, Berkeley, Stone Bridge Press, 2014, ISBN 978-1-61172-013-6.
 Neon Genesis Evangelion Filmbook (Modena, Panini Comics), Volumi 1-9, 1998-99.
(EN) Kazuhisa Fujie e Martin Foster, Neon Genesis Evangelion: The Unofficial Guide, Tokyo, DH Publishing Inc., 2004, ISBN 0-9745961-4-0.
(JA) Gainax, Neon Genesis Evangelion Newtype 100% Collection, Tokyo, Kadokawa Shoten, 1997, ISBN 4-04-852700-2.
(FR) Evangelion : The Essential Evangelion Chronicle : Side B, Glénat, 2010, ISBN 978-2-7234-7121-3.
(EN) Gerald Alva Jr. Miller, Exploring the Limits of the Human Through Science Fiction, Basingstoke, Palgrave Macmillan, 2012, ISBN 978-1-137-26285-1.
(JA) Sony Magazines (a cura di), Evangelion Chronicle, 1-30, Tokyo, De Agostini Japan, 2006-2007 (archiviato dall'url originale l'11 novembre 2007).

Reichsmarine era il nome assunto dalla marina militare del Deutsches Reich dal 1919 fino al 1935, anno in cui Adolf Hitler annunciò la nascita della Kriegsmarine.
Al termine della prima guerra mondiale, le unità militari dell'Impero tedesco si erano in gran parte disgregate come forze combattenti e la nuova Repubblica di Weimar, in seguito alle limitazioni quantitative e qualitative imposte dal trattato di Versailles, non poteva disporre che di una forza militare con capacità puramente difensive; un decreto del 6 marzo 1919 stabilì quindi la costituzione di una Vorläufige Reichswehr, comprendente un Vorläufige Reichsheer (le forze terrestri) e una Vorläufige Reichsmarine. La denominazione di Reichsmarine fu poi ufficialmente assunta dalle forze navali il 23 marzo 1921.
Sotto la direzione degli ammiragli Paul Behncke e Hans Zenker, la Reichsmarine si riorganizzò come forza combattente a dispetto dei forti limiti imposti dal trattato di Versailles: le poche e vecchie unità concesse furono rimesse in efficienza, e già a partire dai primi anni 1920 iniziò la progettazione e costruzione di navi di nuova concezione; contemporaneamente, i vertici militari tedeschi avviarono una serie di programmi segreti volti ad aggirare in maniera illegale le clausole imposte dagli Alleati, in particolare per quanto riguardava lo sviluppo e l'addestramento all'impiego di armamenti vietati, primi fra tutti i sommergibili.
Nel 1933, in seguito alla nomina di Adolf Hitler a Cancelliere del Reich, il programma di espansione fu ulteriormente potenziato mentre la Germania si liberava progressivamente dei limiti imposti in seguito alla prima guerra mondiale; nel 1935, con il completo rigetto del trattato di Versailles e la costituzione di nuove forze armate tedesche, la vecchia Reichsmarine assunse quindi la nuova designazione di Kriegsmarine ("Marina da guerra").
Al momento della firma dell'armistizio di Compiègne l'11 novembre 1918, la Marina imperiale tedesca (Kaiserliche Marine) conservava praticamente intatto il suo potenziale bellico che ne faceva la seconda marina militare del mondo per numero di unità principali: solo marginalmente intaccata da quattro anni di guerra, la Hochseeflotte ("Flotta d'alto mare") allineava ancora diciannove navi da battaglia tipo dreadnought, con altre due in costruzione, e cinque incrociatori da battaglia con altrettanti in costruzione, oltre a quattordici incrociatori leggeri, circa sessanta cacciatorpediniere e varie altre unità più obsolete; la flotta di sommergibili della Kaiserliche Marine, sviluppata nel corso della guerra fino a diventare la prima al mondo come numero di unità, nonostante le pesanti perdite patite durante la battaglia dell'Atlantico, comprendeva ancora 179 battelli completati e altri 149 in allestimento nei cantieri.
Se la situazione sotto il profilo delle unità disponibili era buona, essa era invece disastrosa per quanto riguardava gli equipaggi: il corpo dei sommergibilisti, costantemente impegnato in azione, poteva annoverare ancora ufficiali e marinai addestrati e motivati, ma gli equipaggi delle grandi unità da battaglia non avevano più preso parte a un'operazione importante fin dalla conclusione della battaglia dello Jutland del 1916, trascorrendo in pratica due interi anni immobilizzati nei porti; gli uomini erano abbandonati nell'inattività e nel tedio, ma ancora sottoposti a una dura disciplina. Quando, davanti al crollo del fronte occidentale nell'ottobre 1918, l'alto comando della Marina tedesca ordinò di far salpare l'intera Hochseeflotte per un'ultima missione lungo le coste britanniche, con nessun'altra funzione strategica che sostenere un'ultima grande battaglia in condizioni quasi suicide, gli equipaggi si ammutinarono in massa impedendo alle navi di uscire dai porti; al momento della firma dell'armistizio la flotta di superficie era ormai in mano a "consigli di marinai" di orientamento pacifista e antimilitarista, e la rivolta si era estesa alla popolazione delle città portuali e da qui al resto della Germania.
In ottemperanza alle clausole dell'armistizio, la Germania dovette consegnare agli Alleati vittoriosi tutte le sue unità di superficie più moderne e l'intera flotta di sommergibili perché venissero internate in porti nel Regno Unito. Al comando dell'ammiraglio Ludwig von Reuter, il nucleo centrale della Hochseeflotte (70 unità tra cui le undici più moderne dreadnought e tutti gli incrociatori da battaglia) salpò dalla Germania il 21 novembre 1918 per essere trasferito, sotto la scorta della flotta britannica e di uno squadrone statunitense, nella base di Scapa Flow, mentre i sommergibili venivano condotti in quella di Harwich. 
Durante il tempo in cui il nuovo governo repubblicano tedesco insediatosi dopo l'abdicazione del kaiser portava avanti i difficili negoziati con gli Alleati in seno alla conferenza di pace di Parigi, la flotta internata a Scapa Flow rimase sostanzialmente abbandonata a sé stessa senza ordini e direttive; informato dei piani degli Alleati circa la spartizione tra di loro delle navi tedesche ed erroneamente convinto che le trattative di pace stessero per fallire, l'ammiraglio von Reuter diede segretamente disposizioni per preparare un autoaffondamento di massa della Hochseeflotte. Il 21 giugno 1919, approfittando di un allentamento della sorveglianza britannica, von Reuter diede l'ordine e nel giro di pochi minuti gran parte delle unità tedesche si autoaffondarono in massa adagiandosi sui fondali della base; il trattato di pace fu firmato dai delegati tedeschi una settimana più tardi.
I termini imposti dal trattato di Versailles alla Germania, anche per via dell'intransigenza della Francia, si dimostrarono molto duri: oltre a imporre al Paese il pagamento di una pesantissima indennità di guerra a favore dei vincitori, tale da paralizzare per anni l'economia tedesca, il trattato prevedeva severe riduzioni di forze armate e armamenti, onde impedire alla Germania di costituire una credibile minaccia militare negli anni a venire.
Le disposizioni riguardanti la marina militare erano elencate negli articoli da 181 a 197 del trattato. Alla Germania fu consentito di mantenere in servizio solo una ridotta flotta costituita da:
sei navi da battaglia pre-dreadnought appartenenti alle classi Deutschland e Braunschweig, con altre due unità tenute in riserva;
dodici torpediniere più altre quattro di riserva.Tutte le altre unità da guerra non comprese in questo elenco, e in particolare tutte le navi varate dopo il 1913, dovevano essere disarmate e consegnate agli Alleati entro due mesi dall'entrata in vigore del trattato. Tutti i sommergibili e le navi salvataggio sommergibili, anche in costruzione, dovevano essere consegnate agli Alleati o demolite in Germania; le navi ancora presenti in porti non tedeschi erano definitivamente confiscate a vantaggio degli Alleati, e i mercantili armati come incrociatori ausiliari dovevano essere riportati allo stato di navi civili. Le navi rimaste in servizio potevano imbarcare solo le armi, i materiali bellici e la dotazione di proiettili e siluri stabilita dalla commissione di controllo alleata, tutte le altre riserve dovevano essere distrutte o rese inoperative.
Era vietato costruire o acquistare all'estero sommergibili e navi in eccesso rispetto alle quote stabilite per ogni categoria, e le navi in servizio non potevano essere sostituite da altre di nuova costruzione prima che fossero passati 20 anni dal loro varo (15 anni per cacciatorpediniere e torpediniere) salvo il rimpiazzo di unità perdute per incidenti; erano fissati precisi limiti costruttivi per le nuove unità:
le navi da battaglia non dovevano eccedere le 10 000 long ton (10 160 tonnellate) di dislocamento e non potevano imbarcare cannoni di calibro superiore ai 280 mm;
gli incrociatori non dovevano eccedere le 6 000 long ton (6 100 tonnellate) di dislocamento e non potevano imbarcare cannoni di calibro superiore ai 152 mm;
i cacciatorpediniere non dovevano eccedere le 800 long ton (810 tonnellate) di dislocamento, mentre il limite di dislocamento per le torpediniere era fissato a 200 long ton (200 tonnellate).Alla Marina fu consentito di mantenere in servizio solo 15 000 uomini, ripartiti in 1 500 ufficiali, 3 500 sottufficiali e 10 000 marinai, comprendendo nel totale il personale imbarcato, quello dei servizi a terra e la guardia costiera. Il servizio militare di leva era abolito ed era fatto divieto di costituire una riserva di personale addestrato non ricompresa nel totale precedente; il servizio militare volontario nella Marina non poteva eccedere i 25 anni consecutivi per gli ufficiali e i 12 anni consecutivi per sottufficiali e marinai, ed era fatto divieto di impartire addestramento paramilitare al personale della marina mercantile. Il personale in esubero non poteva essere trasferito ad altri corpi militari e i congedi annui non potevano superare il 5% della quota fissata.
Alla Germania fu imposto di bonificare i tratti di mare da lei minati durante la guerra, di smantellare le fortificazioni costruite a protezione degli accessi al mar Baltico e tutte le batterie costiere di calibro superiore ai 280 mm; le restanti fortificazioni costiere potevano essere mantenute ma senza incrementarne il numero di cannoni. Alla Marina era infine vietato il possesso di qualunque dirigibile, aereo da guerra o idrovolante, salvo un centinaio di apparecchi per le operazioni di sminamento e comunque non oltre il 1º ottobre 1919.
Fin dall'abdicazione del kaiser, il nuovo governo della Repubblica di Weimar si era ritrovato a gestire la difficile fase di transizione dal precedente regime imperiale al nuovo ordinamento repubblicano. Il 6 marzo 1919 il parlamento tedesco da poco insediato approvò l'istituzione di un nuovo complesso di forze armate designato come Vorläufige Reichswehr ("Forza difensiva nazionale provvisoria"), composto da un Vorläufige Reichsheer ("Esercito nazionale provvisorio") e da una Vorläufige Reichsmarine ("Marina nazionale provvisoria"); con la legge sul servizio militare del 23 marzo 1921, la forza navale fu ridesignata semplicemente come "Reichsmarine" con effetto retroattivo al 1º gennaio 1921: la bandiera della vecchia Marina imperiale fu definitivamente ammainata dalle unità navali tedesche e rimpiazzata con la nuova insegna repubblicana.
I primi anni di vita della Repubblica di Weimar furono caratterizzati da scontri armati in lungo e in largo per il paese tra le milizie dei movimenti di estrema sinistra e le formazioni paramilitari (Freikorps) messe in campo dai partiti reazionari di destra; privi di disciplina e in pratica abbandonati senza ordini, molti membri della ormai ex marina imperiale si unirono ai disordini militando in entrambi gli schieramenti: due delle formazioni che si distinsero in particolare furono da un lato la Volksmarinedivision ("Divisione navale del popolo"), attiva nei disordini di Berlino a fianco dei movimenti di estrema sinistra e poi sciolta nel marzo 1919, e dall'altro la Marinebrigade Ehrhardt ("Brigata navale Ehrhardt", dal nome del suo comandante capitano di corvetta Hermann Ehrhardt), un Freikorp che operò sia contro i miliziani di sinistra che contro i ribelli polacchi nel corso delle rivolte nella Slesia fino al suo incorporamento nella Reichswehr nel marzo 1920.
Primo comandante della Reichsmarine, con la designazione di "Chef der Admiralität" ("Comandante dell'Ammiragliato"), fu designato il 26 marzo 1919 il contrammiraglio Adolf von Trotha; lo stato maggiore della ex Marina imperiale (Admiralstab) assunse la denominazione di Marineleitung ("Comando navale supremo"), e come il suo equivalente dell'esercito fu direttamente subordinato alla direzione del Ministero della Difesa (Reichswehrministerium). Von Trotha, promosso viceammiraglio il 21 ottobre 1919, diresse una prima fase di riorganizzazione della forza navale, gestendo in particolare le operazioni di sminamento delle coste tedesche imposte dal trattato di Versailles: circa 300 unità dragamine furono impegnate in questo compito nei tre anni successivi, con notevoli difficoltà a causa dell'estrema politicizzazione e dell'insofferenza alla disciplina degli equipaggi. Coinvolto negli eventi del "Putsch di Kapp" (un tentativo di colpo di Stato intrapreso dai movimenti reazionari), von Trotha dovette rassegnare le dimissioni il 22 marzo 1920; dopo un breve interregno da parte del contrammiraglio William Michaelis, il comando della Marina passò quindi al viceammiraglio Paul Behncke il 1º settembre 1920.
Sotto la direzione di Behncke la ricostruzione della Marina militare tedesca poté iniziare pienamente. Il materiale a disposizione della Reichsmarine non era ottimale: le cinque unità della classe Braunschweig (Braunschweig, Elsass e Hessen in servizio attivo, Preussen e Lothringen in riserva ma ben presto trasformate in navi appoggio dragamine) e le tre della classe Deutschland (Schleswig-Holstein, Hannover e Schlesien) risalivano all'inizio degli anni 1900 ed erano già state ritirate dal servizio attivo nel 1916-1917 a causa della loro obsolescenza, in alcuni casi sbarcando anche i cannoni principali per l'impiego a terra; gli otto incrociatori leggeri (Berlin e Hamburg della classe Bremen, Nymphe, Thetis, Amazone, Medusa, Niobe e Arcona della classe Gazelle) erano buone unità ma logorate per l'intenso uso negli anni precedenti la prima guerra mondiale e durante il conflitto, mentre i pochi cacciatorpediniere e torpediniere concessi dal trattato di Versailles erano in maggioranza unità vecchie e male armate.
Alcuni punti del trattato di pace tornarono però a vantaggio dell'opera di ricostruzione della Reichsmarine. Le unità concesse erano tutte piuttosto datate, con già dieci o quindici anni di servizio, e ciò consentiva, rispettando le stesse clausole di Versailles, di progettarne il rimpiazzo con navi di nuova costruzione già a partire dalla prima metà degli anni 1920; più importante ancora si rivelò il rigido contingentamento del personale e l'abolizione della leva a favore di un servizio volontario a lunga ferma: l'intenzione degli Alleati era di rendere poco attrattivo il servizio in una forza piccola, incapace di espandersi e quindi con ridotte prospettive di carriera, ma, anche complice la grave crisi economica del dopoguerra in Germania, la Reichsmarine si ritrovò con un alto numero di richieste di arruolamento, consentendo il lusso di selezionare solo i candidati più preparati e andando così a costituire dei quadri altamente addestrati come ossatura per una possibile espansione futura.
Behncke puntò inizialmente sul ripristino delle vecchie pre-dreadnought concesse dal trattato di pace, tentando anche di fornirle degli apparati e dei dispositivi tecnico-militari più recenti in modo che potessero efficacemente sostenere il ruolo di navi da difesa costiera e unità d'addestramento. Già alla fine del 1922 erano stati riattivati due comandi navali, uno per il Mare del Nord con sede a Wilhelmshaven e dotato della corazzata Braunschweig, di due incrociatori, di sei cacciatorpediniere e di altrettante torpediniere, e uno per il Mar Baltico a Kiel con la Hannover, quattro incrociatori, sei cacciatorpediniere e sei torpediniere; furono inoltre istituiti sette dipartimenti per la Difesa costiera (quattro per la costa del Baltico e tre per quella del Mare del Nord), un ispettorato per l'artiglieria e uno per siluri e mine, delle scuole navali a Kiel e Flensburgo e altre strutture organizzative di supporto. Mentre proseguiva il ripristino delle vecchie pre-dreadnought (le ultime rientrarono in servizio alla metà degli anni 1920), nel 1921 Behncke avviò la progettazione di una prima unità di nuova costruzione che prendesse il posto dell'anziano incrociatore Niobe, il quale aveva ormai superato il limite dei 20 anni d'età (era stato varato nel 1899): l'incrociatore leggero Emden fu quindi impostato a Wilhelmshaven l'8 dicembre 1921, ma l'opposizione della commissione di controllo alleata impedì di adottare soluzioni particolarmente innovative sulla nuova unità, obbligando i progettisti tedeschi a basarsi su un vecchio progetto risalente agli ultimi anni della prima guerra mondiale; la grave crisi economica in cui si dibatteva la Germania ritardò il completamento dei lavori della nave fino all'ottobre del 1925, quando infine entrò pienamente in servizio.
Per l'addestramento venne acquisita nel 1922 la Niobe, una nave a vela sequestrata durante la prima guerra mondiale e riattata per ospitare i cadetti dell'Accademia Navale; questa misura di emergenza si rese necessaria per supplire alla carenza di navi scuola, cedute agli Alleati in conto riparazioni dei danni di guerra. La nave però affondò nel luglio 1932 in una tempesta nel mar Baltico perché vennero trascurate delle misure di sicurezza, come lasciare aperti i portelli degli oblò a causa del caldo, e la sua struttura non era fatta per contrastare un ribaltamento a causa di una compartimentazione inadeguata; in seguito all'incidente, nuove tecniche di progettazione vennero concepite e il risultato furono navi più sicure come la classe di navi scuola Gorch Fock.
Oltre a curare il ripristino della flotta, Behncke si preoccupò anche di tracciare per questa un indirizzo strategico e di sviluppo ben preciso. Scartata anche solo l'idea di un confronto con il Regno Unito, impossibile da sostenere, la Reichsmarine si preparò a un conflitto localizzato principalmente nel Baltico contro la Polonia, anche per via delle contese tra questa e la Germania circa la questione del Corridoio di Danzica: fu preso in considerazione sia un confronto con i soli polacchi, verso cui la Reichsmarine aveva un notevole vantaggio quantitativo e qualitativo viste le poche e vecchie unità in servizio con la Marynarka Wojenna, che un intervento a loro favore della Francia con l'invio da parte di questa di una squadra navale nel Baltico, prevedendo quindi il concentramento della flotta a Kiel per bloccare gli accessi al bacino. Proprio la concessione del Corridoio di Danzica alla Polonia da parte del trattato di Versailles si rivelò un altro punto a favore della Reichsmarine: la Marina era in forte competizione con l'Esercito per la ripartizione dei pochi fondi che la crisi economica lasciava disponibili per le forze armate, e la necessità di mantenere i collegamenti marini con l'isolata Prussia orientale giocò a favore del mantenimento di una forza navale efficiente.
Il 1º ottobre 1924 Behncke si ritirò dal servizio attivo venendo rimpiazzato alla direzione del Marineleitung dal viceammiraglio Hans Zenker, già ispettore dell'artiglieria. Zenker portò avanti i programmi di modernizzazione della flotta tedesca, beneficiando anche della ripresa economica della Germania sotto il governo dei cancellieri Gustav Stresemann e Wilhelm Marx: nel maggio 1925 fu impostata la prima unità della classe Möwe, una serie di grosse torpediniere d'altura comprendente dodici unità realizzate entro l'agosto 1929 per sostituire i decrepiti cacciatorpediniere dell'epoca della prima guerra mondiale, mentre tra l'aprile e l'agosto 1926 furono messi in cantiere i tre nuovi incrociatori leggeri della classe Königsberg, entrati poi in servizio alla fine degli anni 1920. Nella realizzazione di queste unità furono rispettati i limiti qualitativi imposti dal trattato di Versailles, ma abilmente sfruttata la scappatoia offerta dal trattato navale di Washington del 6 febbraio 1922: in materia di costruzioni navali il trattato (di cui la Germania non era parte ma a cui aderirono tutte le principali potenze navali del periodo) basava il calcolo del dislocamento sulla nave "vuota", senza considerare il peso di munizioni, carburante, provviste ed equipaggio; una differenza notevole che poteva essere ben sfruttata dai progettisti tedeschi (i Königsberg, ad esempio, avevano un dislocamento di poco più di 6 000 tonnellate a vuoto ma di 7 800 tonnellate con la nave a pieno carico). L'adozione di tecniche costruttive innovative, come la realizzazione dello scafo tramite saldatura invece che per rivettatura o chiodatura, consentì poi un ulteriore risparmio di peso; la tecnica di saldatura, che divenne da allora uno standard costruttivo, velocizzò anche notevolmente i tempi di realizzazione delle navi, fatto che trovò la sua massima applicazione in termini di ottimizzazione delle risorse nella costruzione delle navi Liberty anche se rendeva lo scafo meno elastico.
Contemporaneamente, la Reichsmarine perseguì il suo potenziamento anche tramite operazioni meno rispettose delle clausole di Versailles. Sotto la direzione del generale Hans von Seeckt, fin dai primi anni 1920 la Reichswer avviò svariati programmi segreti per potenziare le proprie capacità militari a discapito dei vincoli imposti da Versailles, ammassando armi, addestrando personale e svolgendo ricerche in settori vietati anche grazie all'inefficace vigilanza delle commissioni di controllo alleate; se la Marina non poteva occultare agli occhi degli anglo-francesi la costruzione di grosse unità da guerra, ciò nonostante portò avanti una serie di attività "illegali" tramite lo stanziamento di appositi fondi neri non iscritti nel suo bilancio ufficiale. Nel luglio 1922 la Reichsmarine finanziò segretamente la fondazione della Ingenieurskantoor voor Scheepsbouw (IvS), una società con sede a L'Aia nei Paesi Bassi comprendente tecnici e specialisti provenienti dai principali costruttori navali tedeschi: ufficialmente impegnata nella progettazione e costruzione di sommergibili per nazioni estere come Turchia e Finlandia, la IvS fu determinante nel mantenere il patrimonio di conoscenze relative alla realizzazione di unità subacquee accumulato dalla Germania durante la prima guerra mondiale, proseguendo lo sviluppo tecnologico e accumulando componenti essenziali. Il primo progetto fu quello della Klasse IA Hochsee-Tauchboot (sottomarino d'altura Classe IA) del 1934.
Zenker proseguì i programmi illegali avviati dal suo predecessore: furono avviati corsi segreti per l'addestramento degli ufficiali della Reichsmarine in settori vietati, primo tra tutti quello della guerra subacquea, nonché per lo studio di nuove tattiche di combattimento navale; furono portati avanti progetti di nuovi armamenti, come lo sviluppo di una nuova mina navale ad attivazione magnetica, nonché studi in materia di aviazione navale dietro il paravento della sezione idrovolanti della compagnia aerea nazionale. Le industrie tedesche proseguirono lo sviluppo dei sistemi di puntamento dell'artiglieria e degli strumenti di calcolo del tiro, un settore in cui la Germania era all'avanguardia, nonché nuovi cannoni pesanti e nuove tecniche siderurgiche in materia di corazze per navi da guerra.
Gli sviluppi tecnologici portati avanti in maniera più o meno lecita dalla Germania si rivelarono importanti in una questione sollevata fin dal 1923, ovvero il rimpiazzo delle obsolete corazzate pre-dreadnought con unità di nuova costruzione. Il dislocamento massimo di 10 000 tonnellate concesso dal trattato di Versailles per tale tipo di unità rappresentava un grosso ostacolo, visto che esso si addiceva più a un incrociatore che a vere e proprie navi da battaglia, ma le nuove tecniche costruttive e i nuovi materiali consentivano di immaginare progetti ambiziosi. Il rimpiazzo delle corazzate finì per coinvolgere anche problemi di strategia generale, relativi al modo in cui la Marina tedesca voleva proseguire il proprio sviluppo, e al comando della Reichsmarine furono prospettati due diversi tipi di navi: in primo luogo un grosso monitore corazzato, bene armato ma fondamentalmente destinato solo a un ruolo difensivo delle acque costiere tedesche, in secondo luogo un'unità ibrida tra l'incrociatore e la corazzata, molto veloce ma anche bene armata e protetta, che potesse svolgere un ruolo molto più offensivo di caccia al traffico navale nemico in mare aperto.
Già dal 1926 l'ammiraglio Zenker decise di puntare su questo secondo tipo di unità, ma non poté portare a termine i suoi piani. Nel 1927 una commissione d'inchiesta del parlamento tedesco, promossa dai partiti più antimilitaristi, portò alla scoperta del sistema di fondi neri della Reichsmarine sostenuto dal capitano di corvetta Walter Lohmann, un importante collaboratore di Zenker. Lo scandalo obbligò alle dimissioni sia Lohmann che il ministro della Difesa Otto Geßler, rimpiazzato dal più legalitario generale Wilhelm Groener: questi si impegnò a fondo perché la Reichswehr abbandonasse i programmi più apertamente illegali fino ad allora condotti e cessasse la gestione dei suoi abbondanti fondi neri (arrivati ad ammontare a sei miliardi di marchi nel solo 1928); il nuovo corso inaugurato da Groener e gli effetti a lungo termine dello scandalo Lohmann obbligarono infine Zenker a rassegnare le sue dimissioni, venendo sostituito alla guida del Marineleitung dall'ammiraglio Erich Raeder il 1º ottobre 1928.
Quando Raeder assunse la direzione della Marina, il dibattito in merito alle nuove corazzate tedesche era in pieno svolgimento: in parlamento era forte l'opposizione dei partiti socialdemocratico e comunista, ostili a dirottare risorse economiche in un progetto per un'arma dalle caratteristiche prettamente offensive, ma la loro posizione uscì indebolita dalle elezioni del maggio 1928 e il progetto fu infine approvato nel novembre seguente. La prima unità della classe, la Deutschland, fu impostata il 5 febbraio 1929 per essere infine completata il 1º aprile 1931; altre due unità, la Admiral Scheer e la Admiral Graf Spee, furono messe in cantiere rispettivamente il 25 giugno 1931 e il 1º ottobre 1932, dopo nuove accese discussioni tra le forze politiche. Le "corazzate tascabili" della classe Deutschland erano innovative sotto vari aspetti: l'adozione di varie tecniche costruttive, come lo scafo realizzato per saldatura e la corazzatura in acciaio a basso contenuto di nichelio, consentirono di risparmiare peso rimanendo nel limite delle 10 000 tonnellate con la nave vuota (sforandolo però di più di 4 000 tonnellate a pieno carico) e al tempo stesso di dotare l'unità di una buona protezione balistica; l'armamento principale fu parimenti rispettoso dei limiti di Versailles, basato come era su sei cannoni da 280 mm, risultando però superiore a quello degli incrociatori di pari dimensioni che per effetto del trattato di Washington non potevano imbarcare cannoni di calibro superiore ai 203 mm. Con una scelta radicale per l'epoca, l'apparato propulsivo fu basato interamente su motori diesel che, oltre a garantire l'elevata autonomia di 10 000 miglia nautiche alla velocità di crociera di 20 nodi (molto utile in quanto la Germania non possedeva basi navali al di fuori del suo territorio nazionale), consentiva alle unità di toccare una velocità massima di 28 nodi; come risultato, le Deutschland risultavano meglio armate delle navi più veloci di loro e più veloci delle navi meglio armate di loro.
Cercando di accodarsi alla tendenza di molte nazioni a dotarsi di quello che veniva definito Washington Treaty Cruiser Killer (un "distruttore degli incrociatori" conformi ai dettami del trattato di Washington), anche Zenker fece progettare un modello di incrociatore da battaglia che doveva essere dotato di cannoni da 305 mm invece dei 203 mm permessi dal trattato di Versailles e un adeguato tonnellaggio, intorno alle 17 500 tonnellate; era una concessione che sperava di poter negoziare visto che la Germania, col patto di Locarno del 1925, era rientrata nel consesso della diplomazia mondiale. Oltre agli 8 cannoni da 305 mm e a nove cannoni da 150 mm, questo incrociatore doveva essere spinto da turbine, che gli avrebbero dato una minore autonomia ma una velocità di 34 nodi; questa richiesta di negoziazione però non fu neanche proposta dai diplomatici tedeschi e il progetto rimase nei cassetti.
Estraneo al caso Lohmann e in buoni rapporti con il nuovo cancelliere Kurt von Schleicher, Raeder poté continuare lo sviluppo della Reichsmarine rimanendo sostanzialmente nel solco tracciato dall'amministrazione dell'ammiraglio Zenker. Oltre a proseguire la costruzione delle due corazzate tascabili già impostate (il cui completamento si sarebbe avuto rispettivamente nel novembre 1934 e nel gennaio 1936), Raeder dettò un piano quinquennale per il periodo 1931-1936 che avrebbe dovuto portare al completo rinnovo della flotta autorizzata da Versailles (otto corazzate, otto incrociatori e sedici cacciatorpediniere): il 28 aprile 1929 fu impostata la prima unità di una nuova classe di incrociatori leggeri, la classe Leipzig, mentre nell'ottobre del 1934 fu messa in cantiere una nuova classe di cacciatorpediniere, la Zerstörer 1934. Contemporaneamente, furono portati avanti anche programmi più "illegali": il sommergibile Vesikko, costruito tra il 1931 e il 1933 dalla IvS ufficialmente per conto della Finlandia, fu in realtà segretamente impegnato in attività addestrative per gli ufficiali tedeschi con la piena connivenza delle autorità di Helsinki; nel luglio 1933 la Reichsmarine istituì a Kiel una "Scuola per la difesa anti-sommergibile" (Unterseebootsabwehrschule), che a dispetto del nome era in realtà destinata alla formazione degli equipaggi dei sommergibili stessi, e la IvS iniziò a produrre parti prefabbricate per l'assemblaggio rapido di una serie di piccoli sommergibili costieri (la futura classe U-Boot Tipo II) basati sul progetto del Vesikko, con la previsione di 16 battelli pronti per il montaggio entro il 1938.
Il clima politico tedesco era però in rapido cambiamento. Il 28 gennaio 1933 l'anziano presidente Paul von Hindenburg sostituì von Schleicher, ormai privo di appoggio dai partiti ultraconservatori, con l'astro nascente della politica tedesca, il segretario del Partito Nazionalsocialista Tedesco dei Lavoratori Adolf Hitler; una volta al potere, Hitler lavorò rapidamente per consolidare la sua posizione: approfittando dell'incendio del Reichstag del 27 febbraio 1933, Hitler fece approvare un apposito decreto per sospendere vari articoli della costituzione e mettere fuori gioco i partiti dell'opposizione di sinistra proprio in vista di una nuova tornata elettorale che, nel marzo seguente, vide la schiacciante vittoria del Partito Nazionalsocialista; il 24 marzo 1933 il Decreto dei pieni poteri accentrò il potere legislativo nelle mani del gabinetto di Hitler il quale, dopo aver eliminato gli ultimi scampoli di opposizione interna nel corso della "notte dei lunghi coltelli", alla morte di Hindenburg il 2 agosto 1934 riunì le cariche di presidente e cancelliere assumendo l'incarico di Führer und Reichskanzler ("Guida e Cancelliere del Reich").
Hitler era fermamente ostile all'assetto di poteri dettato in Europa dal trattato di Versailles, ma vista l'impreparazione della Germania a una guerra su ampia scala decise di agire inizialmente per vie diplomatiche, mostrando un atteggiamento conciliante: pur autorizzando la Reichsmarine a proseguire i suoi studi sui sommergibili e a progettare una versione potenziata delle Deutschland che violava ampiamente i limiti di dislocamento previsti da Versailles (progetto evoluto poi in quello delle due unità della classe Scharnhorst), Hitler cercò apertamente un riconoscimento ufficiale dei progetti di riarmo tedeschi da parte delle grandi potenze. Il 16 marzo 1935 Hitler annunciò ufficialmente il rigetto da parte della Germania delle limitazioni imposte dal trattato di Versailles in materia di armamenti e la reintroduzione della leva militare obbligatoria, ma al tempo stesso mantenne aperto un canale di trattativa con il Regno Unito che portò il 18 giugno seguente alla stipula di un accordo navale anglo-tedesco: legalizzando in pratica la violazione del trattato di Versailles, l'accordo consentiva alla Germania di costruire navi da guerra per un tonnellaggio complessivo pari al 35% di quello della flotta britannica (il 45% per quanto riguardava i sommergibili), riconoscendo quindi alla Reichsmarine un limite di 425.865 ton di naviglio in luogo delle 144.000 ton autorizzate da Versailles.
Senza più alcun vincolo, lo sviluppo della Marina tedesca poté proseguire indisturbato. Il 1º giugno 1935, nell'ambito della riorganizzazione delle forze armate tedesche (Wehrmacht), la vecchia Reichsmarine assunse la nuova denominazione di Kriegsmarine ("Marina da guerra"), avviando subito ampi programmi per il suo potenziamento.
Navi da battagliaClasse Braunschweig: Braunschweig, Elsass, Hessen, Preussen, Lothringen.Classe Deutschland: Schleswig-Holstein, Hannover, Schlesien.Incrociatori leggeriClasse Gazelle: Nymphe, Thetis, Amazone, Medusa, Niobe, Arcona.Classe Bremen: Berlin, Hamburg.CacciatorpediniereGroßes Torpedoboot 1906: G175 (poi T175), V185 (poi T185), V190 (poi T190), G196 (poi T196).Großes Torpedoboot 1911: V1, V2, V3, V5, V6, G7 (poi T108), G8 (poi T109), G10 (poi T110), G11 (poi T111),  S18, S19, S23.Torpediniere
Großes Torpedoboot 1906: S139 (poi T139), S141 (poi T141), S143 (poi T143), S144 (poi T144), S146 (poi T146), S148 (poi T148), S149 (poi T149), V151 (poi T151), V152 (poi T152), V153 (poi T153), V154 (poi T154), V155 (poi T155), V156 (poi T156), V157 (poi T157), V158 (poi T158), S168 (poi T168).Altro
Classe Deutschland: Deutschland, Admiral Scheer, Admiral Graf Spee.Incrociatori leggeri
Tipo Raubvogel o Torpedoboot 1923: Möwe, Falke, Greif, Kondor, Albatros, Seeadler.
Tipo Raubtier o Torpedoboot 1924: Wolf, Iltis, Jaguar, Leopard, Luchs, Tiger.Altro
Il corpo ufficiali della Reichsmarine rimase sempre molto legato alle tradizioni della precedente Kaiserliche Marine, una questione riflettuta anche dalle discussioni circa l'adozione di una nuova bandiera di guerra per la Marina tedesca. Al momento della creazione della Reichsmarine il 6 marzo 1919, la bandiera in uso rimase provvisoriamente la vecchia insegna navale imperiale (Reichskriegsflagge) nel suo disegno adottato dal 1903: una croce scandinava nera sfrangiata di bianco su campo bianco, con al centro un disco bianco contenente la raffigurazione dell'aquila prussiana e nel cantone in alto a sinistra il tricolore imperiale a bande orizzontali nera-bianca-rossa con al centro una Croce di Ferro nera.
Il 27 settembre 1919 un decreto del ministro della Difesa Gustav Noske impose l'adozione di una nuova insegna navale: strettamente basata sulla precedente, differiva solo per la sostituzione dell'aquila prussiana con la nuova "aquila repubblicana" e della bandiera imperiale nel cantone con il nuovo tricolore repubblicano a strisce orizzontali nera-rossa-gialla, sempre con al centro una croce di ferro nera; la disposizione di Noske rimase però di fatto lettera morta e la nuova insegna ufficiale non entrò in pratica mai in uso: i vertici della Marina, primo tra tutti l'ammiraglio von Trotha, si rivelarono ostili all'adozione dei nuovi simboli repubblicani come del resto i partiti conservatori di destra, e il Freikorps del capitano Ehrhardt continuò a impiegare la Reichskriegsflagge imperiale al posto della bandiera nazionale . Il disegno dell'insegna navale repubblicana fu soggetto a varie modifiche: un regolamento sulle bandiere per tutti i ministeri della repubblica datato 14 settembre 1920 presentò un nuovo disegno dell'aquila centrale, opera dell'artista Karl Schmidt-Rottluff, che tuttavia ottenne solo un forte rifiuto, mentre una bozza di regolamento sulla bandiera del 19 ottobre 1920 propose l'abolizione dello stemma centrale e una diversa proporzione della croce scandinava, rimanendo comunque anch'esso senza attuazione pratica.
Dopo una estesa riprogettazione, una nuova insegna navale fu proposta con il regolamento sulle bandiere nazionali dell'11 aprile 1921 trovando infine l'approvazione dei vertici della Reichsmarine: l'insegna era in pratica una riedizione della bandiera di bompresso della Kaiserlche Marine, ovvero il tricolore imperiale a bande orizzontali nera-bianca-rossa con al centro una croce di ferro nera, ma con l'aggiunta nell'angolo in alto a sinistra di una miniatura del tricolore repubblicano nero-rosso-giallo; l'insegna della marina mercantile era identica ma senza la croce di ferro, mentre la nuova bandiera di bompresso era uguale all'insegna navale ma con la croce di ferro e la miniatura della bandiera repubblicana di maggiori dimensioni. La nuova insegna entrò quindi ufficialmente in uso il 1º gennaio 1922.
Nel corso degli anni 1920 si susseguirono svariate proposte di modifica della bandiera nazionale, sempre legate alla contesa tra i partiti repubblicani e quelli conservatori fedeli alla tradizione imperiale; varie proposte non ufficiali di modifica furono avanzate anche per l'insegna navale: gli araldisti e vessillologi Ottfried Neubecker ed Erich Wolf proposero nel 1926 un tricolore a strisce orizzontali nera-gialla-rossa con al centro una croce di ferro nera, l'araldista Manfred Eimer propose nello stesso anno un'insegna completamente bianca con al centro una croce di ferro nera sovraimpressa da uno scudo giallo contenente l'aquila repubblicana, mentre una nuova proposta di Neubecker, chiaramente ispirata alle insegne navali di Norvegia e Svezia, prevedeva una bandiera a coda di rondine o "a gagliardetto" consistente in una croce scandinava rossa bordata di giallo su campo nero. L'unica modifica ufficiale si ebbe con un decreto del 14 marzo 1933, dopo l'avvento al potere di Hitler: la miniatura del tricolore repubblicano fu rimossa e la croce di ferro centrale ingrandita e spostata leggermente verso la parte dell'asta. Questa rimase l'insegna della Reichsmarine fino alla sua trasformazione in Kriegsmarine nel 1935.
Giuliano Da Frè, La Marina tedesca 1939-1945, Odoya, 2013, ISBN 978-88-6288-191-3.
 Antonio Martelli, Le due battaglie dell'Atlantico, il Mulino, 2015, ISBN 978-88-15-25425-2.

Reinhold Roth (Amtzell, 4 marzo 1953) è un pilota motociclistico tedesco ritiratosi dalle competizioni nel 1990 in seguito ad un grave incidente occorso a Rijeka ( ex Jugoslavia) e che lo costringe da allora in uno stato vegetativo..
Dopo aver collezionato alcune sporadiche apparizioni nel Motomondiale 1979 - classe 350 e nel 1980, nel 1982 si laurea campione europeo della categoria 250cc.
Intraprende quindi la strada del motomondiale a tempo pieno dedicandosi alla "quarto di litro", categoria nella quale ottiene prestazioni in costante crescita, fino ad arrivare a conquistare tre vittorie ed il secondo posto iridato nel 1987 dietro a Anton Mang e nel 1989 alle spalle di Sito Pons.
Nel corso del gran premio di Jugoslavia del 1990, rimane vittima di un grave incidente: a tre giri dal termine Roth si trova nel gruppo di testa e si appresta a doppiare Darren Milner, ammesso in griglia in extremis il giorno prima a causa del forfait di Wilco Zeelenberg.
L'operazione di doppiaggio si svolge senza problemi per quasi tutto il gruppo di testa, mentre Roth urta in pieno Milner e rimane esanime a terra.
Le condizioni del pilota, sono disperate ma dopo due mesi esce dallo stato di coma, rimanendo tuttavia emiplegico per il resto della vita.

Renato Miglioli (Caronno Varesino, 3 ottobre 1921 – 6 luglio 2007) è stato un calciatore e allenatore di calcio italiano, di ruolo centrocampista.
Comincia a giocare con la formazione della Pirelli Milano, composta prevalentemente da operai dell'omonima azienda, con cui scala le categorie fino alla Serie C. Viene poi acquistato dal Catania, sempre in Serie C, dove disputa 7 gare siglando 4 reti.
Lo scoppio della seconda guerra mondiale lo obbliga alla sospensione dell'attività sportiva per adempiere alla chiamata alle armi. Al termine degli eventi bellici riprende a giocare nella Gallaratese, in Serie B, dove disputa un campionato (stagione 1946-1947).
Nell'estate 1947 viene acquistato dall'Atalanta, con cui esordisce in Serie A (il 14 settembre 1947 in occasione del successo interno sul Bari), e disputa due stagioni da titolare per poi passare all'Inter nel 1949. 
Con i nerazzurri milanesi resta per tre anni ritagliandosi spazi nel centrocampo per poi trasferirsi al Novara, sempre nel massimo campionato, nel 1952.
Dopo un biennio con i piemontesi e 7 campionati di massima serie consecutivi nel 1954 accetta di scendere di categoria passando al Lanerossi Vicenza, dove contribuisce alla vittoria del campionato e alla conseguente promozione in serie A. 
Dopo un'altra stagione in massima serie coi veneti, chiude la carriera di calciatore con la Cremonese in Serie C, dopo aver totalizzato complessivamente 233 presenze e 31 reti in Serie A e 58 presenze e 8 reti in Serie B.
Nella stagione 1956-1957, mentre è ancora in attività come calciatore, assume la guida tecnica della Cremonese in sostituzione di Géza Boldizsár. Resta sulla panchina dei grigiorossi anche all'inizio della stagione successiva, venendo sostituito a dicembre da Giorgio Granata ed Ercole Bodini.
 Elio Corbani, Pietro Serina, Cent'anni di Atalanta, vol. 2, Bergamo, Sesaab, 2007, ISBN 978-88-903088-0-2.

Renato Zardini (Cortina d'Ampezzo, 7 marzo 1940) è un bobbista italiano, atleta ampezzano attivo negli anni sessanta. Partecipa ai campionati europei juniores di bob a due classificandosi nono.
I reni sono organi pari parenchimatosi escretori (nello specifico, emuntori) dei vertebrati. Insieme alle vie urinarie costituiscono l'apparato urinario, che filtra dal sangue i prodotti di scarto del metabolismo e li espelle tramite l'urina. Il settore della medicina che studia i reni e le loro malattie è chiamato nefrologia. Il loro compito principale è quello di mantenere il corretto equilibrio idro-salino nell'organismo, nonché di assicurare ogni giorno, per mezzo delle loro unità funzionali, i nefroni, una costante depurazione del sangue.
I reni sono due organi parenchimatosi retroperitoneali pari e simmetrici, della cavità addominale; simili a due grossi fagioli di colore bruno-rossastro, sono posti subito ai lati della colonna vertebrale tra T12 e L3.
Ogni rene da un polo all'altro misura circa 13 cm di lunghezza, 8 cm di larghezza e 3 cm antero-posteriormente, con la rene sinistro tendenzialmente più lungo del destro di 1-1,5 cm, anche se i due reni possono risultare di dimensioni molto simili. Il loro peso è variabile, mediamente circa 150 g negli uomini e 135 g nelle donne. Normalmente non sono palpabili. Il rene destro è posto leggermente più in basso del sinistro a causa dell'ingombro del fegato nell'ipocondrio destro, ed è leggermente più corto e tozzo, il sinistro più allungato e leggermente più piatto. L'asse longitudinale di un rene è infero-laterale, mentre quello trasversale è postero-laterale, così che si distinguono due facce, una antero-laterale e una postero-mediale. Ciascun rene presenta due poli, uno superiore, arrotondato e in rapporto con la ghiandola surrenale, da cui è separato da un sottile strato capsulare fibroso, ed uno inferiore arrotondato immerso nel tessuto adiposo perirenale. In ogni rene si distinguono due margini.
Il margine laterale è uniformemente convesso mentre quello mediale è convesso in prossimità dei poli superiore e inferiore ma concavo al centro, presso l'ilo.
Nell'ilo dei reni, localizzato presso il suo margine mediale, penetrano i vasi di maggior calibro diretti a quest'organo, l'arteria renale e la vena renale, rispettivamente, ramo dell'aorta e affluente della vena cava inferiore, vasi linfatici e nervi.  Nell'ilo, lungo 3–4 cm, entrano, dalla più superficiale (anteriore) alla più profonda (posteriore) le seguenti strutture: la vena renale e i tronchi linfatici che la affiancano, l'arteria renale e la pelvi renale. Il rene è ricoperto da una sottile capsula fibrosa costituita da collagene in cui sono immerse anche fibre elastiche e cellule muscolari lisce. Una volta sezionato è possibile distinguere due parti, una esterna di colore più cupo, la corticale e una interna, chiara, la midollare.
La corticale, che si trova alla periferia dell'organo, sotto la capsula, forma le colonne renali (del Bertin), che si interpongono tra una piramide e l'altra dirigendosi verso il seno renale e gli archi che sovrastano la base di ciascuna piramide, dette piramidi di Malpighi. Gli archi corticali sono attraversati dai raggi midollari, delle striature di colore più chiaro che si assottigliano procedendo dalle piramidi da cui hanno origine verso la capsula renale. La stessa sostanza corticale è divisibile in una zona esterna ed in una interna. La zona esterna è quella sottocapsulare, mentre quella interna dove si dispongono i vasi tangenziali alla base delle piramidi ed è appena soprastante la base delle piramidi; tale zona è detta anche sostanza corticale iuxtamidollare. Nella corticale troviamo due porzioni, una è la parte radiata, a contatto con la base delle piramidi e l'altra è la parte convoluta, più superficiale, sede dei corpuscoli renali di Malpighi e dei tubuli contorti.
La midollare, posta in profondità nell'organo e presso il suo ilo, è costituita dalle piramidi renali, delle formazioni triangolari striate e pallide con la base rivolta verso la corticale e la capsula e l'apice disposto verso il seno renale. All'apice delle papille renali sboccano i dotti collettori che riversano l'urina in uno o più calici minori, delle cavità a forma di imbuto. La capsula renale penetra nell'ilo e va a fondersi con la tonaca avventizia dei calici minori. Un calice minore si unisce agli adiacenti per formare cavità più ampie, i calici maggiori, che drenano negli infundiboli renali, generalmente due per rene, nel superiore drenano tre paia di calici maggiori, nell'inferiore quattro paia. I due infundiboli costituiscono presso l'ilo la pelvi renale, un grosso imbuto biancastro che medialmente si restringe formando un unico dotto che prosegue inferiormente, l'uretere.Lo spazio presente tra la fascia e Il rene contiene il tessuto adiposo perirenale, in cui sono immersi il rene, la ghiandola surrenale e i vasi renali e surrenali, oltre a vasi linfatici e nervi. Postero-medialmente la fascia renale è fusa con lo strato fasciale che avvolge i muscoli grande psoas e quadrato dei lombi, ma poi si sdoppia formando due foglietti, uno anteriore ed uno posteriore al rene che lateralmente si fondono continuandosi nella fascia trasversale, cialmente al peritoneo. Il foglietto anteriore ricopre anteriormente il rene e tra questo e l'organo il tessuto adiposo è scarso, mentre è più abbondante medialmente, lateralmente e posteriormente a ciascun rene, dopodiché si dirige posteriormente verso il foglietto posteriore, senza tuttavia fondersi con esso. Il foglietto posteriore ricopre posteriormente il rene da cui è separato da tessuto adiposo, poi si fonde con la fascia del muscolo grande psoas e prende inserzione sulla superficie anteriore del corpo delle vertebre lombari. Dal momento che le due fasce non si fondono, lo spazio perirenale mette in comunicazione i due reni che non si trovano in due compartimenti fasciali separati. Superiormente i foglietti posteriori sono fusi con quelli anteriori, chiudendo lo spazio fasciale. Tale versione non è però universalmente accettata e taluni sostengono che superiormente le fasce non si fondano tra loro ma che la posteriore si fonda con quella dei muscoli grande psoas e quadrato dei lombi, mentre quella anteriore con il legamento coronario del fegato e con il legamento gastrolienale. Inferiormente taluni sostengono che le fasce si fondano tra loro e con la fascia iliaca chiudendo lo spazio perirenale, altri, supportati da esperimenti su cadavere, ritengono che non si fondano.
Il rene destro ha rapporto anteriormente con la seconda porzione del duodeno, superiormente con la ghiandola surrenale ed il fegato, medialmente con i vasi renali, antero-lateralmente con la flessura colica destra, inferiormente con l'intestino tenue, posteriormente con i muscoli grande psoas, quadrato dei lombi, l'aponeurosi del muscolo trasverso dell'addome e il diaframma. I rapporti posteriori del rene sinistro sono simili, anteriormente è in rapporto con stomaco, milza e pancreas, con la flessura colica sinistra, il colon discendente e inferiormente con il digiuno. In generale però, s'intende che i rapporti del rene con gli altri organi sono mediati dal rivestimento peritoneale.
I reni necessitano di un grande apporto ematico e pertanto presentano una ricca vascolarizzazione che si sviluppa nel suo complesso per circa 160 chilometri di lunghezza. Per ogni gettata cardiaca, circa il 20% del sangue fluisce attraverso questi organi; da ciò risulta che nei reni circolano in media 1 100 ml di sangue al minuto. I principali vasi arteriosi del rene sono le due arterie renali, sinistra e destra, due vasi di grosso calibro (5–7 mm) che si distaccano quasi ad angolo retto dall'aorta addominale, poco sotto l'arteria mesenterica superiore e decorrono dietro le vene renali. L'arteria renale destra è più lunga della sinistra, dato che l'aorta è spostata a sinistra rispetto alla linea mediana e si trova leggermente più in alto. Dalle arterie renali si distaccano superiormente dei vasi di piccolo calibro, le arterie surrenali inferiori, che vascolarizzano la parte inferiore delle ghiandole surrenali.
Ciascuna arteria renale si divide in un ramo anteriore alla pelvi renale, detto prepielico e in uno posteriore, detto retropielico. Il ramo prepielico si divide in ulteriori quattro rami, dette arterie segmentali, che irrorano le porzioni apicale, superiore, media ed inferiore di ciascun rene, mentre l'arteria retropielica si divide in rami che vascolarizzano tutti un unico segmento, quello posteriore. È bene sapere che il segmento apicale della rene comprende la regione superiore del rene, sia anteriore che posteriore, il segmento superiore comprende la regione al di sopra di un'ipotetica linea retta trasversale tracciata dall'ilo al margine laterale e si estende sulla faccia anteriore e su metà di quella laterale, il segmento medio comprende la regione sottostante la linea trasversale e metà della porzione laterale (cioè la parte antero-laterale), il segmento inferiore comprende il polo inferiore del rene e la porzione che gli è superiore, sia sulla faccia anteriore che su quella posteriore, mentre il segmento posteriore comprende tutta la faccia posteriore e la faccia postero-mediale esclusi il segmento apicale e l'inferiore.
Vi sono perciò cinque arterie segmentali per ciascun rene. Ogni arteria segmentale si divide in alcune arterie lobari, di norma una per ciascuna piramide renale verso cui si dirigono, ma prima di giungervi ciascuna di queste si divide in 2-3 arterie interlobari, che decorrono attorno alla corrispondente piramide renale dirigendosi dall'apice alla base, verso la corticale all'interno delle colonne del Bertin. Giunte a livello della sostanza corticale iuxtamidollare, o corticale interna, ogni arteria interlobare si sdoppia ad angolo retto in due arterie arcuate, che decorrono alla base delle piramidi renali. Ogni arteria arcuata emette ulteriori rami che si portano superiormente e quindi si distaccano da essa ad angolo retto, queste sono le arterie interlobulari, che si dispongono radialmente nella corticale iuxtamidollare ed esterna del rene. Alcune arterie interlobulari non originano dalle arterie arcuate ma direttamente dalle arterie interlobari. La maggior parte delle arterie interlobulari si dirige verso un glomerulo, ma alcune perforano la corticale vascolarizzando la capsula renale dove formano il plesso capsulare.
Un'arteria interlobulare non entra direttamente in un glomerulo ma rilascia rami laterali, le arteriole glomerulari afferenti; tali rami si distaccano obliquamente verso la capsula nella parte più superficiale della corticale (corticale esterna) e obliquamente verso la midollare nella corticale interna. Un'arteriola glomerulare afferente penetra in un corpuscolo renale formando il glomerulo, per poi uscirne sotto il nome di arteriola glomerulare efferente. Le arteriole glomerulari efferenti, che raccolgono il sangue filtrato nei glomeruli, formano un plesso di capillari arteriosi attorno ai tubuli renali. La midollare del rene è vascolarizzata da arteriole glomerulari efferenti o aglomerulari provenienti dalla corticale interna e talvolta anche da porzioni più superficiali della corticale. Giunte nella midollare, le arteriole efferenti danno origine a 10-25 arteriole rette che discendono nei raggi midollari formando un plesso capillare a livello della papilla. Seguono quindi in generale il percorso dei tubuli contorti prossimali e distali e dei dotti collettori. Alcune arteriole rette originano direttamente dalle arterie arcuate e sono chiamate arteriole rette "vere".
I capillari venosi che si formano da quelli arteriosi a livello della papilla renale si uniscono a formare le venule rette ascendenti, che risalgono lungo i raggi midollari seguendo le arteriole a cui sono accoppiate fino a drenare a livello della base delle piramidi renali nelle vene arcuate o nelle vene interlobulari. Le arteriole discendenti e le venule ascendenti sono perciò molto vicine tra loro e questo facilita fenomeni di scambio. Le venule ascendenti drenano direttamente nelle vene arcuate ma più spesso nel plesso venoso peritubulare che a sua volta drena nella vena interlobulare, così come fanno le vene stellate della capsula renale. Le vene interlobulari decorrono verso la corticale interna dove drenano nelle vene arcuate, le vene arcuate procedono trasversalmente e drenano nelle vene interlobari, che discendono lungo le colonne renali per formare infine le due vene renali che escono dall'ilo del rene. Le vene renali sono anteriori alle arterie renali, si portano medialmente verso la vena cava inferiore che drena il loro sangue. La vena renale sinistra è più lunga della destra (il triplo, circa 7,5 cm) che invece è molto corta data la stretta vicinanza con la vena cava inferiore. La vena renale sinistra è appena posteriore all'arteria mesenterica superiore che la scavalca e drena il sangue della vena gonadica sinistra che vi affluisce inferiormente, così come quello della vena surrenale sinistra che vi affluisce superiormente. La vena renale sinistra drena nella vena cava inferiore poco al di sopra della destra. Le vene renali possono essere doppie.
I vasi linfatici del rene drenano in tre plessi, collocati nel tessuto adiposo perirenale, nella capsula renale e attorno ai tubuli renali. I vasi linfatici che decorrono lungo i dotti collettori seguono il decorso delle vene renali e drenano la linfa in vasi di calibro sempre maggiore sino a formare a livello dell'ilo 4-5 tronchi linfatici che seguono la vena renale, ricevono i vasi linfatici del plesso capsulare e terminano nei linfonodi aortici laterali. Il plesso nel tessuto adiposo perirenale, invece, drena direttamente nei linfonodi aortici laterali.
L'innervazione simpatica del rene è fornita da rami del plesso celiaco, aorticorenale, dal nervo piccolo splancnico (T10, T11), dal nervo splancnico minimo (T12) e dal I nervo splancnico lombare che seguono il decorso dell'arteria renale costituendo poi il plesso renale. Presso l'origine dell'arteria renale è presente almeno un ganglio nervoso. I nervi successivamente proseguono seguendo il decorso delle arterie e distribuendosi a tutto il rene.
L'innervazione parasimpatica è data invece dal tronco vagale posteriore e, secondo alcuni testi, anche dai nervi splancnici pelvici (S2, S3, S4).
I reni sono costituiti dal parenchima e dallo stroma. Il parenchima è formato da un insieme di nefroni e di unità elementari, i corpuscoli renali, che hanno la funzione uropoietica, e da un sistema di dotti escretori, i quali convogliano l'urina verso l'apice delle piramidi renali e provvedono anche a modificarne la composizione. Lo stroma, di natura connettivale, contiene i vasi sanguigni, i vasi linfatici e le terminazioni nervose del plesso renale che decorrono sempre vicine ai tubuli contorti e ai dotti collettori, facilitando gli scambi. I nefroni sono unità funzionali del rene e sono contenuti prevalentemente nella corticale, mentre lo stroma è più abbondante nella midollare dei dotti escretori. Il nefrone è suddivisibile in due parti, il corpuscolo renale, che filtra il sangue dell'arteriola glomerulare afferente e lo convoglia nell'arteriola glomerulare efferente, e il tubulo renale, deputato al riassorbimento selettivo del filtrato che in ultima analisi formerà l'urina la quale si riversa nei dotti collettori che sboccano nell'area cribrosa di una papilla renale e quindi nelle vie urinifere superiori.
Il corpuscolo renale ha la funzione di filtrazione (movimento di acqua e soluti dal plasma dei glomeruli nel lume della capsula di Bowman); è una struttura tondeggiante con un diametro di circa 0,2 mm, visibile anche ad occhio nudo, ed è presente solo nella corticale. Il corpuscolo consta di un glomerulo vascolare centrale ricoperto da una capsula glomerulare (o capsula di Bowman), ed è in continuità con un tubulo contorto prossimale. In ogni rene ci sono almeno un milione di corpuscoli renali, ma il loro numero diminuisce con l'età diminuendo parallelamente l'efficienza del rene nel filtrare il sangue. Il glomerulo è una struttura convoluta formata da capillari sanguigni fenestrati derivanti dall'arteriola glomerulare afferente che penetra nella capsula di Bowman a livello del polo vascolare del corpuscolo renale; essi sono continui con un'arteriola glomerulare efferente che esce dal corpuscolo renale accanto al punto di entrata dell'afferente, dunque sempre dal polo vascolare. I capillari glomerulari, essendo compresi tra due arterie, rappresentano una rete mirabile arteriosa. Nel punto opposto al polo vascolare origina il tubulo contorto prossimale; tale zona è detta polo urinifero.
La capsula di Bowman è un calice a doppia parete, è il rivestimento del plesso glomerulare ed è l'estremità espansa e a fondo cieco di un tubulo renale; troviamo un polo vascolare a ridosso del glomerulo e un polo urinario, parte che si continua con il sistema tubulare. I capillari del glomerulo vascolare sono rivestiti da podociti, delle caratteristiche cellule dendritiche con un corpo centrale da cui si dipartono prolungamenti (processi primari) che vanno ad avvolgere l'endotelio, facendo rassomigliare la cellula ad una piovra avvolgente un tubo. I pedicelli (processi secondari) di ciascun podocita formano una vera e propria guaina perivascolare adesa alla membrana basale; ciascun processo secondario si divide poi in processi terziari e processi terminali, sempre più piccoli, che si interdigitano con quelli dei podociti adiacenti in una giunzione "a pettine" i cui spazi (fessure di filtrazione) tra un pedicello terminale e quello della cellula adiacente sono larghi 25 nm. Il rivestimento podocitico costituisce il foglietto viscerale della capsula di Bowman. Il foglietto esterno della capsula è costituito da un epitelio pavimentoso semplice. Lo spazio tra i due foglietti della capsula è detto spazio urinario (di Bowman). Il filtrato del sangue deve oltrepassare la lamina basale glomerulare e quella podocitica (insieme vengono definite membrana basale glomerulare) per entrare nello spazio urinario; tale membrana ha uno spessore di soli 330 nm, per cui è una barriera contro le proteine più grandi (ma l'emoglobina può penetrarvi) e generalmente fa passare solo le molecole piccole e gli ioni. È composta da proteoglicani ricchi di eparan-solfato, laminina, collagene di tipo IV. Il glomerulo renale ricoperto dai podociti è immerso in una matrice composta da cellule mesangiali. Esse hanno forma irregolare, capacità fagocitarie e nel contempo contrattili, secernono inoltre la matrice del mesangio e la membrana basale glomerulare. Sono più propriamente definite cellule mesangiali intraglomerulari, dato che esiste una popolazione di cellule mesangiali extraglomerulari presso il polo vascolare del corpuscolo renale. Tali cellule mesangiali funzionano anche da sostegno per le anse glomerulari.
Il tubulo renale veicola il filtrato dallo spazio urinario sino al dotto collettore. Origina dal polo urinifero della capsula di Bowman tramite il tubulo contorto prossimale. Nel suo percorso si distinguono un tubulo contorto collocato nella corticale esterna o intermedia che si continua in un tubulo retto prossimale il quale scende inferiormente sino alla corticale interna per poi penetrare nelle piramidi midollari con la porzione tubulare chiamata ansa di Henle (tratto discendente) che forma una curva a U con la concavità rivolta verso la corticale per poi risalire (tratto ascendente) e continuarsi nel tubulo retto distale che risale nella corticale interna fino a costituire il tubulo contorto distale che si immette nel dotto collettore. Il dotto collettore è una struttura tubulare che accoglie l'urina da più tubuli renali, quindi non è parte del nefrone; esso discende di nuovo in un raggio midollare, sino a sboccare in un dotto di calibro maggiore detto dotto papillare, il quale sbocca nell'area cribrosa della papilla renale. La capsula è un'espansione del tubulo contorto prossimale e si continua con esso mediante una breve zona che forma un colletto.
Il tubulo contorto prossimale ha la funzione di riassorbimento di circa 80% dell'ultrafiltrato glomerulare (movimento di acqua e molecole di soluto che il corpo deve recuperare dal lume del tubulo nel sangue peritubulare). È rivestito da un epitelio cubico o cilindrico basso (l'altezza dipende dalla pressione), semplice per permettere gli scambi, le cui cellule presentano nel polo luminale dei microvilli che aumentano la superficie di assorbimento della membrana plasmatica. Queste cellule possiedono nuclei ovalari in posizione centrale, un citoplasma acidofilo e numerosi mitocondri soprattutto nella porzione basale della cellula, oltre a numerosi perossisomi; la membrana plasmatica basale presenta profonde invaginazioni, mentre quella laterale si interdigita con le cellule adiacenti. Notevole l'attività pinocitotica per internalizzare grandi molecole come le proteine. L'acqua passa liberamente tra queste cellule.L'ansa di Henle è un segmento sottile del tubulo renale, appena 30 µm di diametro nella sua parte sottile, che ne forma la maggior parte e tutta la porzione a U e 60 µm nel segmento spesso ascendente. La sua porzione sottile è costituita da cellule epiteliali piatte con nucleo tondeggiante centrale ma scarsi organelli, mentre la porzione spessa è rivestita da cellule epiteliali cubiche con nucleo tondeggiante centrale, numerosi mitocondri nella zona basale, profonde introflessioni nella membrana plasmatica basale e microvilli nella sua porzione luminale, anche se più corti rispetto a quelli del tubulo contorto prossimale. Nell'ansa di Henle si ha la concentrazione dell'urina.
Il tubulo contorto distale ha la funzione di riassorbimento e secrezione ed è rivestito da cellule cubiche con nucleo centrale tondeggiante, introflessioni basolaterali della membrana plasmatica, scarsi mitocondri, corti microvilli sul lato luminale. Quando il tubulo contorto distale si avvicina al tubulo reuniente (il rettilineo distale), cioè presso l'incrocio dell'arteriola glomerulare afferente con quella efferente, la parete del tubulo è formata da cellule tubulari che formano una struttura chiamata macula densa. Essa è coinvolta nella regolazione di flusso sanguigno e nella velocità di filtrazione del tubulo renale.
Il dotto collettore è un tubulo in cui sboccano numerosi tubuli reunienti da vari nefroni, ha un calibro decisamente maggiore di questi ed è rivestito da un epitelio cubico o cilindrico semplice. Generalmente l'epitelio, inizialmente cubico, si fa sempre più alto procedendo dalla corticale in profondità verso la midollare. Le cellule della parete hanno un nucleo centrale ovalare, un citoplasma acidofilo, pochi organuli, numerose interdigitazioni laterali con le cellule adiacenti, corti microvilli nella porzione corticale e rari e corti microvilli nella maggior parte della sua estensione nella midollare. Vi è un secondo tipo di cellule che forma la parete del dotto collettore, dette cellule intercalari, che possiedono microvilli più lunghi e secernono protoni nel filtrato equilibrando il pH. Tra i dotti collettori è presente una popolazione di cellule interstiziali midollari, generalmente fibroblasti modificati, che si inseriscono tra due dotti tangenzialmente come se fossero i pioli di una scala, la loro funzione, oltre che strutturale, è quella di secernere prostaglandine ed eritropoietina.
L'apparato iuxtaglomerulare è un raggruppamento di varie popolazioni cellulari del tubulo contorto distale, tra cui cellule sensibili alla variazione di concentrazione di elettroliti nella pre-urina (osmocettori - trasmettono segnali alle cellule ilari e iuxtaglomerulari). Tali cellule si distribuiscono tutte nello spazio compreso tra la macula densa (parete del tubulo contorto distale che aderisce all'arteriola afferente) e le arteriole glomerulari afferente ed efferente. Questo spazio è occupato principalmente da cellule mesangiali extraglomerulari, dette cellule ilari. Si tratta di cellule dendritiche che mettono in comunicazione la macula densa con le cellule iuxtaglomerulari granulari e lo fanno mediante giunzioni comunicanti; sono anche cellule dalla funzione vasocostrittrice. La tonaca media delle due arteriole è qui costituita da cellule muscolari lisce modificate dette cellule iuxtaglomerulari granulari. Sono cellule tondeggianti e voluminose, con un citoplasma ricco di mitocondri e vescicole di 10-40 nm contenenti renina, dunque regolano la pressione sanguigna mediante il sistema renina-angiotensina, ma aiutano anche l'assorbimento di acqua e ioni. Sono collocate più precisamente tra la parete del tubulo distale (non la macula densa) e l'endotelio delle arteriole. Le cellule della macula densa, cioè cellule epiteliali modificate della parete mediale del tubulo contorto distale, hanno nuclei ovalari di notevoli dimensioni e mitocondri numerosi ma concentrati nella porzione apicale del citoplasma. La loro funzione è quella di regolare il contenuto di NaCl del filtrato. Le cellule ilari (o mesangio extraglomerulare) si trovano tra arteriola afferente, efferente e macula densa, hanno la funzione di ricezione e trasmissione di stimoli dalla macula densa alle cellule iuxtaglomerulari.
La parete dei calici minori e maggiori è costituita da tre strati ovvero una tonaca avventizia, il più esterno, una tonaca muscolare liscia ed una tonaca mucosa interna. La mucosa è costituita da urotelio, un epitelio specializzato sostenuto da una lamina propria formata da tessuto connettivo fibroelastico. La tonaca muscolare è formata da due strati dalla differente struttura, uno più interno e sottile che decorre nella parete dei calici minori e tra un calice minore e l'altro per poi continuarsi nei calici maggiori e nella pelvi terminando solo a livello dell'uretere e l'altro costituito da fibre muscolari ramificate e piuttosto distanziate (negli interstizi vi è tessuto connettivo) che si continuano anche a livello dell'uretere costituendone la tonaca muscolare. La tonaca avventizia è costituita da tessuto connettivo fibroelastico che si fonde con la capsula fibrosa del rene.
I reni non hanno solo il compito, tramite i nefroni, di eliminare i prodotti di scarto del catabolismo azotato e i prodotti tossici che vi giungono, ma anche quello di regolare il volume del liquido extracellulare e quindi il contenuto idrico dell'organismo e poi di regolare il pH ematico tramite riassorbimento ed eliminazione di bicarbonato HCO3-; hanno anche importanti funzioni endocrine, secernendo diversi ormoni ad azione sistemica (quali renina ed eritropoietina) ed attivando il calcitriolo.
regola l'equilibrio idrico ed elettrolitico nei liquidi corporei regolando la concentrazione di Na+, K+, Cl-, HCO3-, PO43-, Ca2+, glucosio, aminoacidi, acido urico, urea, mediante integrazione tra processi di filtrazione, riassorbimento, secrezione ed escrezione a livello del nefrone;
partecipa al mantenimento dell'equilibrio acido base (controllo del pH ematico) agendo sul riassorbimento di HCO3- e sulla secrezione di H+;
partecipa alla regolazione del volume dei liquidi corporei mediante meccanismi che permettono il recupero e l'eliminazione di acqua (clearance dell'acqua libera) con conseguente escrezione di un'urina che, a seconda delle esigenze dell'equilibrio idrico ed elettrolitico, può essere ipertonica, isotonica o ipotonica (cioè avente una concentrazione di soluti maggiore, uguale o minore rispetto a quella del sangue);
svolge importanti funzioni endocrine mediante la secrezione di renina, eritropoietina, prostaglandine e la sintesi, a partire dalla vitamina D, di 1,25-diidrossicolecalciferolo, necessario per la regolazione ed il trasporto del calcio. La renina svolge un importante ruolo nel controllo della pressione sanguigna agendo nel Sistema renina-angiotensina-aldosterone, l'eritropoietina è un ormone indispensabile per la formazione e la maturazione dei globuli rossi nel processo detto eritropoiesi, mentre gli effetti fisiologici delle prostaglandine sono molti e svariati e si esercitano a diversi livelli;
partecipa al metabolismo dei carboidrati poiché è una sede della gluconeogenesi.
Le caratteristiche metaboliche del rene variano in base alla porzione che andiamo a considerare. La porzione corticale, ricca di mitocondri, presenta un accentuato metabolismo ossidativo: β-ossidazione degli acidi grassi (principalmente dell'acido palmitico), gluconeogenesi (a partire da acido lattico e da aminoacidi gluconeogenici) e chetogenesi (anche se in misura minore rispetto al fegato). La porzione midollare, povera di mitocondri, presenta soltanto la glicolisi, rigorosamente anaerobica. I reni sono avvolti dal più denso tessuto adiposo dell'organismo. Esso generalmente non viene usato come risorsa energetica ma ha la funzione di mantenere in situ le reni. In caso di dimagramenti eccessivi o gravi stadi di anoressia, tuttavia questa adipe viene gradualmente a mancare provocando lo spostamento verso il basso dei reni, noto come ptosi renale.
Duplicazione renale. Questa anomalia, che interessa circa l'1% della popolazione, normalmente non causa problemi, ma in alcuni casi può essere causa di infezioni urinarie ricorrenti.
Rene policistico autosomico dominante: la malattia si manifesta in età adulta, interessando circa una persona su 1 000.
Rene policistico autosomico recessivo: molto più raro rispetto alla forma con trasmissione dominante, può essere evidente alla nascita o già nella vita intrauterina.
Agenesia renale. L'assenza congenita di un rene si verifica in circa uno su 750 nati vivi. L'assenza congenita di entrambi i reni, normalmente, non è compatibile con la vita; tuttavia, in alcuni casi, è possibile praticare trattamenti di amnioinfusione al feto in utero e di dialisi peritoneale dopo la nascita per consentire la sopravvivenza finché non sia possibile eseguire un trapianto renale.
NEFROS - Cronache e convinzioni alla scoperta dei reni, Francesco Scaroina, Ed. Pintore, su pintore.com. URL consultato il 23 luglio 2007 (archiviato dall'url originale il 28 settembre 2007).
 Rene, in Treccani.it – Enciclopedie on line, Istituto dell'Enciclopedia Italiana, 15 marzo 2011.