
La nazionale italiana di rugby a 15 è la selezione maschile di rugby a 15 (o Rugby union) che rappresenta l'Italia in ambito internazionale.
Attiva dal 1929, opera sotto la giurisdizione della Federazione Italiana Rugby.
La nazionale italiana è impegnata annualmente nel torneo del Sei Nazioni, che la vede di fronte alle migliori compagini nazionali europee: Francia, Galles, Inghilterra, Irlanda e Scozia.
In precedenza, fino al 1997, fu impegnata nel campionato europeo sotto le sue varie denominazioni (Torneo FIRA, Coppa delle Nazioni, Coppa FIRA), torneo del quale vinse proprio l'ultima edizione alla quale partecipò, nel biennio 1995-97.
Inoltre, fin dalla sua prima edizione (1987), l'Italia è sempre stata presente alla Coppa del Mondo di rugby, competizione nella quale non è mai, tuttavia, riuscita a superare la prima fase a gironi.
Figura fin dal 2000 nel novero delle Nazioni di prima fascia (gruppo che comprende le squadre del Sei Nazioni e quelle del Rugby Championship).
Il rugby, al pari del calcio, si fece conoscere in Italia verso la fine del XIX secolo, portato dai britannici che facevano scalo al porto di Genova; la diffusione massiccia del gioco, comunque, fu dovuta all'opera di un pioniere italiano emigrato oltralpe, Stefano Bellandi; questi, nato nel 1892 in provincia di Cremona, dovette rientrare in Italia per svolgere il servizio militare e, avendo conosciuto il rugby in Francia, si adoperò per diffonderlo anche in patria.
Con l'ausilio di un amico francese che viveva a Milano Bellandi riuscì a mettere in piedi una sezione rugbistica presso l'Unione Sportiva Milanese, storica società calcistica oramai scomparsa, che all'epoca competeva nel campionato nazionale al pari delle concittadine Inter (con la quale poi si fuse alla fine degli anni venti) e Milan.
Tuttavia, già nella primavera del 1910, a Torino, si era tenuto un incontro secondo le regole del rugby tra due compagini calcistiche non italiane, il Servette di Ginevra e lo SC Universitaire di Parigi, finito 40-3 per i francesi; sulla scia di tale evento, il 18 giugno successivo nacque il primo club rugbistico italiano, il Torino, scioltosi dopo un solo incontro, disputato contro la Pro Vercelli, club calcistico tra i più forti dell'epoca.
Benché, quindi, Torino vanti la primogenitura del rugby in Italia, fu a Milano che la nuova disciplina ebbe il suo pieno sviluppo.
Il primo incontro dell'U.S. Milanese si tenne all'Arena Civica di Milano il 2 aprile 1911 contro una compagine francese, che si impose 15-0; ma, come riportò la Gazzetta dello Sport, gli spettatori furono entusiasti dello spettacolo, tanto che poco meno di un anno dopo, agli inizi del 1912, la squadra milanese organizzò un altro incontro, a Vercelli, contro l'U.S. Chambéry.
Anche in tale occasione si trattò di una sconfitta, anche se di minore entità (i francesi vinsero 12-3).
Poi giunse la Grande guerra e di rugby in tutta Europa si ricominciò a parlare a partire dai primi anni venti.
Dopo il conflitto fu, ancora, Stefano Bellandi a tentare di rilanciare la disciplina: chiese ospitalità allo Sport Club Italia, del cui presidente Algiso Rampoldi era amico e, con la collaborazione di alcuni amici, rimise in piedi una squadra rugbistica, benché raffazzonata ed estemporanea, che si fece comunque conoscere dal grande pubblico grazie alla stampa; il 26 luglio 1927 fu alfine costituito un comitato di propaganda che costituì il preludio alla nascita di una federazione nazionale che disciplinasse l'attività rugbistica, nel frattempo diffusasi in tutta la penisola (a parte Milano, anche Torino, Udine, Roma, Napoli e altre città).
La nazionale nacque quasi contemporaneamente all'istituzione del primo campionato italiano: il 20 maggio 1929, allo Stadio dell'Esposizione del Montjuïc di Barcellona, vi fu l'esordio contro l'altrettanto debuttante selezione spagnola, arbitro il francese Brutus.
Davanti a 62 000 spettatori e alla presenza del re Alfonso XIII gli iberici (in realtà una selezione catalana ufficialmente rivestita con i colori della Spagna) si imposero 9-0 e un anno più tardi, il 29 maggio 1930, restituirono la visita per quello che fu il primo incontro interno dell'Italia.
A Milano gli Azzurri, per l'occasione ancora in maglia quasi completamente bianca, vinsero 3-0.
Gli uomini di quel primo incontro di Barcellona furono Dondana, Cesani, Dora, Vinci II, Vinci III, Vinci IV, Modonesi, Balducci, Paselli, Raffo, Allevi, Barzaghi, Altissimi, Bottonelli, Bricchi.
Roma e Milano si divisero in parti uguali la rappresentanza: sei atleti dalla Capitale, sponda Lazio, inclusi i fratelli Vinci, altrettanti dall'ex U.S. Milanese, oramai fusa con l'Ambrosiana-Inter.
Brescia contribuì con due uomini; ma il capitano proveniva dalla Michelin Torino (Dondana).
Nonostante una polemica di carattere politico-organizzativo che portò allo scioglimento della F.I.R., alla sua successiva ricostituzione come Federazione Italiana della Palla Ovale e poi, ancora, per ragioni autarchiche, come Federazione Italiana Rugbi, nel quinquennio successivo la nazionale si confrontò con le più forti selezioni dell'Europa continentale (le quattro britanniche dell'IRB costituendo di fatto una realtà a loro stante), Cecoslovacchia (sconfitta due volte, a Milano e Praga, nel corso del 1933), Romania (vittoria a Milano per 7-0 nel 1934) e Catalogna (pareggio per 5-5 a Barcellona nel 1934).
Prima sconfitta dopo l'esordio, a Roma nel 1935 contro la Francia che, fino al 1983, fu l'unica squadra di alto livello fuori dall'IRFB e, fino al 1988, l'unica del Cinque Nazioni, a concedere all'Italia test match ufficiali.
Il 2 gennaio 1934 l'Italia, la Francia e la Germania, capifila di un fronte che propugnava la formazione di una federazione internazionale alternativa all'IRB, istituirono a Parigi insieme ad altre federazioni nazionali europee la Fédération Internationale de Rugby Amateur o FIRA.
La neonata associazione istituì un torneo, originariamente chiamato Torneo FIRA (poi Coppa delle Nazioni e Coppa FIRA), di fatto un campionato europeo di rugby a cui l'Italia prese parte fino al 1997.
La nazionale italiana prese parte a due delle tre edizioni del Torneo FIRA d'anteguerra, classificandosi in un'occasione terza, nell'altra seconda.
Entrambi i trofei furono vinti dalla Francia, che peraltro si impose in 25 edizioni sulle 30 in totale cui prese parte.
L'attività proseguì per quanto possibile durante la guerra: il campionato si tenne fino al 1943 e la nazionale andò avanti fino al maggio del 1940: l'ultimo incontro disputato prima di una lunga interruzione internazionale che durò fino al 1948 fu a Milano contro la Romania, e nell'occasione Francesco Vinci divenne l'ultimo marcatore internazionale del rugby del secondo anteguerra.
Del resto, lo stesso regime fascista, dopo aver malvisto tale disciplina in quanto di derivazione inglese, decise di promuoverlo a tutti i livelli quale esempio di cameratismo e spirito di combattimento; Achille Starace, segretario del PNF, sostenne che «Il giuoco del rugby, sport da combattimento, deve essere praticato e largamente diffuso tra la gioventù fascista».
Uno dei fattori ritenuti frenanti d'una possibile ulteriore diffusione del movimento rugbistico nel dopoguerra viene identificato proprio in tale politicizzazione della disciplina, alla quale a lungo fu attribuita l'etichetta di “sport fascista”.
Il ritorno alla normalità dopo la guerra avvenne a tappe: il campionato riprese nel 1946, l'attività internazionale, con il Cinque Nazioni, nel 1947, ma la Nazionale italiana dovette attendere fino al marzo 1948 per tornare in campo: alla guida tecnica, nei primi 13 anni di attività, vi erano stati 12 avvicendamenti tecnici, al ritmo di uno all'anno di media, con 11 tecnici coinvolti.
In realtà, si trattava spesso di affiancamenti o di ritorni (il francese Julien Saby, per esempio, uno degli artefici dello sviluppo tecnico del rugby in Italia, ebbe tre mandati di cui due in coppia con un altro tecnico; lo stesso Luigi Bricchi ebbe 8 mandati di cui 6 affiancato a uno o più colleghi).
Nel 1947 la squadra fu affidata all'ex nazionale Tommaso Fattori, già giocatore di Lazio, Roma e Milano e futuro tecnico dell'Aquila.
Questi guidò la squadra in due incontri, entrambi nel 1948, con la Francia B (sconfitta a Rovigo per 6-39) e con la Cecoslovacchia (vittoria a Parma per 17-0).
Ma le differenze tra la miglior formazione continentale, la Francia, e l'Italia (e a sua volta tra la stessa Italia e le altre avversarie), erano palesi: gli Azzurri riuscivano a tenere il passo con le altre formazioni europee, ma non a battere i transalpini, neppure quando questi schieravano la loro formazione non ottimale.
A dispetto della crescita del gioco nel suo triangolo d'elezione tra Treviso, Padova e Rovigo, con punte d'eccellenza in seguito anche a Napoli, Roma, Parma e L'Aquila, la nazionale non riuscì per lungo tempo a rendersi competitiva fuori dall'ambito della Coppa delle Nazioni / Coppa FIRA, nella quale era sempre la Francia a dominare: fino al 1968 quest'ultima non si fece sfuggire un'edizione del torneo europeo e, in aggiunta a ciò, era l'unica continentale a confrontarsi annualmente con le quattro britanniche nel Cinque Nazioni.
A contrastare l'Italia a livello continentale era invece la Romania, che aveva visto a partire dal 1950 un numero sempre crescente di praticanti: erano 1 500 dopo la guerra; 13 500, nove volte tanto, alla fine degli anni settanta e che contese, spesso strappandola loro, agli Azzurri la piazza d'onore nella Coppa delle Nazioni, e riuscendo perfino a battere i francesi, cosa che all'Italia riuscì solo molto più avanti.
Apparve chiaro che, quindi, solo un confronto con le nazioni più all'avanguardia poteva dare al rugby italiano occasioni di crescita, e nel 1956 fu organizzato un tour informale (non conteggiabile come tale in quanto non previde alcun test match) in Gran Bretagna: tre incontri che si risolsero in altrettante sconfitte per la nazionale, contro i gallesi dello Swansea (5-14) e del Cardiff (2-8) e i londinesi Harlequins per 14-15, tutto sommato una sconfitta meno pesante del temuto; il tour fu ripetuto due anni dopo e, proprio nell'ultima partita della serie, che faceva seguito a due sconfitte, contro le Contee Londinesi per 3-9 e il Blackrock per 8-18, l'Italia vinse 5-3 contro gli irlandesi del Cork; quanto ai test match nel periodo intorno a tali tour, si registrarono tutte vittorie (Germania Ovest (12-3 nel 1956, 8-0 nel 1957, 11-5 nel 1960), Cecoslovacchia e Romania, ma contro la Francia ancora quattro sconfitte (3-16 nel 1956, 6-38 nel 1957, 3-11 nel 1958 e 0-22 nel 1959).
La situazione profilatasi circa un decennio prima, all'inizio degli anni sessanta era ormai consolidata e tale rimase praticamente per il trentennio successivo: sempre fuori portata le Isole Britanniche, almeno a livello di rappresentative nazionali, il termine di confronto per tutto il resto d'Europa era la Francia, unica selezione del continente ammessa a competere su base annuale con le quattro Home Nation d'Oltremanica da un lato, e dall'altro impegnata nella Coppa delle Nazioni.
A seguire l'Italia, sempre regolarmente sconfitta dalla Francia, a contendersi la seconda piazza di norma con la Romania, ed entrambe un gradino sopra il resto dei contendenti europei.
Tuttavia, il 14 aprile 1963, l'Italia fu a un passo dall'interrompere la supremazia francese: a Grenoble, nell'incontro che vide l'esordio in azzurro di Marco Bollesan, la squadra conduceva 12-6 a pochi minuti dal termine.
Una meta trasformata dei francesi (all'epoca valida 5 punti) portò il punteggio sul 12-11 a quattro minuti dalla fine e proprio allo scadere un'altra meta, di Christian Darrouy, lo ribaltò proprio sul finale portandolo a 14-12 a proprio vantaggio.
Tale impresa mancata di poco parve a tutti il preludio a un effettivo salto di qualità che tuttavia non giunse.
La FIRA mise mano nel 1965 al torneo europeo dandogli il nome di Coppa delle Nazioni e strutturandolo in divisioni: l'Italia entrò nella 1ª divisione del torneo 1965/66, piazzandosi seconda e perdendo come di consueto (0-21) l'incontro con la Francia, all'Arenaccia di Napoli.
Ma fu l'edizione successiva, quella del 1966/67, che frustrò le ambizioni italiane di proporsi a livelli più alti: la squadra vinse solo l'incontro con il Portogallo (peraltro con un sofferto 6-3), ma perse 3-24 contro la Romania e 13-60 contro la Francia.
Da allora e per 28 anni (e per 30 nel torneo), la federazione francese non concesse più all'Italia il test match e le schierò contro solo la sua nazionale “A”.
La cosa più grave, tuttavia, fu che l'Italia, a causa di tali risultati, retrocesse in 2ª divisione europea, quindi fuori anche dai match più importanti: scelse quindi di non partecipare alla Coppa delle Nazioni successiva, preferendo impegnarsi nel 1968 in alcuni incontri con Portogallo (17-3) e Germania Ovest (22-14); l'incontro con la Jugoslavia di fine d'anno (22-3) fu invece valido per la 2ª divisione della Coppa delle Nazioni 1968/69, che l'Italia vinse per riproporsi nella massima serie per l'edizione successiva; tuttavia, la Federazione giunse alla conclusione che, al fine di allargare l'esperienza internazionale dell'Italia, era necessario farla uscire dall'Europa.
Nel 1970 fu così organizzato il primo tour ufficiale azzurro, in Madagascar, capitano Bollesan: furono 2 amichevoli contro i malgasci, il 24 e 31 maggio, entrambi vinti.
Tre anni più tardi l'esperienza fu ripetuta in maniera più estesa: la nazionale, sempre con Bollesan capitano, si recò in tour in Africa meridionale (Sudafrica e Rhodesia, come si chiamava allora lo Zimbabwe), per disputare diversi incontri tra cui un test match internazionale, contro la Rhodesia a Salisbury (sconfitta 4-42), ma a spiccare fu la vittoria di Port Elizabeth per 24-4 sui South African Leopards, di fatto la nazionale sudafricana coloured.
L'importanza di tale tour, che vide per la prima volta il rugby italiano protagonista di un'affermazione di prestigio in un Paese di lunga tradizione nella disciplina, è riconosciuta tutt'oggi, tanto che quella spedizione è tuttora vista come una pietra miliare del rugby nazionale.
Nel frattempo, nel rinnovato torneo europeo, rinominato da Coppa delle Nazioni a Coppa FIRA, l'Italia non era presente, in quanto retrocessa nuovamente nel 1971; non tornò nella massima serie che nel 1974.
Affidata al gallese Roy Bish, primo britannico dopo John Thomas (C.T. dell'esordio azzurro e per un incontro solo) a guidare la nazionale, la squadra si classificò terza nel torneo 1974-75, mettendo in mostra notevoli progressi nel gioco e nei risultati come il pareggio (3-3) contro la Romania, vincitrice del torneo e capace pochi mesi prima di battere la nazionale maggiore francese.
Da registrare nel biennio due tour nel Regno Unito, nel 1974 in Inghilterra (tre sconfitte contro altrettante selezioni di contea) e nel 1975 in Inghilterra e Scozia (una vittoria e due sconfitte, una delle quali, a Newcastle upon Tyne, contro l'Inghilterra U-23 per 13-29).
Dopo il secondo posto nella Coppa FIRA 1975-76, conquistato grazie alla vittoria sulla Romania, alla fine del 1976 vi fu anche un match (non ufficiale) contro l'Australia a Milano, che gli Azzurri persero con un soddisfacente 15-16; tale vittoria sfiorata alimentò speranze, presto vanificate dall'andamento della disastrosa Coppa FIRA 1976-77.
La sconfitta contro il Marocco portò alle dimissioni di Bish e all'affidamento della squadra a Isidoro Quaglio, giocatore internazionale fino alla stagione precedente e tra i protagonisti del tour del 1973.
L'Italia batté la Polonia (2 aprile 1977, 29-3), ma il 1º maggio successivo fu travolta 0-69 dalla Romania, peggior passivo azzurro per i successivi 22 anni.
La sconfitta provocò anche l'esonero di Quaglio dopo soli due incontri e meno di un mese d'incarico.
Fu, quello, il periodo in cui i club del campionato italiano iniziarono a ingaggiare rugbisti da altre federazioni, talora oriundi, più spesso veri e propri stranieri: una nazionale, ribattezzata XV del Presidente, formata da 12 italiani e 3 stranieri militanti in serie A (i sudafricani Dirk Naudè e Nelson Babrow e il francese Guy Pardiès), incontrò a fine 1977, a Padova, un XV della Nuova Zelanda per un incontro senza valenza di test match, ma comunque incoraggiante per le ridotte dimensioni della sconfitta (9-15); nel 1978 la nazionale fu affidata a un giovane tecnico all'epoca trentacinquenne, il francese Pierre Villepreux, che il 24 ottobre esordì sulla panchina azzurra a Rovigo guidando la squadra a una convincente vittoria per 19-6 contro l'Argentina. Tra i risultati da segnalare di quel periodo anche il pareggio di Brescia per 6-6 contro l'Inghilterra U-23 (16 maggio 1979) e la sconfitta per 12-18 contro il XV nazionale neozelandese (ribattezzato All Blacks) in un match senza valenza di test disputato sempre a Rovigo il 28 novembre 1979 per il quale l'interesse fu tale che a pochi minuti dall'inizio dell'incontro si decise di ammettere allo stadio anche gli spettatori senza biglietto, che si assieparono a bordo campo dietro ai cartelloni pubblicitari.
Villepreux guidò nel 1980 anche un tour in Oceania e Nord America; i test match disputati furono solo due, a Suva contro Figi (sconfitta 3-16) e ad Avarua contro le Isole Cook (sconfitta 6-15), ma tra i due test vi fu un ben più rilevante incontro, sebbene non ufficiale, contro la Nuova Zelanda Junior, perso ad Auckland per 13-30.
Un nuovo tour senza test match, fu organizzato nel 1981 in Australia: nove incontri, di cui sette vinti e due persi, uno contro la selezione del Queensland, l'altro contro la squadra oggi nota come Brumbies.
Il contratto di Villepreux giunse a scadenza e la squadra passò alla coppia Pulli - Paladini, che esordirono in Coppa FIRA 1981-82 con un pareggio 12-12 a Mosca contro l'URSS, per proseguire con una netta vittoria sulla Germania Ovest e una, altrettanto convincente, contro la Romania.
L'Italia perse per l'ennesima volta contro la Francia A, ma si assicurò comunque il secondo posto finale.
Nell'edizione successiva, l'Italia riuscì addirittura a classificarsi davanti agli eterni rivali francesi: fu infatti seconda con tre vittorie, un pareggio (per 6-6 a Rovigo contro la squadra A francese, che ormai da 16 anni non concedeva più agli Azzurri il test match) e una sconfitta, contro la Romania. La Coppa 1983-84, invece, vide l'Italia piazzarsi terza per differenza punti nei confronti della Romania (tre vittorie e due sconfitte ciascuna).
Quello a cavallo degli anni settanta e ottanta fu uno dei periodi migliori, per risultati e crescita complessiva a livello internazionale, del primo mezzo secolo di vita della nazionale: a coronamento di tali progressi vi fu il primo incontro ufficiale con una nazionale dell'International Rugby Board: fu a Rovigo, al “Battaglini”, che il 22 ottobre 1983 l'Australia scese in campo contro gli Azzurri.
L'incontro terminò 29-7 per gli Wallabies, con 5 mete contro una (di Zanon, cui si affiancò nello score Stefano Bettarello che trasformò un calcio piazzato), ma al di là della sconfitta tale partita ha tuttora il valore, per il rugby italiano, di primo passo mosso verso l'ingresso nel club delle grandi Nazionali dell'IRB.
Il 22 marzo 1985 a Parigi l'International Rugby Board, per contrastare il rischio, ventilato da un imprenditore televisivo australiano, della nascita di una competizione internazionale (professionistica) parallela all'attività ufficiale (dilettantistica), decise di istituire un banco di prova comune per tutte le Nazionali, al fine di stabilire una graduatoria che andasse al di là dei risultati dei singoli tour stagionali.
Nacque così la Coppa del Mondo di rugby, inizialmente pensata come manifestazione riservata alle sole Federazioni iscritte all'IRB ma che, in fase di votazione istitutiva, fu allargata alle Nazioni emergenti per iniziativa del presidente della FFR Albert Ferrasse, che a tale apertura subordinò il suo voto favorevole alla nascita della competizione.
L'Italia (per la quale detto allargamento fu ininfluente, in quanto presente nel nucleo iniziale di 8 Federazioni invitate alla prima edizione) intensificò la sua attività internazionale di alto livello: oramai la presenza di una competizione ufficiale di portata mondiale costituiva un appuntamento ineludibile per chiunque, sia per le Nazionali dell'IRB (le quattro britanniche, l'Australia, la Nuova Zelanda e la Francia, nel frattempo entrata nel 1978) che per coloro che aspiravano a entrarvi. La stessa Italia era ormai in procinto di aderire all'IRB, organismo nel quale fu ammessa ufficialmente dal 1987 e, dal 1991, anche con diritto di voto.
L'organizzazione della prima edizione della Coppa del Mondo, programmata per il 1987, fu assegnata congiuntamente all'Australia e alla Nuova Zelanda, ovverosia le due Federazioni più interessate dal rischio-emorragia.
Dopo la votazione di Parigi fu la Rugby Football Union la prima Federazione a organizzare un incontro con gli Azzurri, sebbene non ancora in un test match.
Tornata nel prestigioso stadio di Twickenham dopo 29 anni, l'Italia perse 9-21 contro l'Inghilterra B; in seguito, in giugno, la squadra sostenne due test contro lo Zimbabwe riportando altrettante vittorie, per 25-6 a Bulawayo e per 12-10 una settimana più tardi ad Harare.
Il 10 maggio 1986, a Roma, l'Italia ricambiò l'ospitalità degli inglesi, anche in tale occasione per un match senza valore di test.
Il risultato fu però di rilievo, un pareggio 15-15 che rimane tuttora il migliore contro una selezione internazionale dell'Inghilterra.
Il 1º giugno successivo, in tour a Brisbane per ricambiare la visita degli australiani, l'Italia perse dagli Wallabies per 18-39.
Per i successivi 12 mesi quello fu l'ultimo test match di alto livello, visto che, nelle more della Coppa del Mondo, vi era la partecipazione alla Coppa FIRA da onorare.
Il 22 maggio 1987 è una data storica per il rugby e, a suo modo, anche per l'Italia: si tratta infatti del giorno dell'incontro inaugurale della prima Coppa del Mondo di rugby, e a disputarlo fu proprio la nazionale azzurra, guidata dalla panchina da Marco Bollesan, opposta ad Auckland ai padroni di casa neozelandesi in quello che fu visto subito come un incontro proibitivo: come da previsione, infatti, gli All Blacks vinsero, e largamente, imponendosi 70-6; sebbene il rugby italiano fosse in crescita, il divario con le migliori Nazionali del mondo era ancora grande, e i dettagli del punteggio servono a mostrare la differenza di prestazioni: a fronte del calcio piazzato e del drop messi a segno dall'Italia, gli All Blacks marcarono 12 mete (all'epoca valevoli ancora 4 punti ciascuna) di cui 8 trasformate, e due calci piazzati.
L'Italia compromise buona parte delle sue chance di qualificazione ai quarti di finale a causa di un'ulteriore sconfitta (16-25) contro l'Argentina, maturata al termine di un incontro sostanzialmente pari nell'andamento del gioco alla mano (due mete, di cui una trasformata, per parte) ma in cui i sudamericani prevalsero in quello al piede (cinque calci piazzati contro due italiani): l'ultimo incontro con Figi fu vinto per 18-15 ma, a causa del quoziente mete sfavorevole rispetto alla selezione oceanica, quest'ultima, a pari punti di Italia e Argentina, si qualificò a scapito di queste.
Bollesan lasciò la panchina azzurra a fine 1988 e fu sostituito da Loreto Cucchiarelli, il cui interregno durò solo sette incontri, ma caratterizzato da tre test match importanti: una sconfitta contro l'Australia a Roma il 3 dicembre, poi il 31 dicembre successivo, a Dublino, il primo incontro ufficiale contro una Nazionale delle Isole Britanniche, l'Irlanda (sconfitta per 15-31, con 5 mete a 1 per gli irlandesi) e un'ulteriore sconfitta a Buenos Aires per 16-21 il 24 giugno 1989 contro l'Argentina, incontro ancora una volta sostanzialmente pareggiato alla mano ma perso al piede (una meta e quattro piazzati azzurri contro una meta trasformata e cinque piazzati dei Pumas).
A ulteriore dimostrazione della crescita del movimento rugbistico e del rispetto acquisito anche in ambito internazionale, figura la chiamata dei Barbarians, il prestigioso club inglese a inviti, al primo italiano: fu Stefano Bettarello (n. 1958) che, nei tour pasquali 1987 e 1988, fu schierato in totale 4 volte, marcando 43 punti.
Per 9 anni Bettarello rimase l'unico azzurro a essere invitato dal club a maglie bianconere.
Da quel momento l'attività internazionale dell'Italia, al pari di quella delle altre federazioni di vertice, fu rimodulata in funzione della cadenza quadriennale della Coppa del Mondo e, dal punto di vista tecnico, dalla necessità di intensificare i confronti con le squadre più rappresentative dell'International Rugby Board. La Coppa del Mondo di rugby 1991 che si tenne in Inghilterra vide una nazionale, guidata dal francese Bertrand Fourcade, opposta nel primo turno a Stati Uniti, Inghilterra (per il primo test match ufficiale tra le due Nazionali) e Nuova Zelanda; vinto il primo incontro per 30-9, gli Azzurri persero secondo pronostico gli altri due, per 6-36 contro l'Inghilterra e con un più che onorevole 21-31 contro la Nuova Zelanda; si tratta tuttora del miglior passivo italiano contro gli All Blacks.
Dopo Fourcade, fu il turno di un altro francese, Georges Coste, il quale si propose di continuare sulla strada tecnica impostata dal suo predecessore, in particolare per quanto riguardava il gioco dei tre quarti, ancora non al livello delle prime linee.
Furono quattro le vittorie iniziali del neotecnico, tutte in Coppa FIRA 1992-94, di cui una di prestigio assoluto: l'11 novembre 1993, a Treviso, l'Italia batté 16-9 la Francia A1.
Sebbene non ancora test match, il segnale fu forte, anche perché gli Azzurri terminarono il campionato europeo a pari punti dei transalpini, i quali prevalsero solo per la differenza punti marcati / subìti.
L'estate del 1994 vide la squadra in tour in Australia: due sconfitte che comunque segnarono un passo avanti essendo giunte con scarti ridotti in rapporto al valore dell'avversaria: la prima di misura a Brisbane per 20-23 con due mete a una per gli Wallabies e la seconda a Melbourne per 7-20 con una meta per parte e cinque piazzati australiani a due.
Il 12 ottobre successivo giunse anche il primo test match contro un'altra del Cinque Nazioni, il Galles: a Cardiff i britannici vinsero 29-19.
I progressi derivanti dal disputare incontri d'alto livello furono evidenti: a Treviso, il 6 maggio 1995, l'Italia sconfisse per la prima volta in un test match una nazionale storica delle Isole Britanniche, l'Irlanda, per 22-12.
La Coppa del Mondo di rugby 1995 in Sudafrica, lì organizzata per celebrare il rientro nella comunità internazionale di quel Paese a seguito del superamento dell’apartheid, vide di nuovo l'Italia eliminata al primo turno, con una sconfitta preventivabile contro l'Inghilterra, anche se per 20-27, e una contro una squadra alla portata degli Azzurri, Samoa che, nell'incontro d'esordio, vinse 42-18 rendendo così vana la successiva vittoria di prestigio contro l'Argentina nell'ultima gara del girone.
Se il cammino d'avvicinamento alle migliori squadre europee procedeva, sia pur lentamente, il divario con l'Emisfero Sud era ancora notevole: nell'autunno del 1995 la Nuova Zelanda, al “Dall’Ara” di Bologna, passò 70-6 sopra l'Italia, marcando 10 mete (a zero) con nove giocatori diversi; tuttavia, poche settimane dopo, allo Stadio Olimpico di Roma, il Sudafrica neo-campione del mondo, nel primo test match ufficiale concesso agli Azzurri, vinse 40-21, marcando solo una meta in più degli italiani (3 contro 2).
Alla fine del 1995 l'Italia aveva così incontrato almeno una volta tutte le squadre del Tri Nations (senza vittorie) e quattro del Cinque Nazioni, con una vittoria.
Solo la Scozia - che peraltro perse a Rieti a inizio 1996 un incontro che non figura nell'elenco dei test match perché la squadra britannica si presentò come Scozia B - ancora non aveva incontrato ufficialmente gli Azzurri.
Il primo test del 1996 fu a Cardiff: i gallesi conducevano 28-3 a metà gara, ma un parziale azzurro di 23-3 in venticinque minuti del secondo tempo portò il risultato a 31-26, punteggio che costituì la base per iniziare a parlare seriamente, per l'Italia, di ammissione al Cinque Nazioni, cosa perfino impensabile solo un quinquennio prima.
Il 1995 fu un anno importante per il rugby mondiale: l'International Rugby Board, infatti, in agosto aprì la strada al professionismo nella disciplina che, fino ad allora, era vissuta su alcuni equivoci circa i rimborsi-spese dei giocatori e forme più o meno occulte di pagamento; la FIRA smise di essere l'associazione di fatto alternativa all'IRB per divenirne la filiale europea, e così tutte le organizzazioni continentali di categoria; presidente della federazione italiana fu eletto Giancarlo Dondi che, come primo passo per rilanciare il ruolo del rugby italiano e della nazionale, iniziò a porre in sede internazionale la questione della presenza permanente dell'Italia in un torneo di alto livello, segnatamente il Cinque Nazioni.
A rafforzare la sua posizione, i risultati che stavano giungendo nel corso dell'anno: in testa a punteggio pieno nel proprio girone della Coppa FIRA 1995-97 — competizione che agli Azzurri andava sempre più stretta, tanto da spingere la Federazione a comportarsi come la Francia e inviare la Squadra Emergenti a battere 107-19 la Polonia — oramai l'Italia (come peraltro la Francia, la quale tuttavia era impegnata sia nel Cinque Nazioni che nella Coppa FIRA), orientata ai grandi tornei come la Coppa del Mondo, necessitava di confrontarsi con le Nazioni più abituate a competere ad alti livelli.
Esaurita la formalità della Coppa FIRA (64-3 al Portogallo) e in attesa della finale, il 1996 dell'Italia fu denso di appuntamenti di rilievo.
Detto del Galles, il resto della stagione azzurra vide solo avversari di spessore: di nuovo il Galles il 5 ottobre allo Stadio Olimpico di Roma (sconfitta 22-31), sconfitta anche a Padova 18-40 contro un'Australia forte di suo, ma alla quale il pessimo arbitraggio dello statunitense Sorenson, verosimilmente non abituato a incontri di un certo livello, diede vantaggi non richiesti e non necessari; sconfitta 21-54 anche a Twickenham contro l'Inghilterra ed esordio, infine, a Murrayfield per un 22-29 subìto a opera della Scozia, nazionale che completava il quadro delle avversarie di alto livello incontrate dagli Azzurri in almeno un test match.
Il 1997 fu l'anno in cui l'Italia iniziò il raccolto di tutto quanto era stato seminato nei dieci anni precedenti: nel primo test match di stagione, il 4 gennaio, gli Azzurri si recarono al Lansdowne Road di Dublino a battere l'Irlanda 37-29, punteggio che descrive solo in parte l'andamento del gioco sul campo: l'Italia mise a terra quattro mete contro solo una degli irlandesi, i quali ridussero il passivo con 8 calci piazzati; eroe di giornata fu Diego Domínguez, autore di 22 punti (una meta, quattro trasformazioni e tre piazzati); gli altri uomini ad andare a meta furono Paolo Vaccari (2) e Massimo Cuttitta (1).
Giunse poi il giorno della finale della Coppa Europa, da disputarsi tra Italia e Francia, che avevano vinto a punteggio pieno i loro rispettivi gironi, nei quali in totale le squadre maggiori erano state schierate tre volte (due volte l'Italia, lasciando gli altri due incontri agli Emergenti e alla Nazionale A, addirittura una sola la Francia, che in due occasioni mandò la Militare e in un'altra la squadra B).
A guidare la Francia era Jean-Claude Skrela, assistito dall'ex C.T. azzurro Villepreux: il presidente della FFR, Bernard Lapasset, per via di una promessa fatta tempo prima a Dondi, concesse per il match la squadra migliore, quella che aveva appena vinto il Cinque Nazioni 1997 con il Grande Slam, e lo riconobbe come test ufficiale.
Per il gioco dell'alternanza delle sedi, quell'anno l'incontro si tenne in casa dei francesi: dopo aver giocato ad Auckland, a Brisbane e a Melbourne, all'Arms Park di Cardiff, al Murrayfield di Edimburgo, al Lansdowne Road e perfino a Twickenham, l'Italia era ancora una volta tenuta fuori dal Parco dei Principi di Parigi, lo stadio dove la Francia disputava gli incontri del Cinque Nazioni; la sede scelta fu lo stadio Lesdiguières di Grenoble.
Il 22 marzo 1997 si tenne l'ultimo atto della Coppa FIRA, e l'Italia, andando contro pronostico, si impose con un 40-32 che a sei minuti dalla fine era ancora un 40-20, frutto di quattro mete di quattro marcatori diversi: Ivan Francescato, Paolo Vaccari, Julian Gardner e Giambattista Croci.
Il piede di Diego Domínguez fece il resto, trasformando tra i pali tutte le mete e mettendo a segno anche quattro calci piazzati.
La meta di Croci, frutto di un lavoro di squadra che coinvolse numerosi giocatori, è rimasta nella storia recente del rugby italiano come il momento di svolta di tutto il movimento: se il giornalista sportivo Alfio Caruso aveva definito, anni prima, il mondo del rugby italiano come una “parrocchia”, a sottintenderne il carattere élitario e tutto sommato localistico, anni dopo, nel 2005, il giocatore marchigiano, nella vita di tutti i giorni funzionario di banca, si vide attribuire dal giornalista di Repubblica Corrado Sannucci il titolo di autore «[…] della meta più bella del rugby italiano […] ma […] anche la più importante perché è quella che ha strappato il rugby italiano dalle parrocchie per consegnarlo alla BBC»
Sulla scia del successo in Coppa Europa, anche a livello internazionale ci si accorse dei rugbisti italiani: Massimo Cuttitta, dieci anni dopo il precursore Bettarello, fu invitato nei Barbarians; già l'anno precedente due azzurri erano stati chiamati dal prestigioso club inglese, ma si trattava di Julian Gardner e Mark Giacheri, rispettivamente un naturalizzato e un oriundo australiano.
Insieme a Cuttitta furono chiamati anche Diego Domínguez, Alessandro Troncon e Paolo Vaccari; l'anno successivo toccò anche al gemello di Massimo, Marcello Cuttitta, poi a Luca Martin e Massimo Giovanelli.
Anche i club dei vari campionati esteri misero gli occhi sui giocatori italiani; se è vero che già a partire dagli anni cinquanta vi erano atleti italiani impegnati in Francia (Mario Battaglini al Tolone, Francesco Zani all'Agen e Sergio Lanfranchi al Grenoble per 15 anni dal 1946 al 1961 e Isidoro Quaglio al Bourgoin-Jailleu per una stagione), la rarità di casi poteva essere vista fino ad allora come l'eccezione di un rugby generalmente ritenuto non adatto all'esportazione; invece, solo per rimanere al 1997, Domínguez lasciò l'Amatori Milano per andare nello Stade Français fino a fine carriera; Massimo Cuttitta fu ingaggiato dai londinesi Harlequins; Cristian Stoica e, poco dopo, anche Massimo Giovanelli, al Narbona; Orazio Arancio e Stefano Bordon al Tolone.
Nei test di fine 1997 - inizio 1998 l'Italia perse a Bologna 31-62 contro il Sudafrica, ma prima di Natale, sempre a Bologna, sconfisse 37-22 l'Irlanda e, a gennaio 1998, la Scozia 25-22.
Tali due vittorie capitarono a cavallo della decisione più importante per il rugby nazionale: il comitato del Cinque Nazioni, riunitosi a Parigi il 16 gennaio 1998, decise di ammettere l'Italia al torneo a partire dal 2000.
Rimaneva un biennio prima del Sei Nazioni 2000, da onorare in primis con le qualificazioni alla Coppa del Mondo di rugby 1999: a novembre 1998 l'Italia fu impegnata a Huddersfield in un girone a tre che comprendeva anche i Paesi Bassi e i padroni di casa dell'Inghilterra, nel quale bastava il secondo posto per accedere alla fase finale della Coppa; preventivabile la vittoria italiana sui Paesi Bassi (67-7) già sconfitti dalla Rosa, e quindi qualificazione mondiale già acquisita; altrettanto preventivabile, ma niente affatto scontata la sconfitta contro gli inglesi (15-23), con una meta di Troncon non convalidata dall'arbitro e, al contrario, una inglese irregolare ma assegnata (non esisteva ancora il TMO).
In vista del Mondiale in Galles l'anno successivo, l'Italia curò la preparazione con una serie di test match con avversarie di livello: sconfitta ad apertura d'anno contro la Francia XV a Genova (24-49), sconfitte di fila a Murrayfield contro la Scozia (12-30), a Treviso contro il Galles (21-60), al Lansdowne Road contro l'Irlanda (30-39) per giungere, in pieno caos organizzativo, al tour in Sudafrica: una serie di dissidi tra Georges Coste e la Federazione, e i club che riluttavano a cedere i giocatori migliori alla nazionale (visto il nuovo status di professionisti, che rendeva i giocatori patrimonio anche economico delle loro società d'appartenenza), portò a una spedizione disastrosa, che si risolse in uno 3-74 nel primo incontro con gli Springboks a Port Elizabeth, e a un umiliante 0-101 una settimana più tardi a Durban, la peggior sconfitta della storia del rugby internazionale azzurro.
Ormai ingestibile la situazione, Coste lasciò la nazionale e la squadra venne affidata al suo secondo, l'ex azzurro Massimo Mascioletti. Questi ebbe il compito di guidare la squadra alla Coppa del Mondo di rugby 1999.
Opposta in prima fase di nuovo a Inghilterra e Nuova Zelanda (più Tonga), l'Italia si rese protagonista della peggior Coppa del Mondo della sua storia: sconfitta 7-67 dall'Inghilterra, perse anche 25-28 da Tonga per chiudere con un 3-101 che in termini numerici non equivalse la sconfitta contro il Sudafrica di pochi mesi prima solo per un calcio piazzato di Domínguez: per il resto furono 12 mete neozelandesi di cui 11 trasformate, più 3 calci piazzati.
L'ingresso dell'Italia nel Sei Nazioni coincise anche con una profonda ristrutturazione del rugby europeo: la FIRA cambiò nome in FIRA - AER (Association Européenne de Rugby, Associazione europea rugby ); Italia e Francia abbandonarono definitivamente il torneo continentale, rinominato dal 2000 Campionato europeo per Nazioni, che rimase così riservato solamente alle squadre di seconda fascia, in tal modo ufficializzando l'ingresso dell'Italia tra le sei federazioni con il ranking europeo più alto.
Dopo la Coppa del Mondo, anche Mascioletti lasciò la panchina azzurra, che fu affidata all'ex All Black Brad Johnstone.
Questi guidò la nazionale al suo primo Sei Nazioni, e l'esordio fu dei più incoraggianti: il 5 febbraio 2000, allo Stadio Flaminio di Roma, l'Italia batté la Scozia 34-20 e riuscì nell'impresa di evitare il Whitewash nell'anno di esordio (cosa che occorse invece alla Francia nel Cinque Nazioni 1910, il suo primo).
Dopo quella vittoria, tuttavia, vi furono 14 sconfitte consecutive nel torneo, le successive quattro partite del 2000 più le edizioni 2001 e 2002 chiuse in bianco.
Nonostante i tentativi di Johnstone - che ereditava una nazionale in gran parte figlia della tradizione rugbistica francese - di impartire alla squadra una disciplina di tipo anglosassone, tale atteggiamento fu visto da personaggi storici del rugby, come Marco Bollesan, ex giocatore e allenatore della nazionale e dirigente federale, come penalizzante per i rugbisti italiani, oltreché foriero di scelte sbagliate, tale atteggiamento fu visto da personaggi storici del rugby, come Marco Bollesan, ex giocatore e allenatore della nazionale e dirigente federale, come penalizzante per i rugbisti italiani, oltreché foriero di scelte sbagliate.
Le critiche nascevano dal fatto che, a detta di Bollesan, pur avendo Johnstone una squadra competitiva, egli non riusciva a farla esprimere al meglio per errori nella gestione degli uomini a livello, più che tecnico, caratteriale e psicologico.
Nell'autunno del 2001 fu affiancato a Johnstone un altro All Black, John Kirwan, che da giocatore vinse la Coppa del Mondo nel 1987 e che disputò diverse stagioni sportive in Italia.
Dopo qualche mese di gestione congiunta, e dopo il Sei Nazioni 2002 concluso di nuovo con il Whitewash, Johnstone fu esonerato e Kirwan divenne C.T. titolare.
Questi mise subito in evidenza i punti da lui ritenuti deboli sui quali lavorare, in particolare per quanto riguardava il superamento della mentalità in base alla quale i giocatori si consideravano già sconfitti prima di entrare in campo contro un'avversaria più quotata.
Kirwan portò avanti il 2002 con buoni risultati per quanto riguardava la qualificazione alla Coppa del Mondo di rugby 2003 in Australia (vittorie contro Spagna 50-3 e Romania 25-17), ma risultati incerti nei test con le squadre di alto livello: 10-64 a Hamilton contro gli All Blacks e, nella sessione autunnale, 6-36 dall'Argentina al Flaminio e 3-34 dall'Australia al Ferraris di Genova.
Nel Sei Nazioni 2003 l'Italia colse la sua seconda vittoria in assoluto nel torneo, a Roma contro il Galles (30-22) ancora una volta alla 1ª giornata.
A differenza di quella di tre anni prima, la vittoria del 2003 fu utile per non relegare l'Italia all'ultimo posto, che fu lasciato ai gallesi, i quali incassarono cucchiaio di legno e Whitewash.
Tuttavia il percorso dopo il Sei Nazioni 2003 non fu agevole: sconfitta in agosto a Murrayfield 15-47 contro la Scozia e 6-61 a Limerick contro l'Irlanda.
Alla Coppa del Mondo in Australia, dopo la preventivabile sconfitta per l'ennesima volta contro gli All Blacks (7-70), giunsero le vittorie contro Tonga (36-12) e Canada (19-14); la sfida contro il Galles divenne decisiva per un eventuale accesso ai quarti di finale, ma i britannici vinsero 27-15 e per l'Italia sfumò ancora l'obiettivo di andare oltre il primo turno, obiettivo peraltro meno impensabile che nelle precedenti edizioni.
Anche nel Sei Nazioni 2004 l'Italia evitò sia il Whitewash che il Cucchiaio di Legno, che furono appannaggio della Scozia, battuta nella 3ª giornata del torneo; nel prosieguo della stagione, gli Azzurri presero parte solo a test match di medio-basso livello (sconfitta contro la Romania, vittorie contro Giappone, Canada e Stati Uniti), oltre alla sconfitta 10-59 al Flaminio contro la Nuova Zelanda in tour nell'Emisfero Nord.
Il Whitewash nel Sei Nazioni 2005 costò tuttavia il posto da C.T. a Kirwan che, ad aprile, fu sostituito dal francese Pierre Berbizier, ex nazionale nel ruolo di mediano di mischia; questi si prefisse come obiettivo primario quello di riportare il rugby italiano nel suo alveo culturale, figlio della subdiffusione della disciplina in tutta Europa a opera dei francesi, e di cercare di favorire lo sviluppo di un'identità nazionale del gioco; questi si prefisse come obiettivo primario quello di riportare il rugby italiano nel suo alveo culturale, figlio della subdiffusione della disciplina in tutta Europa a opera dei francesi, e di cercare di favorire lo sviluppo di un'identità nazionale del gioco.
Il resto del 2005 fu intenso per quanto riguardò i test match: 6, di cui 3 contro l'Argentina, due nella sessione estiva in Sudamerica (sconfitta a Salta per 21-35 e vittoria a Córdoba per 30-29, prima volta dell'Italia in casa dei Pumas) e uno in quella autunnale (sconfitta interna a Genova per 22-39; uno ciascuno contro Australia (21-69 a Melbourne), Tonga (48-0 a Prato) e Figi (23-8 a Monza).
Il Sei Nazioni 2006 vide di nuovo l'Italia all'ultimo posto, con Cucchiaio di legno ma senza Whitewash.
Per la prima volta, infatti, gli Azzurri pareggiarono un match del torneo e, cosa statisticamente più notevole, ciò avvenne fuori casa, a Cardiff contro il Galles (18-18).
Particolare ancora più rilevante, l'Italia terminò con una differenza punti fatti-subiti di -53, la migliore da quando iniziò la partecipazione al torneo, e superiore di 32 punti rispetto alla performance fin lì meno negativa (-85 nel 2003) nonché quasi il doppio di quella conseguita nelle altre edizioni (da -122 del 2000 al -101 del 2001, passando per -113, -110 e -103).
I test di vertice quell'anno furono quelli autunnali al Flaminio contro Australia (una convincente sconfitta 18-25 al termine di un incontro che gli Azzurri conducevano 15-13 all'intervallo) e Argentina (sconfitta 16-23); per il resto vittorie contro Giappone, Portogallo, Russia e Canada.
Il XV di Berbizier iniziò a raccogliere i frutti del lungo lavoro nel corso del Sei Nazioni 2007: pur sconfitta all'esordio dalla Francia per 3-39, l'Italia si recò, per il turno successivo, a Twickenham a disputare un incontro di grande spessore agonistico, risultando alla fine sconfitta per 7-20, ma al contempo autrice, per ammissione stessa degli inglesi, di una prestazione capace di creare molti problemi alla squadra britannica, secondo il C.T. Brian Ashton grazie alla minor pressione che gravava sugli Azzurri, ma soprattutto, a detta del capitano inglese Phil Vickery, a un energico pacchetto di mischia messo in campo da Berbizier.
La giornata successiva vide l'Italia cogliere la prima vittoria esterna della sua ancor breve storia nel Sei Nazioni: allo stadio di Murrayfield di Edimburgo, dopo soli 6 minuti di gioco, gli Azzurri conducevano già 21-0, grazie a tre mete di rapina, di Mauro Bergamasco dopo soli 19” di gioco, di Scanavacca al 3' e una terza di Robertson al 6', e trasformate dal piede dello stesso Scanavacca, autore nel corso dell'incontro di altri 9 punti su calcio piazzato.
Alla fine dell'incontro il punteggio fu 37-17 per via di una meta quasi allo scadere di Troncon, trasformata ancora una volta da Scanavacca (uomo-partita con 22 punti); all'uscita della squadra dal campo, l'intero stadio le tributò un lungo applauso.
Due settimane più tardi, nella 4ª giornata del torneo, ricevette in casa il Galles e, sul finire di un incontro combattutissimo condotto dalla formazione britannica fino a pochi minuti dal termine, Mauro Bergamasco realizzò la meta che significava il sorpasso nel punteggio: 23-20 e seconda vittoria consecutiva nel Sei Nazioni; particolare ancor più notevole, con una partita ancora da giocare l'Italia aveva ancora la possibilità, dal punto di vista matematico, di vincere il torneo: infatti in quel momento la classifica vedeva in testa Francia (a cui poi andò la vittoria finale), Inghilterra e Irlanda con 6 punti, e a seguire l'Italia con 4, che nell'ultimo turno attendeva al Flaminio proprio l'Irlanda, che comunque vinse l'incontro; ad ogni modo, la vittoria finale del Sei Nazioni 2007 passò attraverso la prestazione degli Azzurri che persero 24-51 lasciando la differenza-punti irlandese invariata rispetto a quella francese (vincitrice 46-19 sulla Scozia); la Francia vinse il Sei Nazioni per una miglior differenza-punti, +69 rispetto a +65 dell'Irlanda.
La squadra che andò in Francia a disputare la VI Coppa del Mondo aveva, quindi, fondate speranze di raggiungere i quarti di finale, obiettivo sempre fallito nelle cinque edizioni precedenti: il girone a cinque in cui era inserita la squadra azzurra vedeva come avversarie, in ordine di calendario, Nuova Zelanda, Romania, Portogallo e Scozia: in pratica, scontato il primo posto degli All Blacks, rimaneva un posto da disputarsi tra Scozia e, appunto, Italia.
L'esordio a Marsiglia contro i neozelandesi fu duro, sconfitta 14-76, ma con all'attivo due mete realizzate e una terza dapprima convalidata e poi annullata dall'arbitro.
A seguire, sofferta vittoria 24-18 contro la Romania e, poi, senza strafare, contro il Portogallo (31-5).
L'ultimo incontro, al “Geoffroy-Guichard” di Saint-Étienne, fu quello decisivo, e l'Italia ebbe pure la possibilità di vincerlo: con la Scozia avanti di 2 (16-18) quasi allo scadere, David Bortolussi sbagliò il calcio piazzato che avrebbe potuto portare in vantaggio gli Azzurri e verosimilmente dar loro vittoria finale e qualificazione.
Così non fu e l'Italia fu di nuovo eliminata al termine della prima fase, anche se il terzo posto finale del girone significò la qualificazione automatica alla Coppa del Mondo di rugby 2011.
Berbizier, che già aveva annunciato la fine del suo impegno dopo la Coppa del Mondo, cessò dal suo incarico il 30 settembre 2007, il giorno dopo la sconfitta contro la Scozia.
Per i quattro anni di preparazione alla Coppa del Mondo di rugby 2011 in programma in Nuova Zelanda, la Federazione Italiana Rugby affidò il 1º novembre 2007 l'incarico di commissario tecnico della nazionale all'ex rugbista sudafricano Nick Mallett, già allenatore degli Springbok che inflissero all'Italia il 101-0 di Durban del 1999.
Il primo banco di prova della nazionale di Mallett fu il Sei Nazioni 2008; un esordio positivo (sconfitta 11-16 contro l'Irlanda al Croke Park di Dublino) che fece da preludio a un'altra partita convincente contro l'Inghilterra per 19-23, risultato che costituisce il miglior risultato nei test match contro la nazionale inglese; a seguire Mallett, come preannunciato, diede spazio ai giovani italiani dei vivai e contro il Galles impiegò a tempo pieno due elementi del Benetton Treviso, l'apertura Andrea Marcato e l'ala Alberto Sgarbi, che aveva esordito come sostituto nel precedente incontro con gli inglesi: sconfitta a Cardiff (8-47) contro un forte Galles poi vincitore del torneo con il Grande Slam, ma riscatto a Saint-Denis contro la Francia: 13-25 il risultato finale, che ancora a pochi minuti dal termine era 13-18 (8 punti di Marcato) e, infine, vittoria a Roma nell'ultima giornata del torneo per 23-20 contro la Scozia (con un drop all'80' di Marcato) che, se non servì a evitare il cucchiaio di legno, salvò la squadra dal quarto Whitewash dopo quelli del 2001, 2002 e 2005, e la tenne a punti per la terza edizione di seguito.
A seguire un mini tour nell'Emisfero Sud con due test match, sconfitta 0-26 contro il Sudafrica a Città del Capo (considerato soddisfacente sotto il punto di vista del carattere e della fase difensiva da parte della stampa sia italiana che sudafricana) e vittoria a Córdoba contro l'Argentina, ancora una volta nel segno di Andrea Marcato, trasformatore all'80' della meta realizzata poco prima da Ghiraldini e che ribaltò il risultato da 11-12 a 13-12 per gli Azzurri, ma sconfitta in tutti e tre i test match novembrini: preventivabile ma onorevole contro l'Australia (sconfitta 20-30 maturata negli ultimi minuti di una partita fino ad allora in bilico sul 20-20), non convincente a Torino di nuovo contro l'Argentina (sconfitta 14-22 al termine di una prova incerta della difesa, sovrastata da quella dei Pumas) e decisamente da evitare quella contro i Pacific Islanders (sconfitta 17-25 frutto di un'eccessiva deconcentrazione nel primo tempo, chiusosi 10-22).
Il Sei Nazioni 2009 si risolse invece in un rovescio di gioco e di risultati: sconfitta a Twickenham contro l'Inghilterra 11-36, a Roma contro l'Irlanda per 9-38 e a Murrayfield 6-26 contro la Scozia.
A un parziale riscatto (sconfitta 15-20 a Cardiff contro il Galles fece da contraltare una pesantissima sconfitta interna per 8-50 contro la Francia autrice di sette mete.
La striscia di sconfitte azzurre, iniziata con i test match di fine 2008, si allungò a 11 incontri nel giugno successivo, anche se gli avversari non autorizzavano speranze.
Tuttavia nel tour in Australasia, nonostante tre sconfitte, l'Italia riuscì a mettere in mostra sprazzi di gioco convincente, quantomeno da parte del pacchetto avanzato e dell'ultimo aggregato alla squadra, il mediano di mischia Tito Tebaldi, nipote di Daniele, già azzurro vent'anni prima: dopo due sconfitte contro l'Australia per 8-31 e 12-34 giunse un 6-27 contro la Nuova Zelanda a Christchurch, frutto di una difesa attenta che concesse solo due mete agli All Blacks.
I segnali di ripresa si videro nei test match di fine anno: contro alla Nuova Zelanda allo Stadio Meazza di Milano la mischia si impose nettamente e l'Italia uscì sconfitta per 6-20, ma negli ultimi dieci minuti di gioco costrinse gli All Blacks a cinque metri dalla propria linea di meta con una serie di mischie che impedirono di fatto ai neozelandesi di giocare il pallone; una settimana più tardi il Sudafrica vinse a Udine al termine di un incontro in cui l'Italia concesse agli Springbok i primi dieci minuti di gioco, ma poi riuscì a tenere il campo; nell'ultimo test match della serie contro Samoa, dopo tredici sconfitte consecutive, l'Italia si impose 24-6 ad Ascoli Piceno.
Anche il Sei Nazioni 2010 vide un'Italia altalenante (sconfitte accettabili contro l'Irlanda 11-29 e contro l'Inghilterra 12-17, a fronte di un 10-33 subìto dal Galles e un 20-46 dalla Francia che ancora a 10' dalla fine era un 6-46, e vittoria 16-12 contro la Scozia), e nei test di giugno in Sudafrica, a una sconfitta frutto di buon gioco contro gli Springbok per 13-29, miglior risultato di sempre dell'Italia contro tale avversario, fece da contraltare una pesante sconfitta per 11-55, con sette mete sudafricane.
Nei test match autunnali l'Italia si vide opposta ad Argentina (sconfitta 16-22 a Verona al termine di una prova giudicata inconcludente), ma fino all'ultimo minuto del successivo incontro di Firenze contro l'Australia, pur in svantaggio per 14-25 per via dei calci piazzati, si trovavano una meta pari contro gli Wallabies che poi realizzarono proprio all'80' grazie a Rocky Elsom che rubò una palla su mischia italiana; infine, nell'ultimo incontro della serie sconfisse a Modena Figi per 24-16 grazie a 8 calci piazzati di Mirco Bergamasco.
Il Sei Nazioni 2011, pur terminato all'ultimo posto per differenza punti nei confronti della Scozia, vide l'Italia cogliere alcune prestazioni di rilievo nei propri incontri interni: se infatti fuori casa giunsero una sconfitta pesante contro l'Inghilterra per 13-59 e una evitabile contro la Scozia per 8-21, nel primo incontro del torneo l'Italia perse per 11-13 contro l'Irlanda solo negli ultimi minuti di gioco grazie a un drop di Ronan O'Gara che ribaltò il punteggio che vedeva gli irlandesi sotto per 10-11; a seguire, l'incontro con il Galles che l'Italia perse per 16-24 e, il 12 marzo, la prima vittoria assoluta sul proprio terreno contro la Francia per 22-21, maturata al termine di una rimonta che vedeva l'Italia soccombere per 6-18 a venticinque minuti dalla fine, e che vide lo staff tecnico francese venir messo sotto accusa.
Grazie a tale vittoria l'Italia si aggiudicò per la prima volta dalla sua istituzione il Trofeo Garibaldi.
Dopo due test match estivi di preparazione disputati in agosto (una vittoria contro il Giappone a Cesena per 31-24 costellata da alcuni errori difensivi pagati con tre mete giapponesi e una sconfitta a Edimburgo contro la Scozia 12-23 con due mete per parte, ma caratterizzata nel primo tempo da un gioco poco disciplinato penalizzato con nove calci di punizione concessi agli scozzesi), l'Italia si trovò ad affrontare in sequenza Australia, Russia, Stati Uniti e Irlanda nel proprio girone della Coppa del Mondo di rugby 2011: a un primo tempo finito in parità (6-6) contro gli Wallabies fece da contrappunto una ripresa con quattro mete subìte e sconfitta per 6-32; le due successive partite contro Russia e Stati Uniti furono due vittorie con bonus (53-17 e 27-10), che permisero all'Italia di presentarsi con il suo miglior punteggio di sempre (10 punti in tre incontri) contro l'Irlanda per l'incontro decisivo, che tuttavia ricopiò l'andamento di quello contro l'Australia, con un primo tempo finito in sostanziale equilibrio (9-6 per gli irlandesi) contrapposto a una ripresa con tre mete dell'Irlanda per una sconfitta 6-36 ed ennesima eliminazione sulla soglia dei quarti di finale.
Da dopo la Coppa del Mondo l'Italia è affidata al tecnico francese Jacques Brunel, già allenatore del Perpignano campione nazionale nel 2008-09, contattato quando la Federazione decise di non rinnovare il mandato a Nick Mallett e ufficialmente investito dell'incarico a maggio 2011.
Il primo appuntamento del nuovo C.T. fu il Sei Nazioni 2012; il suo esordio fu proprio contro la Francia che presentava anch'essa un nuovo allenatore, Philippe Saint-André.
Una settimana più tardi l'Italia accolse l'Inghilterra nella nuova sede dello Stadio Olimpico, in un fine settimana caratterizzato da freddo e neve su tutta la penisola: gli Azzurri marcarono due mete nel primo tempo e andarono vicini a una prima storica vittoria contro gli avversari di Oltremanica, ma nella ripresa la maggiore precisione al piede degli inglesi, che vinsero 19-15, fece sfumare l'occasione, anche se per la prima volta il conteggio delle mete contro l'Italia, nella storia degli incontri tra le due squadre, fu in passivo, una contro due.
Le due trasferte in Galles e in Irlanda furono altrettante sconfitte, ma nell'ultimo incontro la formazione di Brunel relegò la Scozia all'ultimo posto battendola 13-6 a Roma.
Nel tour di metà anno nelle Americhe in giugno la squadra andò incontro a una sconfitta per 22-37 a San Juan contro l'Argentina al termine di una partita che, seppure ben condotta sul piano fisico, fu costellata da alcuni errori che favorirono tre mete dei Pumas nella ripresa; le due successive tappe furono a Toronto e a Houston, rispettivamente contro Canada e Stati Uniti, battute nell'ordine 25-16 e 30-10.
Nel novembre successivo l'Italia mise in carniere la terza vittoria consecutiva, 14 anni dopo avere conseguito analoga serie positiva: a Brescia Tonga fu sconfitta 28-23; il sabato successivo, allo Stadio Olimpico di Roma, gli All Blacks marcarono subito con Kieran Read, ma Alberto Sgarbi ribatté quasi subito e l'Italia chiuse il primo tempo con uno svantaggio ridotto, 7-13; a undici minuti dalla fine il risultato era ancora di 10-23 per gli ospiti, ma negli ultimi minuti due mete di Julian Savea e una di Cory Jane portarono il punteggio neozelandese a 42.
L'ultimo incontro novembrino fu quello in cui per la prima volta gli Azzurri ebbero la concreta occasione di interrompere la serie negativa contro l'Australia, sempre vittoriosa negli incontri diretti: a Firenze gli Wallabies, grazie a un primo tempo italiano sottotono, chiusero il primo tempo per 19-3, ma nella ripresa subirono il ritorno della squadra di Brunel, che concesse agli avversari solo un calcio piazzato e marcò 16 punti (una meta trasformata e tre piazzati) e a un minuto dalla fine mancò con Luciano Orquera la punizione del possibile 22-22; il Guardian scrisse di un'Australia «sopravvissuta» al contrassalto dell'Italia e la stessa stampa degli antipodi parlò di «vittoria risicata contro un'Italia rediviva».
La lenta ma progressiva crescita della squadra di Brunel si evidenziò nella giornata d'apertura del Sei Nazioni 2013, quando la squadra ripeté l'impresa di due anni prima: allo Stadio Olimpico la Francia fu battuta 23-18, per la seconda volta consecutiva in casa, al termine di un incontro disciplinato e dominato fisicamente sia in mischia che, alla lunga, anche nelle touche ; dopo una sconfitta per 10-34 a Edimburgo contro la Scozia e un 9-26 interno contro il Galles, giunse una prestazione più convincente a Twickenham contro l'Inghilterra, in cui l'Italia, pur sconfitta per 11-18, marcò l'unica meta dell'incontro e costrinse gli avversari a una gara difensiva; nell'ultima giornata del torneo, infine, a Roma fu battuta l'Irlanda per 22-15; grazie a tale vittoria gli Azzurri sorpassarono in classifica proprio gli irlandesi e chiusero il torneo al quarto posto tenendosi dietro anche la Francia.
A giugno 2013 Brunel affrontò quello che, in retrospettiva, fu considerato il tour che innescò la spirale in controtendenza della squadra: in Sudafrica, in un torneo quadrangolare che vedeva l'Italia affrontare nell'ordine Sudafrica, Samoa e Scozia, la squadra incassò tre sconfitte, prevedibile la prima contro gli Springbok, inopinata e frutto di una cattiva condizione fisica la seconda e completamente rocambolesca la terza, contro una Scozia sulla quale l'Italia era in vantaggio fino al tempo di recupero, palesando limiti di tenuta.
A novembre giunsero due sconfitte contro Australia e Argentina, la prima per 20-50 a Torino, la seconda per 14-19 a Roma in cui la squadra non fu capace di approfittare della prova insufficiente dei Pumas.
A tali prove negative (cinque sconfitte in sei incontri) fece seguito il Whitewash nel Sei Nazioni 2014 e, nel tour successivo in Asia e Pacifico, giunsero ulteriori tre sconfitte, l'ultma delle quali contro il Giappone, che mai prima d'allora aveva battuto gli Azzurri.
A fine anno si vide una parziale ripresa con una vittoria su Samoa e due sconfitte combattute contro Argentina e soprattutto Sudafrica.
Il Sei Nazioni seguente vide la prima vittoria esterna dell'Italia dal 2007, ancora in casa della Scozia, ma la nazionale dovette soffrire due pesanti sconfitte interne, 0-29 dalla Francia e un 20-61 dal Galles nella giornata di chiusura.
Inserita in Coppa del Mondo in un girone che vedeva avversarie Francia, Irlanda, Canada e Romania, l'Italia si presentò alla rassegna con due preoccupanti sconfitte, nel gioco e nel risultato, nei test match di preparazione alla competizione contro la Scozia, vittoriosa 16-12 a Torino e addirittura 48-7 a Edimburgo, peggiore risultato di sempre contro la nazionale britannica; la terza partita di riscaldamento, quella a Cardiff contro il Galles, persa 19-23, vide tornare in campo un'Italia competitiva, sul 14-14 fino a un quarto d'ora dalla fine e sconfitta solo nel finale.
La partita d'esordio fu a Londra contro la Francia, risoltasi in una sconfitta per 10-32 frutto di una gara in cui gli Azzurri pagarono molte fallosità in mischia (alla fine i punti francesi al piede furono 22 su 32), già obbligò l'Italia a fare risultato contro l'Irlanda nella terza partita del girone, ma prima veniva l'impegno contro il Canada, vinto a fatica per 23 a 18.
Contro l'Irlanda gli Azzurri disputarono una prova di carattere, costringendo gli avversari all'indisciplina e provocando un'espulsione nelle loro file, ma non riuscirono ad andare oltre il 9-16 che valse solo un punto di bonus e l'eliminazione dai quarti di finale.
La successiva vittoria per 32-22 (che peraltro a cinque minuti dalla fine era ancora un 32-10) contro la Romania assicurò all'Italia il terzo posto nel girone e la qualificazione alla Coppa del Mondo di rugby 2019 in Giappone.
L'ultimo appuntamento internazionale di Brunel fu il Sei Nazioni 2016, conclusosi nel secondo Whitewash della sua gestione dopo quello del 2014; a una promettente sconfitta a Saint-Denis maturata solo nei minuti finali contro la Francia fecero riscontro le sconfitte interne contro Inghilterra, futura vincitrice del torneo, e soprattutto Scozia, per poi terminare con due rovesci esterni contro Irlanda e, soprattutto, Galles, vincitore 67-14 a Cardiff.
Del 25 marzo successivo fu l'ufficializzazione dell'ingaggio, come nuovo commissario tecnico, dell'irlandese Conor O'Shea, destinato ad assumere l'incarico al termine dei suoi obblighi contrattuali con la formazione inglese degli Harlequins.
Il primo appuntamento ufficiale del nuovo tecnico fu il tour estivo del 2016 nelle Americhe.
Tra i principali problemi di squadra cui O'Shea dichiarò di voler mettere mano fu la tenuta fisica, da lui giudicata insufficiente a reggere per tutti gli ottanta minuti dell'incontro.
L'esordio di O'Shea fu una sconfitta di misura contro l'Argentina per 24-30 a Santa Fe, al termine di una prestazione giudicata positiva dagli osservatori, cui fecero seguito due vittorie in Nordamerica contro Stati Uniti a San Jose (24-20, a giudizio della stampa giocata peggio di quella in Argentina nonostante il risultato favorevole) e Canada a Toronto (20-18).
A novembre l'Italia ebbe in programma tre test match contro Nuova Zelanda, Sudafrica e Tonga, rispettivamente a Roma, Firenze e Padova.
In uno stadio Olimpico gremito con 63 000 spettatori gli All Blacks si imposero 68-10 con 10 mete a una e, nonostante la pesante sconfitta, O'Shea si disse soddisfatto del comportamento in campo della squadra.
Quello che parve a tutti eccessivo ottimismo da parte del C.T. trovò invece conferma la settimana successiva al Franchi di Firenze: l'Italia, contro pronostico, batté per 20-18 la formazione sudafricana al termine di un incontro molto fisico che tuttavia gli Azzurri ressero fino alla fine; anche il mondo anglosassone rilevò la circostanza, che vedeva l'Italia per la prima volta battere una delle tre grandi potenze dell'Emisfero Sud nonché una delle vincitrici della Coppa del Mondo, circostanza mai avvenuta in precedenza.
Prima dell'inizio dell'incontro l'Italia occupava la tredicesima posizione del ranking World Rugby, il Sudafrica il quarto.
Quasi inosservata passò la sconfitta di Padova contro Tonga per 17-19 la settimana dopo, maturata solo nell'ultimo secondo di gioco a seguito di un calcio piazzato del tongano Takulua, alla fine di una partita in cui l'Italia pagò con la scarsa lucidità la prova del sabato precedente contro gli Springbok.
Nell'incontro inaugurale del Sei Nazioni 2017 contro il Galles, il primo in tale torneo in cui a un capo di Stato italiano, nella fattispecie il presidente Sergio Mattarella, furono presentate le squadre, l'Italia passò in vantaggio quasi subito e chiuse il primo tempo 7-3; nella ripresa i gallesi ripresero passo dopo il miglioramento delle condizioni del campo e segnarono 30 punti per una sconfitta complessiva per 7-33, anche se il capitano Parisse e il C.T. O'Shea espressero dubbi circa la conduzione dell'inglese J.P. Doyle che, a fronte di una fallosità tutto sommato uguale delle due squadre, concesse solo cinque falli agli italiani.
Una settimana più tardi, tuttavia, l'Italia subì il più pesante rovescio interno nella storia azzurra al torneo, 10-63 contro l'Irlanda con 9 mete, tre delle quali negli ultimi minuti.
Alla ripresa dopo la pausa bisettimanale, nella terza giornata, l'Italia si presentò a Twickenham nelle vesti dell'agnello sacrificale: tuttavia, in controtendenza con quanto mostrato fino a quel momento nel torneo, gli Azzurri sorpresero gli inglesi con una condotta di gara priva di qualsiasi indisciplina che li portarono a chiudere il primo tempo in vantaggio di 10-5.
I Bianchi, di fronte alla tattica italiana di non andare in ruck per non creare una linea di fuorigioco, rimasero spiazzati tanto da chiedere insistentemente all'arbitro francese Romain Poite il calcio di punizione, ignari che invece il gioco fosse regolare.
Nella ripresa il risultato rimase in bilico (17-15 per l'Inghilterra) fino al 69', poi tre mete inglesi, due trasformate, portarono il risultato a 36, ma la stampa britannica vide nella partita italiana una prova di maturità tattica che allontanò ogni ipotesi di esclusione dell'Italia dal torneo, paventata dopo le non brillanti prestazioni prima della vigilia.
Nella quarta giornata di torneo, contro la Francia all'Olimpico, giunse una sconfitta per 18-40 nonostante il buon inizio in cui l'Italia aveva approfittato di un'avversaria non ancora al meglio della condizione e in lotta per una piazza d'onore nel torneo, nel frattempo vinto dall'Inghilterra.
La maglia della nazionale, come gran parte delle tenute degli sportivi che rappresentano l'Italia a livello internazionale, è azzurra, anche se la tonalità è spesso variata nel corso degli anni.
All'inizio della sua avventura internazionale, come del resto anche per quella della Nazionale di calcio, gli atleti del rugby vestivano una maglia quasi completamente bianca, adottando poi più avanti un celestino sempre più carico fino ad arrivare al blu Savoia, che è il colore al quale si uniformarono generalmente le selezioni rappresentanti di qualsiasi disciplina sportiva.
Tale colore deriva da quello del bordo che circonda l'emblema di casa Savoia, all'epoca regnante in Italia.
A completare la tenuta, i calzettoni, che riprendono i colori della maglia, e i calzoncini, bianchi.
La tenuta alternativa è speculare alla prima: calzoncini azzurri, maglia e calzettoni bianchi.
Con il passare degli anni la tenuta, una volta stabilizzatasi sul colore, non ha subìto significativi cambiamenti di foggia: sostanzialmente la maglietta è sempre rimasta con il collo a “V” con un colletto bianco, e il suo colore è stato sempre di un azzurro scuro.
In anni più recenti l'allora sponsor tecnico della nazionale, la Kappa, aveva abbandonato il collo a V e introdotto un colore che si differenzia da quello di altre rappresentative nazionali, per esempio quella di calcio: laddove in quest'ultima l'azzurro tende più al blu, nel caso della nazionale di rugby vira più verso il celeste.
Da luglio 2017 lo sponsor tecnico della nazionale è la bolognese Macron, che ha firmato con la federazione un accordo di 8 anni fino al 30 giugno 2025; la maglia, rispetto alla consueta tenuta, presenta dei bordi dorati alle estremità delle maniche e sul bordo inferiore.
Macron era già fornitore della Scozia e, dal 2016, delle due franchise scozzesi in Pro12, Edimburgo e Glasgow Warriors.
Macron è subentrato ad Adidas, fornitore dell'Italia dal 2012 al 2017; benché ufficializzata solo a luglio la notizia era ufficiosamente nota dalla primavera precedente in quanto Adidas aveva espresso già dal 2014 l'intenzione di uscire dalle sponsorizzazioni rugbistiche e non rinnovarle, fatta eccezione per quella con gli All Blacks; già in passato, fino ai primi anni novanta, Adidas aveva equipaggiato la nazionale italiana, la quale vestiva le uniformi di tale fornitore durante la Coppa del Mondo di rugby 1987, in seguito poi i fornitori tecnici furono Le Roc Sport, Cotton Traders, Reebok, Cotton Oxford solo nel 1999, Canterbury of New Zealand per il primo Sei Nazioni e dall'autunno 2000 a giugno 2012 la torinese Kappa.
Dal 23 gennaio 2007 all'estate 2018 lo sponsor di maglia della nazionale italiana è stato l'istituto di credito Cariparma (già Cassa di Risparmio di Parma e Piacenza), facente capo dallo stesso anno al gruppo bancario francese Crédit Agricole. Quello attuale è Cattolica Assicurazioni.
La nazionale disputò il suo primo incontro nel 1929, durante il regime fascista: il simbolo della squadra era lo stemma di casa Savoia caricato da un fascio littorio ricamato in oro.
Tale fu il simbolo della nazionale di rugby e, più in generale, di qualsiasi rappresentativa sportiva italiana a livello internazionale, fino alla caduta del fascismo.
Con la successiva abrogazione della monarchia nel 1946 venne abbandonato anche l'emblema reale e adottato uno scudetto tricolore sormontato dalla scritta “ITALIA” su sfondo azzurro.
Fino al 1998, il simbolo era uno scudetto tricolore sormontato dall'acronimo F.I.R. in sfondo bianco. 
Tra il 1998 e il 2001, fu usato un simbolo consistente in un ovale (ricordando un pallone da rugby) formato da linee diagonali, di cui tre linee nel centro formano un tricolore. Il tutto viene affiancato dalla scritta "ITALIA RUGBY" in basso.
Dal 2001 venne usato lo scudetto tricolore sormontato dalla scritta "ITALIA" ed affiancato da due foglie gialle con un drappo recante l'acronimo F.I.R..
Ancora oggi questo è lo stemma che figura sulle maglie, anche se è stato soggetto anch'esso a restyling: nel corso degli anni la doratura delle foglie è variata dal bruno al dorato acceso.
Le foglie alla base dello scudetto tricolore sono bronzee, così come il testo delle scritte e il bordo dello scudetto.
Sebbene formalmente non esista uno stadio nazionale propriamente detto, per le gare più importanti (Sei Nazioni e test match di alto livello) l'impianto d'elezione della nazionale italiana fu, fino a tutto il 2011, lo Stadio Flaminio di Roma, sulla cui area l'Italia giocò per la prima volta nel 1935 (nel preesistente Stadio Nazionale) per l'incontro con un XV della Francia non valido come test.
Comunque, a partire dal Sei Nazioni 2012, a causa di improcrastinabili lavori di ristrutturazione richiesti dall'impianto (sia dal punto di vista della capienza che quello della sicurezza), l'Italia disputa le sue gare interne nello Stadio Olimpico.
Tale stadio, di uso prevalentemente calcistico, ospitò già in precedenza altri incontri della nazionale di rugby: nel 1995 tra Italia e Sudafrica, valido come primo test match tra le due Nazionali e, un anno più tardi, tra Italia e Galles; nel 1954, quando era noto come Stadio dei Centomila, esso ospitò la finale di Coppa Europa di rugby tra Italia e Francia, con vittoria di questi ultimi per 39-12.
Il primo incontro interno in assoluto della nazionale fu disputato, come detto, nel 1930 all'Arena Civica di Milano.
Ancora nel 1935 la rappresentativa della Catalogna fu ospite allo stadio Marassi (Luigi Ferraris) di Genova.
Nel dopoguerra, frequentemente utilizzati furono Treviso (Stadio di Monigo), Rovigo (Comunale, poi rinominato Battaglini), Napoli (Arenaccia) e, più recentemente, L'Aquila (Fattori), Udine (Gerli), Bologna (Arcoveggio).
Anche Catania (Maria Goretti), più sporadicamente, ha ospitato incontri della nazionale.
A Padova, una delle capitali del rugby italiano, tre stadi hanno ospitato la nazionale: il Plebiscito, impianto di casa del Petrarca, l'Euganeo, costruito nel 1994 e impianto casalingo del Calcio Padova, e l'Appiani, storico impianto che ospitò nel 1977 il citato incontro tra il XV del Presidente e gli All Blacks.
Comunque, anche nell'era del Sei Nazioni, la nazionale ha affrontato test match in varie sedi: tra quelle non citate in precedenza Asti, Benevento, Biella, Monza, Parma e Prato (tali sedi soprattutto per gli incontri di qualificazione alla Coppa del Mondo).
Quello disputato il 15 novembre 2008 contro l'Argentina fu il primo test match della nazionale italiana a Torino, città nella quale non aveva mai giocato a livello ufficiale pur essendo lì nato il primo club italiano di rugby (e pur avendo singolarmente ospitato, nel 1952, il primo incontro interno della nazionale di rugby a 13); due anni più tardi (novembre 2010) anche Firenze, all'Artemio Franchi, ospitò per la prima volta gli Azzurri.
La nazionale italiana di rugby ha disputato al 3 ottobre 2011 429 incontri contro selezioni internazionali.
Gli altri 49 sono stati disputati contro selezioni non classificate come Nazionali maggiori o rappresentative di una Federazione, come gli African Leopards, la Francia B, XV o Espoirs, etc.
Vi sono poi altri incontri, non classificati come test match, disputati durante i tour in Africa del 1973 e in Gran Bretagna nel 1974, che videro come avversari selezioni provinciali o di contea quali le Province del Transvaal, del Natal e dell'Orange in Sudafrica o le contee del Middlesex, del Sussex o dell'Oxfordshire in Inghilterra.
Questi vanta 129 presenze, con la partecipazione in quattro consecutive Coppe del Mondo, dal 2003 al 2015 e a quattordici tornei del Sei Nazioni, dal 2003 al 2016.
Il record di punti segnati è appannaggio dell'italo-argentino Diego Domínguez con 971 punti in 73 incontri.
Domínguez conta anche 27 punti marcati in precedenza con la nazionale dell'Argentina; la somma totale lo porta a detenere, al 31 dicembre 2016, il posto di quinto miglior marcatore internazionale dopo il neozelandese Dan Carter (1 385), l'inglese Jonny Wilkinson (1 246), il gallese Neil Jenkins (1 090) e l'irlandese Ronan O’Gara (1 077).
Infine, il record di mete appartiene a Marcello Cuttitta, con 25, seguìto da Paolo Vaccari con 22.
Entrambi facevano parte della squadra che vinse la Coppa FIRA nel 1997 sconfiggendo la Francia a Grenoble.
L'avversario incontrato più di frequente è la Romania, in ragione della concomitante presenza del torneo europeo della FIRA; a seguire, la Francia (34 volte in full international con tre vittorie), la Spagna (che esordì insieme all'Italia, visto che entrambe disputarono tra di esse il loro primo incontro internazionale) e la Germania (compreso il periodo in cui era Germania Ovest).
A parte le Isole Cook (un incontro), le uniche nazioni che l'Italia non è finora mai riuscita a battere sono Australia, Nuova Zelanda e Inghilterra.
Per quanto riguarda le altre squadre del Sei Nazioni, l'Italia vanta tre vittorie contro la Francia (una in finale di Coppa FIRA e altre due nel torneo), quattro vittorie contro l'Irlanda (una nel torneo), otto contro la Scozia (di cui una prima del Sei Nazioni) e due contro il Galles (entrambe nel Sei Nazioni).
Relativamente, infine, alle tre Nazionali maggiori dell'Emisfero Sud, l'Italia ha guadagnato la prima vittoria contro una di esse il 19 novembre 2016 a Firenze, nel test match contro il Sudafrica vinto 20-18.
Luciano Ravagnani, Pierluigi Fadda, Rugby. Storia del Rugby Mondiale dalle origini a oggi, 2ª ed., Milano, Vallardi, 2007  [1992], ISBN 88-87110-92-1.
 Francesco Volpe, Valerio Vecchiarelli, 2000. Italia in meta. Storia della nazionale di rugby dagli albori al Sei nazioni, a cura di W. Perosino, Santhià, GS, 2000, ISBN 88-87374-40-6.
 Fabrizio Zupo, Inseguendo il paradiso del rugby, Roma, Nutrimenti, 2007, ISBN 88-88389-85-7.
 Tony Collins, The Oval World: A Global History of Rugby, London, Bloomsbury, 2015, ISBN 1-4088-4372-2.
Wikimedia Commons contiene immagini o altri file su nazionale di rugby a 15 dell'Italia

La Nazionale francese di rugby a 15 (fr. Équipe de France de rugby à XV) è la selezione maschile di rugby a 15 (o Rugby union) rappresentante la Francia in ambito internazionale.
Attiva dal 1906, operò per i primi 13 anni di attività sotto la giurisdizione dell'U.S.F.S.A. (Unione delle Società Francesi di Sport Atletici); dal 1919 opera invece sotto quella della Fédération Française de Rugby.
È impegnata annualmente nel torneo del Sei Nazioni, che la vede di fronte alle migliori compagini nazionali europee: Galles, Inghilterra, Irlanda, Italia e Scozia.
Fino al 1997, fu anche impegnata nel Campionato Europeo sotto le sue varie denominazioni (Torneo FIRA, Coppa delle Nazioni, Coppa FIRA), ottenendo la vittoria in 25 edizioni sulle 30 cui prese parte.
A livello internazionale la Francia si fregia della vittoria in 25 tornei del Cinque / Sei Nazioni, 9 dei quali vinti con il Grande Slam; inoltre, nelle sette edizioni della Coppa del Mondo cui ha preso parte, è giunta sei volte almeno in semifinale, raggiungendo in tre occasioni la finale (1987, 1999 e 2011) e classificandosi una volta terza e due volte quarta nelle altre tre occasioni, evidenziandosi quindi come una tra le migliori rappresentative a non aver mai vinto la Coppa.
A tutto il mese di maggio 2009 il record di partite disputate appartiene a Fabien Pelous, con 118 presenze tra il 1995 e il 2007; il record di punti è invece appannaggio di Christophe Lamaison, 380 tra il 1996 e il 2001; infine, il miglior realizzatore di mete è Serge Blanco, che tra il 1980 e il 1991 ne mise a segno 38.
Il rugby giunse in Francia nel 1872, introdotto da imprenditori provenienti dal Regno Unito che avevano appreso la pratica nelle università di Oxford e di Cambridge; il primo club a essere fondato sul suolo d'Oltremanica fu il Le Havre athletic club rugby, circa un anno dopo la disputa del primo match internazionale della storia della disciplina, Scozia - Inghilterra a Edimburgo del marzo 1871.
Una prima formazione francese impegnata in un incontro internazionale vide la luce sotto la giurisdizione della citata USFSA: un gruppo di rugbisti provenienti da Parigi (e composta da giocatori del Racing Club e dello Stade français) si recò in Inghilterra per disputare un incontro che ebbe luogo il 13 febbraio 1893 contro il Civil Service Athletic Club, il gruppo sportivo dei dipendenti pubblici della Corona; l'incontro terminò 2-0 per i britannici; l'indomani i francesi incontrarono il Richmond, perdendo 9-3, risultato notevole in considerazione del fatto che una settimana più tardi lo stesso Richmond fu battuto dal Civil Service per 0-15; il segretario della Rugby Football Union sir Rowland Hill si dichiarò stupito del fatto che «dei francesi interpretassero così bene un gioco tanto complicato».
Tre anni più tardi, il 6 aprile 1896, un'altra selezione, composta per dodici quindicesimi da quella che si era recata in Inghilterra, fu impegnata in un incontro con una formazione scozzese di Edimburgo; iniziò in tale periodo a prendere piede l'idea di formare una vera e propria rappresentativa nazionale.
Nel 1900 ai Giochi olimpici di Parigi fu disputato nel quadro delle competizioni anche un torneo di rugby, nel frattempo specializzatosi nella forma cosiddetta “a 15” o XV (Rugby union) per contraddistinguersi dagli scissionisti che nel 1895 avevano dato vita nel nord dell'Inghilterra alla variante professionistica nota come Rugby league, altrimenti detto “rugby a 13” o XIII.
A partecipare al torneo olimpico di rugby furono tre squadre in rappresentanza di Germania, Regno Unito e, appunto, Francia: a difendere i colori tedeschi il Frankfurt F.C., mentre per i britannici scese in campo la compagine inglese del Mosley Wanderers R.F.C.; la Francia allestì una squadra composta dai giocatori dei tre club parigini: oltre a quelli dei citati Racing e Stade français, furono utilizzati anche elementi del Cosmopolitain.
Al velodromo di Cipale i francesi batterono i tedeschi per 27-17 il 14 ottobre; due settimane più tardi superarono anche gli inglesi aggiudicandosi la medaglia olimpica.
Nei cinque anni successivi a tale affermazione (il rugby non ricomparve ai Giochi olimpici che nel 1908) varie selezioni francesi andarono incontro a sconfitte internazionali contro una rappresentativa non ufficiale del Canada, i gallesi dello Swansea e gli irlandesi del Bective Rangers.
Si giunse così al 1906: il 1º gennaio, sotto la giurisdizione dell'Union des sociétés françaises de sports athlétiques, scese in campo al Parco dei Principi di Parigi una selezione ufficialmente chiamata "Francia", contro un avversario di rango, la Nuova Zelanda che stava affrontando il suo tour mondiale 1905/06.
La formazione francese allineava elementi delle migliori formazioni dell'epoca - Bordeaux, Stade français, Tolosa e Lione su tutti - più due naturalizzati, il nativo degli Stati Uniti Allan Muhr (Racing Club) e l'inglese William Hay Crichton (Le Havre).
L'incontro terminò 38-8 per gli All Blacks, che realizzarono 10 mete (4 trasformate) contro le due dei francesi (una delle quali trasformata).
Henri Amand, mediano d'apertura dello Stade français, nato nel 1867, fu capitano di quel primo incontro e la Federazione ne ha onorato la memoria assegnandogli il nº 1 nella lista degli internazionali che hanno giocato per la Francia.
Il 22 marzo successivo, sempre al Parco dei Principi, si tenne il primo test match contro l'Inghilterra; in tale occasione i francesi inaugurarono la loro classica tenuta di gioco tricolore: maglia blu, calzoncini bianchi e calzettoni rossi.
La gara terminò 35-8 per gli inglesi i quali, tuttavia, favorevolmente impressionati dalla prestazione dei loro avversari d'Oltremanica, li invitarono a incontrarsi su base annuale; un anno più tardi analogo invito giunse anche dalle Nazionali del Galles e dell'Irlanda.
Il 1910 fu l'anno in cui le quattro Home Nations del rugby britannico (Galles, Inghilterra, Irlanda e Scozia) ammisero la Francia nel loro Home Championship che così divenne Cinque Nazioni (che i francesi amano chiamare semplicemente Tournoi ); l'esordio assoluto della Francia era previsto per il 1º gennaio 1910; alla vigilia dell'incontro, alla stazione parigina di Saint-Lazare il responsabile della squadra Charles Brennus si accorse di avere solo 14 giocatori; convocò quindi d'urgenza Joé Anduran onde permettere alla squadra di recarsi al completo a Swansea per incontrarvi il Galles; i britannici vinsero 49-14, e fu la prima delle quattro sconfitte con cui i francesi suggellarono il loro Whitewash nel torneo; lo evitarono l'anno successivo, nel Cinque Nazioni 1911, quando sconfissero la Scozia 16-15 nella partita d'esordio a Colombes, poi, per tutto l'anteguerra, furono solo sconfitte, con tre Whitewash consecutivi, dal 1912 al 1914.
In questi primi passi della Francia nel Cinque Nazioni, uno degli elementi di spicco fu l'estremo Pierre Faillot (soprannominato “l'autobus”) che, in un match contro la Scozia, marcò due mete e ne sventò una avversaria a pochi secondi dalla fine.
Il primo incontro internazionale del dopoguerra su suolo francese fu disputato nel maggio 1919, tra una selezione di rugbisti inquadrati nell'esercito francese e una di neozelandesi che avevano combattuto in Europa a fianco degli Alleati; tale squadra era nota come New Zealand Army Rugby team o New Zealand Army Service, e vinse 33 delle 38 partite che disputò tra Regno Unito e Francia; gli incontri con i francesi furono due, a Parigi e Tolosa; quest'ultimo, che chiudeva anche la serie della squadra d'Oltreoceano, fu vinto dai neozelandesi di misura, 14-13.
Nel 1920 riprese il Cinque Nazioni, che la Francia chiuse al penultimo posto con una sola vittoria, peraltro giunta all'ultimo incontro esterno contro l'Irlanda; per tutto il decennio a seguire giunsero quattro Whitewash (1923, 1926, 1927 e 1929) e i migliori risultati nel torneo furono due vittorie per edizione, nel 1921 e 1930; il 1920 fu anche l'anno dei Giochi Olimpici di Anversa (Belgio), al cui torneo rugbistico la Francia fu l'unico Paese a partecipare insieme agli Stati Uniti; la Nazionale a stelle e strisce si impose 8-0; analogo esito ebbe il torneo dell'edizione successiva, che si svolse a Parigi e in cui gli Stati Uniti batterono i francesi 17-3, divenendo così gli attuali detentori dell'ultima medaglia olimpica assegnata per il rugby.
Lo score internazionale dei francesi a tutto il 1930 registra 13 vittorie su 30 incontri disputati; le vittorie sono, tuttavia, significative, in quanto vi compaiono la prima in assoluto contro l'Inghilterra, nel corso del Cinque Nazioni 1927 (dopo 15 sconfitte e un pari) e quella contro il Galles nel Cinque Nazioni 1928; a metà decennio un nuovo test match contro la Nuova Zelanda, a Tolosa, vinto dagli All Blacks per 30-6.
Nel 1931, sotto l'accusa di professionismo (configuratosi nelle fattispecie di rimborsi ai giocatori e trasferimenti tra i club), le quattro Home Nations espulsero la Francia dal Cinque Nazioni; influì pesantemente sul giudizio delle britanniche anche il fatto che i match di campionato francese erano divenuti via via più violenti, così come il comportamento dei tifosi durante gli incontri, nazionali e internazionali.
Inoltre, già dal 1930 un gruppo di club che denunciavano lo scivolamento verso il professionismo da parte delle migliori squadre del Paese s'erano scisse dalla Federazione e avevano dato vita all'Unione francese di rugby Dilettantistico (UFRA - Union française de rugby amateur), la quale ebbe vita breve, visto che già nel 1932 si sciolse.
Il 2 gennaio 1934 la Francia (sostenuta da Italia e Germania) si propose come capofila di un fronte che propugnava la formazione di una federazione internazionale alternativa all'IRB; nacque così a Parigi la Fédération Internationale de Rugby Amateur o FIRA, il cui primo atto ufficiale fu l'istituzione di un torneo, originariamente chiamato Torneo FIRA (poi Coppa delle Nazioni e Coppa FIRA), di fatto un campionato europeo di rugby a cui la Francia prese parte fino al 1997 e della quale vinse 25 delle 30 edizioni cui prese parte, perdendola 4 volte contro la Romania e una, l'ultima, contro l'Italia (anch'essa alla sua ultima partecipazione).
Per quasi tutto il resto del decennio, le avversarie della Francia furono Italia (primo match nel 1937), Romania e Germania; nel 1939, dopo un accordo interno tra i club dissidenti, la squadra fu riammessa al torneo d'Oltremanica, anche se l'incombente guerra stava per fermare qualsiasi attività: di fatto, per vedere la prima edizione utile del Torneo, si dovette attendere quella del 1947.
L'ultimo incontro del decennio fu contro una selezione dell'esercito britannico a Parigi nel 1940 (sconfitta 3-36).
L'attività riprese nel 1945, a guerra quasi terminata: il 1º gennaio, sempre a Parigi, si ripresentò l'esercito britannico, questa volta sconfitto dai francesi per 21-9 la squadra fu poi ricevuta in aprile oltremanica, a Richmond, dai British Lions, venendo sconfitta 27-6.
Esattamente un anno più tardi, e di nuovo a capodanno, la Francia rientrò di fatto nel Cinque Nazioni, battendo la Scozia 8-3 a Colombes; tra i protagonisti dell'immediato dopoguerra spicca la figura del flanker Jean Prat: questi, nativo di Lourdes e cresciuto nell'allora praticamente imbattibile club pirenaico che vinse sei campionati in dieci anni, esordì in Nazionale nell'incontro parigino contro l'esercito britannico e per un decennio fu, insieme a suo fratello Maurice, uno degli elementi più importanti della squadra che conobbe i suoi primi successi nel Cinque Nazioni.
La Francia, a parte gli incontri del Cinque Nazioni, si recò in tour due volte in Sudamerica (1949 in Argentina, 1954 Argentina e Cile), con 4 vittorie in altrettanti test match, e si ripresentò ai nastri di partenza del Torneo FIRA, nel frattempo rinominato Coppa Europa: nell'edizione 1952 incontrò in finale l'Italia e la batté all'Arena di Milano per 19-12; due anni più tardi, per l'edizione 1954, trovò di nuovo i cugini transalpini in finale, questa volta affrontati allo stadio Olimpico di Roma e battuti 39-12.
Il 1948 vide due vittorie di prestigio: in gennaio, a Colombes, i francesi riuscirono a battere (13-6) l'Australia, prima volta dei Bleus contro una Nazionale dell'Emisfero Sud; un mese più tardi, nel Cinque Nazioni, la squadra batté per la prima volta in casa sua il Galles (11-3), protagonista Robert Soro, autore di una prestazione memorabile in seconda linea, che gli valse da parte della stampa britannica l'appellativo di «Leone di Swansea»; un'altra “prima volta” ebbe luogo nel corso dell'edizione 1951 del Torneo, in cui la Francia sconfisse l'Inghilterra 11-3 a Twickenham, completando così la serie di vittorie esterne contro tutte le quattro Home Nations.
A dispetto di tali affermazioni prestigiose, per la seconda volta la Francia rischiò l'espulsione dal Cinque Nazioni: accadde nel 1952, quando le federazioni britanniche riproposero le accuse di professionismo, che spinsero la federazione francese a prometter di abolire il campionato e di non convocare quei giocatori eventualmente responsabili di aver giocato dietro compenso; ciò portò all'esclusione dalla Nazionale di alcuni elementi fondamentali, tra cui Jean Dauger, Maurice Siman e lo stesso Robert Soro il quale, peraltro, già dal 1949 si era reso indisponibile all'attività internazionale dopo che il suo compagno di reparto André Moga non era più stato convocato: Soro motivò il suo abbandono alla Nazionale dicendo che «Le seconde linee vanno in fila per due».
Accettando tali condizioni la Francia evitò l'esclusione dal Torneo, e si giunse a una soluzione di compromesso anche per il campionato, che non fu soppresso a seguito della pressione esercitata sulla federazione francese dalla maggior parte dei club.
Le affermazioni esterne conseguite su tutti i campi delle Home Nations a tutto l'inizio degli anni cinquanta non erano state tuttavia sufficienti a guadagnare il primo posto nel Cinque Nazioni: i migliori risultati ottenuti dal rientro nella competizione erano stati due piazze d'onore nel 1948 e nel 1951; di positivo per la Francia l'avere tuttavia sempre evitato il Whitewash (l'ultimo risalendo al 1929, prima dell'esclusione dalla competizione).
Il 1954 fu un anno molto importante per la Francia, che conseguì due risultati mai raggiunti prima: la vittoria in un test contro la Nuova Zelanda a Colombes (3-0, meta di Jean Prat, oramai divenuto capitano della Nazionale) e la conquista del Torneo, in coabitazione con Inghilterra e Galles: le tre vincitrici si aggiudicarono tre vittorie ciascuna (due con l'Irlanda e la Scozia, che chiuse con il Whitewash, e una ciascuno contro le altre due: la Francia sull'Inghilterra, questa sul Galles e quest'ultimo, a sua volta, sulla Francia).
L'anno successivo, il Cinque Nazioni prometteva di essere perfino trionfale per la Francia: giunta all'ultima giornata con tre vittorie (tra cui, di nuovo, quella sugli inglesi a Twickenham) e la possibilità di conseguire la sua prima vittoria in solitaria, per giunta con il Grande Slam, fu sconfitta dal Galles a Colombes 11-16 e da questi raggiunta in vetta alla classifica, per una seconda vittoria condivisa del Torneo.
La partita fu caratterizzata da una vera e propria celebrazione in onore di Jean Prat, che disputava il suo ultimo Cinque Nazioni: prima dell'incontro un professionista parigino, insieme ad alcuni suoi amici, fece circolare tra gli spettatori seduti sugli spalti il testo di una petizione al presidente francese per indurlo a conferire la Legion d'onore al giocatore; dopo l'incontro i giocatori gallesi portarono in trionfo Prat in segno di omaggio; in tale occasione la stampa britannica coniò per il capitano francese il termine di Mister Rugby.
Il 16 agosto 1958 la Francia riuscì a battere anche la terza potenza dell'Emisfero Sud, il Sudafrica, addirittura in campo avverso: durante il tour estivo, che prevedeva due test match contro gli Springboks, i francesi impattarono 3-3 il primo incontro il 26 luglio a Città del Capo e vinsero 9-5 il secondo a Johannesburg.Fu la seconda squadra a sconfiggere gli Springboks in una test serie in casa loro dopo i British Lions del 1896.
A quel punto, il quadro vedeva la Francia imporsi nettamente come la miglior formazione continentale, peraltro l'unica a porsi come termine di paragone per tutto il resto d'Europa, in quanto unica a confrontarsi periodicamente sia con le quattro Nazionali storiche d'Oltremanica nel Cinque Nazioni, che con le altre continentali nella Coppa Europa Italia e Romania e, a seguire, le altre formazioni).
Facendo seguito alla vittoria in Sudafrica, la Francia vinse per la prima volta un Cinque Nazioni in solitaria, nel 1959 (due vittorie, un pareggio e una sconfitta); fu solo il primo di una serie che, fino al 1970, vide i Bleus primeggiare in sette edizioni: a parte la citata, nel 1960 ex-æquo con l'Inghilterra e nel 1970 con il Galles; in mezzo, quattro vittorie in solitaria, nel 1961, 1962, 1967 e, per la prima volta nella sua storia, nel 1968 con il Grande Slam.
L'impresa del 1968 vide in prima linea, tra gli altri, i due fratelli Camberabero, Lilian e Guy, Claude Dourthe e Michel Yachvili: essi furono i capostipiti di famiglie di rugbisti i cui membri decenni dopo avrebbero vinto a loro volta il Torneo (Didier Camberabero), talora anch'essi con il Grande Slam (Richard Dourthe, Dimitri Yachvili). All'estremo e, talora, apertura, Pierre Villepreux, destinato anche a una notevole carriera da tecnico, sia della Nazionale italiana che di quella francese.
Quell'edizione fu vinta con vittorie esterne su Scozia e Galles (rispettivamente 8-6 e 14-9) e interne su Irlanda e Inghilterra (16-6 e 14-9) durante le quali la Francia non concesse che due mete in totale agli avversari, alla Scozia all'esordio e al Galles nell'ultimo incontro.
Quell'estate la Francia si recò in tour in Nuova Zelanda (3 incontri); furono tre sconfitte, in una delle quali tuttavia Villepreux si produsse in un piazzato calciato tra i pali da una distanza di circa 60 metri; quelle tre sconfitte furono solo le ultime di una serie di otto, a partire dal 1961, occorse contro gli All Blacks; meglio andò contro il Sudafrica: sette incontri, di cui quattro persi (due in casa), ma due vittorie di nuovo in tour, a Springs 8-6 nel 1964 e a Johannesburg 19-14 nel 1967.
A 55 anni dal loro primo incontro, quindi, la Francia non era ancora riuscita a battere in casa propria i sudafricani.
Per quanto riguarda, infine, l'altra grande Nazionale dell'Emisfero Sud, l'Australia, tra il 1958 e il 1968 la Francia la incontrò quattro volte, vincendo entrambi gli incontri interni (a Colombes, 19-0 nel 1958 e 20-14 nel 1967) e pareggiando lo score in quelli esterni (vittoria 15-8 a Sydney nel 1961 e sconfitta 10-11, sempre a Sydney, nel 1968).
Con la riformata Coppa delle Nazioni, inoltre, divenne consuetudine l'incontro annuale con l'Italia, generalmente disputato intorno a Pasqua, comunque sempre dopo il Cinque Nazioni; quello del 1963 a Grenoble sembrò per la prima volta interrompere la supremazia francese che, fino ad allora, aveva sempre vinto tutti i test match contro i suoi vicini.
La partita, che vide l'esordio di Marco Bollesan opposto al terza linea francese Michel Crauste, già compagno nel Lourdes di Jean Prat, nel frattempo divenuto commissario tecnico della Nazionale, fu condotta dall'Italia fino a pochi minuti dalla fine: sul 6-12 prima una meta portò il risultato sull'11-12 e, quasi allo scadere, un'altra meta ribaltò il risultato sul 14-12; fino al 1967 furono altri quattro gli incontri che Italia e Francia disputarono, tutti vinti da quest'ultima con scarti da +9 (12-3 a Parma, 1964) a +47 (60-13 a Tolone, 1967).
Proprio dopo l'incontro del 1967 la federazione francese decise di non schierare più la prima squadra contro l'Italia, che così non incrociò più la strada dei rivali transalpini in un test match fino al 1995.
Fatto insolito, la Francia perse nel 1969 il titolo europeo contro la Romania: fu la prima volta che la squadra dovette cedere la supremazia in ambito FIRA, cosa destinata a ripetersi solo altre cinque volte nei successivi trent'anni.
Il decennio successivo vide la Francia disputarsi il dominio nel Cinque Nazioni con uno dei Galles meglio attrezzati e dotati della storia: tra il 1965 e il 1979 la compagine britannica vinse 10 titoli, con 3 Grandi Slam.
L'edizione 1971 si concluse con il punteggio pieno dei gallesi; la Francia seguì, ma distanziata, con una vittoria, due pareggi e una sconfitta e un saldo punti positivo solo di 1 (41 a 40); l'anno successivo il Cinque Nazioni non vide mai la fine: il Regno Unito si trovava in una grave situazione interna a causa delle tensioni con gli indipendentisti dell'Irlanda del Nord e, dopo il Bloody Sunday (30 gennaio 1972) e il conseguente attentato incendiario all'ambasciata britannica a Dublino, i rugbisti britannici ricevettero lettere minatorie.
A seguito di ciò, i giocatori di Galles e Scozia (molti dei quali appartenevano alla Polizia o alle forze armate britanniche) si rifiutarono di disputare le loro gare esterne in Irlanda, cosa che invece gli inglesi decisero di fare nell'edizione 1973, che passò alla storia come l'unica mai vinta ex aequo da tutte e cinque le contendenti: per ciascuna di esse, due vittorie e due sconfitte; singolarmente, ogni squadra vinse i suoi match interni (la Francia vinse i suoi contro Scozia e Galles); con il sistema di punteggio attuale (che non prevede parità e premia la differenza punti e mete) la Francia si sarebbe classificata terza e il Galles primo.
Nell'edizione 1972 particolarmente significativa fu la vittoria contro l'Inghilterra, la quale, benché ininfluente ai fini del torneo, vide la migliore affermazione francese di sempre contro i rivali d'Oltremanica, 37-12 (solo in un'altra occasione la partita si risolse in analogo scarto, 31-6 nel 2006); nell'incontro, che fu l'ultimo disputato a Colombes (l'anno successivo la Francia si spostò al Parco dei Principi) si segnalò di nuovo Pierre Villepreux (13 punti), ispiratore della squadra che, quel giorno, a suo dire, «giocò un rugby da sogno», ricordando l'episodio a 25 anni di distanza.
Fu a metà di quel decennio che esordì un altro dei personaggi che marcò la storia del rugby internazionale francese, Jean-Pierre Rives, soprannominato Casco d'oro da un giornalista televisivo per via della sua capigliatura bionda.
Flanker originario di Tolosa, prese parte a 10 edizioni consecutive del Cinque Nazioni e guidò la Francia alla conquista di tre di essi, di cui due con il Grande Slam.
Capitano del Grande Slam del 1977, il secondo della Francia nel Torneo, era invece Jacques Fouroux (1947-2005), alla guida del pacchetto avanzato come mediano di mischia, la cui bassa statura (163 cm) gli valse il soprannome di piccolo caporale ; in quella stagione i Bleus non concessero neppure una meta ad alcun contendente: le quattro vittorie, molto combattute, furono un 16-9 interno contro i gallesi, un tesissimo 4-3 agli inglesi a Twickenham, un largo 23-3 interno alla Scozia e una vittoria a Dublino per 15-6 contro l'Irlanda.
Nel decennio 1971/80 la Francia vinse 41 incontri sui 77 disputati: 40 del Cinque Nazioni, 10 della Coppa FIRA (tutti contro la Romania, l'unico avversario in tale competizione cui la Francia riservasse all'epoca il test match) e 27 contro gli avversari extraeuropei (le tre dell'Emisfero Sud, l'Argentina e, per la prima volta dopo la finale olimpica del 1924, gli Stati Uniti a Chicago); a dispetto della percentuale non altissima di risultati positivi (53%) a essi corrisposero le citate vittorie dei Cinque Nazioni 1973 e 1977, e diverse affermazioni di rilievo, tra le quali spiccano il saldo positivo (tre vittorie contro due sconfitte) nei confronti con la Nuova Zelanda: di esse, la più notevole fu senza dubbio quella ottenuta il 14 luglio 1979 durante il tour del Pacifico: il giorno della festa nazionale francese passò alla storia del rugby di quel Paese come quello della prima vittoria sul suolo neozelandese.
Contrapposti agli All Blacks, i Bleus capitanati da Jean-Pierre Rives vinsero 24-19, con quattro mete contro le due neozelandesi; tale successo rimase nella memoria collettiva degli appassionati francesi anche se lo stesso Rives, anni dopo, ricordando quell'incontro, sostenne di non aver mai collegato alcuna simbologia a tale data.
A tal proposito, infatti, dichiarò che «poteva accadere il 15 agosto, sarebbe stato lo stesso. Oppure, diciamo, il 18 giugno» (probabilmente riferendosi al giorno del noto appello ai francesi del 1940, proclamato da Charles de Gaulle dai microfoni di Radio Londres).
La fine decennio vide anche il rugby francese a una svolta: nel 1978, infatti, la Fédération Française de Rugby fu ammessa nell'International Rugby Board, nel cui consiglio direttivo entrò con un membro (contro i due delle Nazioni fondatrici e quelle in seguito affiliatevi, Australia e Nuova Zelanda).
La Francia, quindi, non più solo a livello sportivo ma anche organizzativo, si trovò a essere la cerniera tra la IRB e la FIRA, da essa fondata, e di cui facevano parte anche Paesi come l'Italia (che entrò nell'IRB solo nove anni più tardi) e le altre Nazionali europee.
Gli anni ottanta si aprirono con un nuovo Grande Slam, il terzo della storia francese nel Torneo e, complice il declino della generazione di giocatori che avevano dato al Galles una messe di successi internazionali senza precedenti, videro i Bleus dominare la competizione, con 6 titoli complessivi, di cui tre a pari merito, uno in solitaria e due con lo Slam, incluso quello citato.
Gli ottanta furono anche il decennio che condusse l'universo del rugby XV verso la Coppa del Mondo, competizione ideata dalla International Rugby Board da un lato per fronteggiare il tentativo di creare un'attività parallela di stampo professionistico a opera del magnate australiano delle telecomunicazioni Rupert Murdoch e, dall'altro, per istituire un banco di prova comune e periodico per tutte le Nazionali e creare una scala di valori consolidata che andasse al di là dei risultati dei singoli tour stagionali.
Jacques Fouroux, nel frattempo ritiratosi dall'attività agonistica, divenne commissario tecnico della Nazionale proprio in occasione del Grande Slam del 1981.
Fu, quello, il periodo in cui si mise in luce, in mezzo a una generazione di giocatori nuovi che iniziarono a traghettare il rugby verso l'era del professionismo, l'ennesimo talento francese, destinato a diventare il recordman - tuttora insuperato - di mete realizzate per la sua Nazionale, e che si contraddistinse internazionalmente come uno dei migliori interpreti del ruolo di estremo, Serge Blanco.
Questi, esordiente in Nazionale nel corso dei test match autunnali del 1980, disputò tutti i Tornei del decennio, dal 1981 al 1990, e prese parte alle prime due edizioni della Coppa del Mondo.
Fouroux aveva preso in mano una Nazionale reduce da un 1980 nero: ai fasti del 1979 aveva fatto seguito, infatti, un'annata con un Cinque Nazioni chiuso in fondo alla classifica a pari punti della Scozia, con una sola vittoria, peraltro di misura, sull'Irlanda (19-18); a seguire, sconfitta nel tour sudafricano (15-37 a Pretoria, ultimo incontro francese con gli Springboks prima del bando internazionale imposto al Sudafrica a causa dell'apartheid lì all'epoca vigente) e brusco stop anche in Coppa FIRA dalla Romania (0-15 a Bucarest.
Alla guida di una squadra ancora in formazione e non perfettamente amalgamata, Foroux riuscì a costruire un gruppo basato su alcuni punti fermi (Rives) e nuovi innesti di sicuro valore (il citato Blanco, Guy Laporte, Philippe Dintrans e Pierre Berbizier), che alla prima occasione riuscirono a infilare quattro vittorie consecutive: nell'ordine 16-9 alla Scozia a Parigi, 19-13 all'Irlanda a Dublino, 19-15 al Galles di nuovo a Parigi e, a dar ulteriore prestigio all'impresa, 16-12 all'Inghilterra a Twickenham, con due mete, una delle quali trasformata, e due drop (10 punti per Laporte in tale incontro) contro solo quattro calci piazzati realizzati dall'inglese Marcus Rose, tutti messi a segno in un secondo tempo in cui la sua squadra partiva da un passivo di 0-16 maturato nella prima frazione di gioco.
Tra le altre avventure del decennio nel Cinque Nazioni, spicca quello dell'edizione 1985: la Francia lo concluse imbattuta (due vittorie e due pareggi), ciononostante non riuscì a vincero perché meglio fece l'Irlanda, tre vittorie (con le Home Nations) e un pareggio, quello appunto contro la Francia.
Nel 1987 la Francia era reduce, oltre al citato Slam, da altre due affermazioni in condominio, nel 1983 contro l'Irlanda e nel 1986 con la Scozia; Fouroux aveva via via innestato nuovi elementi come Éric Champ, l'estremo Franck Mesnel, Laurent Rodriguez, Philippe Sella e richiamato Daniel Dubroca, esordiente nel corso del trionfale 14 luglio di Auckland ma mai più utilizzato fino al 1982; proprio Dubroca era il capitano del Cinque Nazioni 1987 che la Francia iniziò in scioltezza: 16-9 al Galles a Parigi; anche quest'ennesimo Slam passò per una vittoria di prestigio contro i rivali inglesi a Twickenham, 19-15: come nel match di sei anni prima, i francesi si imposero per due mete a zero (Bonneval e Sella, quest'ultima ottenuta al 64' dopo una corsa di 70 metri) e, analogamente ad allora, Marcus Rose realizzò quattro calci piazzati (i rimanenti tre punti furono opera di un drop di Rob Andrew).
La Scozia, vincitrice due volte nelle tre edizioni precedenti, fu battuta 28-22 a Parigi; nell'ultima giornata del torneo, a Dublino, la Francia riuscì a ribaltare una situazione pesante (sotto 3-13 alla fine del primo tempo) e, grazie a due mete di Sella, trasformate da Philippe Bérot che realizzò anche due piazzati, si impose 19-13 e portò a casa il suo quarto Slam.
Nel 1984 l'imprenditore televisivo australiano Rupert Murdoch cercò di dare attuazione pratica all'idea di un noto commentatore sportivo suo connazionale, David Lord, di istituire un campionato internazionale di rugby di stampo professionistico, da disputarsi in un luogo fuori dalla giurisdizione dell'International Rugby Board come il Sudafrica, all'epoca, come detto, sotto bando per via dell'apartheid; l'IRB, per anticipare le mosse di tale progetto, istituì la Coppa del Mondo di rugby, che vide ufficialmente la luce il 22 marzo 1985 durante l'esecutivo del Board a Parigi.
La prima edizione fu prevista per il 1987 e, non essendovi il tempo tecnico per organizzare gare di qualificazione, si decise di procedere a inviti: furono previste sedici squadre, otto delle quali aventi diritto: a parte la Francia, le quattro Home Nation britanniche, la Nuova Zelanda e l'Australia (che, peraltro, organizzarono congiuntamente la manifestazione) e l'Italia, prossima a entrare nell'IRB (vi aderì proprio nel 1987); altre otto furono invitate (Argentina, Canada, Figi, Giappone, Romania, Stati Uniti, Tonga e Zimbabwe).
La Francia giunse così alla Coppa del Mondo di rugby 1987 fresca di Grande Slam e in un girone iniziale che comprendeva Scozia e Romania (avversarie abituali, rispettivamente di Cinque Nazioni e Coppa FIRA) e Zimbabwe; l'esordio fu un pari contro gli scozzesi (20-20), poi un largo 55-12 sui rumeni e un ancor più rotondo 70-12 contro gli africani; la differenza punti qualificò i francesi primi sui loro rivali del Cinque Nazioni, appaiati a quota 5; nei quarti di finale la Francia si disimpegnò abbastanza agevolmente contro Figi 31-16 e, in semifinale, dovette affrontare a Sydney i padroni di casa dell'Australia.
Quel giorno il francese che ebbe più gloria fu Alain Lorieux, che marcò la meta del momentaneo sorpasso dei Bleus e poi fornì a Serge Blanco la palla per la vittoria definitiva: 30-24 fu il punteggio e la Francia andò all'Eden Park di Auckland a sfidare per la vittoria finale l'altra Nazionale ospitante, la Nuova Zelanda.
Questa, il 20 giugno 1987, si impose 29-9, con tre mete (Jones, Kirk e Kirwan) contro l'unica marcata da Pierre Berbizier e trasformata da Didier Camberabero (che realizzò anche un piazzato); da tale competizione la Francia uscì come la seconda miglior formazione mondiale e la prima in Europa, davanti al Galles classificatosi terzo assoluto.
Gli anni novanta videro la disputa di ben tre edizioni della Coppa del Mondo e si aprirono con la partecipazione alla Coppa del Mondo di rugby 1991 in Inghilterra: ad essa la Francia si avvicinava dopo aver condotto un Cinque Nazioni che, seppur non vittorioso (il Grande Slam fu inglese), la vide seconda con una sola sconfitta, quella, appunto, contro l'Inghilterra, con stretto margine (19-21).
Molti elementi che avevano caratterizzato il decennio precedente stavano giungendo a fine carriera: Blanco disputava quell'anno la sua ultima stagione internazionale, così Berbizier e Champ, il tallonatore Dintrans aveva lasciato la Nazionale nel 1990 mentre Dubroca, ritiratosi l'anno prima, era nel frattempo divenuto il commissario tecnico della selezione.
Fu Dubroca a dover pilotare la Francia alla Coppa del Mondo, che si rivelò un'avventura assai breve, quattro incontri: a fronte di un girone iniziale praticamente dominato, e giocato tra le mura domestiche (la Francia ospitò alcuni incontri) che vide i Bleus regolare 30-3 la Romania a Béziers, 33-9 Figi a Grenoble e, un po' faticando, 19-13 il Canada, sulla carta l'avversario meno difficile, ad Agen, il torneo terminò nei quarti di finale, disputati al Parco dei Principi, contro l'Inghilterra (10-19).
Rimane, quello del 1991, tuttora il peggior piazzamento della selezione francese nella Coppa del Mondo.
A parte tale manifestazione, il decennio fu segnato dalla rivalità nel Cinque Nazioni (dal 2000 Sei Nazioni) con l'Inghilterra: tra il 1991 e il 2000 le due Nazionali conquistarono otto Tornei, lasciandone uno al Galles nel 1994 e uno alla Scozia nel 1999, nell'ultima edizione a cinque della competizione.
Alle cinque vittorie inglesi (1991, 1992, 1995, 1996 e 2000, tre delle quali con lo Slam), fecero da contraltare tre vittorie francesi (1993, 1997 e 1998).
In particolare, il quinto e il sesto Slam della storia francese sono rilevanti perché mai i Bleus, prima d'allora, lo avevano realizzato consecutivamente (e, a tutto il 2009, neppure dopo).
Il decennio si caratterizza anche per il ritorno alle competizioni del Sudafrica, riammesso nel consesso internazionale con la fine dell'apartheid: in un tour in Europa nel 1992, gli Springboks disputarono due incontri contro la Francia, che perse il primo a Lione 15-20 ma vinse il secondo a Parigi 29-16; fu anche la prima volta di un test match concesso all'Italia 28 anni dopo il 60-13 di Tolone.
A convincere i francesi sia le buone prove dell'Italia contro le altre Nazionali IRB, sia una sconfitta subìta dalla selezione A1, la prima in assoluto di una nazionale francese, a Treviso nel 1993 per 9-16.
Il banco di prova fu la Coppa Latina 1995, disputata in Argentina: l'incontro, tenutosi a Buenos Aires, vide la Francia prevalere sull'Italia 34-22, ma quest'ultima condurre 16-10 alla fine del primo tempo: il bilancio finale vide quattro mete a uno per i francesi: Carminati, N'Tamack e due di Sadourny (più 14 punti di Deylaud) contro una di Troncon (più 17 punti di Bonomi).
Alla Coppa del Mondo di rugby 1995 la Francia giunse con Pierre Berbizier in panchina, dopo che Dubroca aveva lasciato il posto a seguito del fallimento della spedizione del 1991; l'ultima vittoria internazionale risaliva al torneo delle Cinque Nazioni 1993 e, tra quelli del 1994 e 1995 la squadra aveva un saldo di quattro vittorie e altrettante sconfitte; la competizione fu ospitata dal Sudafrica, e la Francia fu assegnata a un girone con Scozia, Tonga e Costa d'Avorio, vinto a punteggio pieno con scarti di +28 (su Tonga) e +36 (sulla Costa d'Avorio); la Scozia fu battuta 22-19 e relegata al secondo posto del girone, a incontrare nei quarti la Nuova Zelanda; i francesi trovarono invece l'Irlanda, doppiata 32-16.
In semifinale, come già successe nel 1987, la Francia trovò il Paese ospitante: il Sudafrica si impose, anche se di stretta misura (19-15), per una sola meta a zero (di Ruben Kruger, trasformata da Joël Stransky), più quattro piazzati dello stesso Stransky, contro cinque piazzati francesi di Thierry Lacroix, che in tale edizione della Coppa si mise in luce sia come miglior marcatore assoluto (112 punti) che come miglior trasformatore di calci piazzati (8, nella vittoria contro l'Irlanda).
La finale per il terzo posto fu poi vinta contro i consueti rivali dell'Inghilterra per 19-9.
Berbizier lasciò quindi la conduzione tecnica della Nazionale, che fu affidata a Jean-Claude Skrela; dopo un 1996 anonimo (due vittorie e due sconfitte nel Cinque Nazioni, una vittoria, su quattro incontri, nei confronti con Argentina e Sudafrica, il 1997 fu l'anno del quinto Slam al Torneo: capitano della squadra il franco-marocchino Abdelatif Benazzi, a terza centro Fabien Pelous, futuro recordman di presenze, all'apertura (e, talora, primo centro) Christophe Lamaison, destinato a divenire il miglior realizzatore internazionale del suo Paese; a contorno il mediano di mischia Guy Accoceberry, in prima linea Christian Califano, uno dei piloni dalla più lunga carriera in Nazionale (più di lui solo Sylvain Marconnet) e primo nel suo ruolo a realizzare tre mete in un incontro (contro la Romania l'anno prima).
L'apertura vide la Francia passare 23-15 a Dublino contro l'Irlanda e, quasi un mese più tardi, a Parigi, battere il Galles 27-22; per la terza volta, uno Slam passò per una vittoria a Twickenham, 23-20 contro l'Inghilterra, peraltro unica squadra a cui la Francia non riuscì a segnare più di due mete, laddove tutti gli altri furono regolati con quattro mete ciascuno: la chiusura fu a Parigi, il 15 marzo contro la Scozia, più che doppiata con un 47-20 che sancì la conquista dell'ennesimo Grande Slam.
Una settimana dopo la vittoria a punteggio pieno nel Cinque Nazioni, la Nazionale dovette affrontare la finale di Coppa FIRA 1995/97 contro l'Italia; si trattava di una competizione a cui la Francia ormai partecipava con le selezioni minori (A1 e, talora, Militare) riservandosi, di fatto, il test match solo contro la Romania.
Tuttavia, per via di una promessa strappata prima del Cinque Nazioni dal neoeletto presidente federale italiano Giancarlo Dondi al suo collega, e amico, Bernard Lapasset, all'epoca a capo della federazione francese, quest'ultimo acconsentì a concedere all'Italia il test match, che si tenne allo stadio Lesdiguières di Grenoble: a garanzia della serietà dell'impegno francese Skrela schierò in campo nove elementi reduci dallo Slam (Accoceberry, Aucagne, Benetton, Dal Maso, Miorin, Merle, Pelous, Sadourny e Tournaire).
Assistente di Skrela sulla panchina francese, Pierre Villepreux, che ben conosceva l'Italia per averla allenata nel triennio 1978/81.
L'Italia si impose 40-32 (il tabellino registra quattro mete per parte, una delle quali tecnica, per la Francia: a fare la differenza furono i calci da fermo, grazie ai quali l'italiano Diego Domínguez realizzò 20 punti): fu la prima sconfitta francese contro i cugini d'Oltralpe, e la circostanza favorì indirettamente l'allargamento del torneo delle Cinque Nazioni che, un anno più tardi, aprì le porte anche alla stessa Italia a partire dal 2000.
Il 1998 vide, come detto, la Francia ripetere l'impresa dell'anno prima e realizzare la sua prima serie di Slam a seguire: caddero nell'ordine l'Inghilterra, questa volta a Parigi (24-17), Scozia a Murrayfield 51-16, Irlanda di nuovo a Parigi 18-16 e il Galles, umiliato 51-0 con sette mete a Wembley (stante l'inagibilità per ristrutturazione dell'Arms Park di Cardiff).
Al doppio Slam fece seguito, nel 1999, il Cucchiaio di legno: nell'ultima edizione a cinque, che vide la vittoria della Scozia, la Francia vinse solo un incontro, quello inaugurale a Dublino contro l'Irlanda (16-15); l'Inghilterra si prese la rivincita dell'anno prima doppiando (10-21) i Bleus a Twickenham e il Galles vinse 34-33 a Parigi; quanto alla Scozia, anch'essa passò a Parigi, per 36-22: con tale vittoria affiancò la capolista Inghilterra e vinse il Torneo che, dall'edizione 1994, non prevedeva più le vittorie condivise.
La Coppa del Mondo di rugby 1999 che si tenne in autunno, benché organizzata dal Galles, previde sedi in tutto il Regno Unito, Irlanda e anche nella stessa Francia; la Nazionale fu assegnata a un girone che disputò i suoi incontri a Béziers, Bordeaux e Tolosa; opposta a Canada, Namibia e Figi i Bleus vinsero il girone a punteggio pieno (rispettivamente 33-20, 47-13 e 28-19); nei quarti trovarono l'Argentina che doppiarono 43-21 e in semifinale dovettero affrontare gli All Blacks a Twickenham: sotto per 10-17 alla fine del primo tempo, la Francia riuscì a ribaltare il risultato e a portare a casa la finale, imponendosi per 43 a 31 con 26 punti di Christophe Lamaison, che in tale incontro realizzò il full (una meta, quattro trasformazioni, tre calci piazzati e due drop), anche se poi nella successiva finale, al Millennium Stadium di Cardiff, fu sconfitta dall'Australia 12-35: entrambe eguagliarono il loro miglior risultato in Coppa del Mondo, l'Australia il torneo vinto nel 1991, la Francia il secondo posto del 1987.
Il decennio si chiuse con il primo Torneo allargato, il Sei Nazioni 2000, che vide ai nastri di partenza anche l'Italia; la Francia lo chiuse al secondo posto con tre vittorie e due sconfitte, dietro l'Inghilterra.
Il nuovo millennio si aprì con un penultimo posto francese nel Sei Nazioni 2001: solo l'Italia fece peggio, con Cucchiaio di legno e Whitewash; tuttavia, delle nove edizioni a tutt'oggi disputate nel decennio, la Francia ne vanta quattro conquistate, due delle quali con il Grande Slam, che portano il totale a 24 edizioni vinte, 8 delle quali a punteggio pieno.
Fu anche il decennio in cui la Francia partecipò a due Coppe del Mondo: ormai impegno fisso per tutte le Nazionali maggiori, anche la scelta del commissario tecnico, a partire dal 1991, divenne condizionato dalla cadenza quadriennale della massima rassegna internazionale del rugby a 15.
Al primo C.T. Fouroux, che aveva guidato la squadra nella I edizione della competizione, aveva fatto seguito Dubroca, che, benché subentrato nel 1990, rimase solo fino alla fine della II Coppa del 1991; Berbizier fu il C.T. dell'avventura francese alla III Coppa nel 1995, e dopo di lui Skrela, il cui mandato terminò dopo la Coppa del 1999; Bernard Laporte, il tecnico che accompagnò la squadra nel nuovo millennio, costituisce a tutt'oggi un'eccezione, avendo guidato la Francia per otto anni in due Coppe del Mondo consecutive, quella del 2003 in Australia e quella, casalinga, del 2007.
La squadra rilevata da Bernard Laporte dopo il secondo posto alla Coppa del Mondo di rugby 1999 necessitava di rinnovamenti, che furono anche alla base degli alterni risultati del biennio 2000-2001: a fronte delle non eccelse prestazioni nel Torneo, la Francia ebbe alcuni risultati interessanti, come la vittoria sulla Nuova Zelanda nel corso dei test autunnali del 2000 e le due sul Sudafrica nel 2001, una esterna durante il tour estivo, e l'altra interna quando gli Springboks restituirono la visita in novembre; in tale occasione, la Francia ottenne pure una vittoria 14-13 sull'Australia.
A far parte della rinnovata squadra, in terza linea elementi come Serge Betsen (che fu esordiente nella sconfitta di Grenoble contro l'Italia, ma mai più utilizzato fino al 2000) e Patrick Tabacco, Sylvain Marconnet in prima linea (anch'egli esordiente sotto la gestione-Skrela ma utilizzato assiduamente solo con Laporte) e, all'apertura, David Skrela, figlio dell'ex-C.T. Jean-Claude, messosi in luce nel Colomiers e destinato a una carriera di successo allo Stade français.
L'esordio nel Sei Nazioni 2002 fu una vittoria 33-12 sull'Italia allo Stade de France, che dal 1998 aveva preso il posto del Parco dei Principi: due mete a zero (Betsen e Traille) e 23 punti di Merceron (destinato a diventare il miglior realizzatore di quell'edizione con 80 punti) contro i 12 di Domìnguez; più combattuto l'incontro di Cardiff contro il Galles, con tre mete per parte (quelle francesi furono di Rougerie e due di Marsh): a decidere furono i calci piazzati, quattro per il Galles (di Jones) cinque più un drop per i francesi (Merceron, incluso il drop, e Traille), per il 37-33 finale.
I calci da fermo decisero anche la sfida contro l'Inghilterra a Saint-Denis: a fronte di due mete per parte (per la Francia Merceron e Harinordoquy), i francesi ne convertirono due contro una inglese, e realizzarono due piazzati (ancora con Merceron) contro l'unico messo a segno da Wilkinson, il che diede uno score finale di 20-15; più agevole la vittoria a Murrayfield contro la Scozia, 22-10 frutto di tre mete (due di Marsh e una di Galthié) contro una; perfino trionfale la chiusura contro l'Irlanda, cui la Francia inflisse un 44-5 con cinque mete a una (Rougerie, poi due ciascuna Betsen e Brusque).
Lo Slam del 2004, invece, grazie al contributo determinante nei primi tre match dei due uomini di cerniera, Michalak ed Élissalde (idonei a scambiarsi vicendevolmente i ruoli di mediano di mischia e di apertura), partì con altrettante nette affermazioni: 35-17 all'Irlanda e 25-0 all'Italia, entrambe a Saint-Denis, e 29-22 al Galles a Cardiff: 51 punti dei 79 francesi furono realizzati dalla coppia di mediani.
I 16 punti di Dimitri Yachvili arrotondarono le tre mete con cui la Francia batté la Scozia 31-0 a Murrayfield nella quarta partita, e nel finale a Saint-Denis, come due anni prima, fu di nuovo la piazzola a fare la differenza contro l'Inghilterra: alle due mete francesi di Harinordoquy e Yachvili, fecero da contraltare quelle inglesi di Cohen e Lewsey, così come le trasformazioni, una per parte.
Yachvili mise a segno 12 punti su calcio piazzato contro i 9 di Barkley e la Francia vinse 24-21, conseguendo quello che è a tutt'oggi il suo ultimo Grande Slam.
A completare il quadro di successi nel decennio, altri due Tornei del Sei Nazioni, nel 2006 e 2007; a impedire lo Slam alla Francia, rispettivamente la Scozia (20-16 a Murrayfield) e l'Inghilterra (26-18 a Twickenham).
Alla Coppa del Mondo di rugby 2003 in Australia, la prima a prevedere 5 squadre per ogni girone di prima fase, per accedere ai quarti la Francia dovette fronteggiare, nell'ordine, Figi, Giappone, Scozia e Stati Uniti, tutte regolate con scarti minimi di più di 20 punti (rispettivamente 61-18, 51-29, 51-9 e 41-14).
Sugli scudi, in tale fase, l'apertura Michalak, che alla fine del torneo risultò il secondo miglior realizzatore con 103 punti, alle spalle dell'inglese Jonny Wilkinson (113), in tale edizione laureatosi campione del mondo.
Nei quarti di finale la Francia si trovò opposta all'Irlanda, superata 43-21 (con 19 punti di Michalak); altro incontro da Sei Nazioni in semifinale, con l'Inghilterra, avviata a vincere la competizione in finale sull'Australia, che con 24 punti di Wilkinson (5 piazzati e 3 drop) rese vana l'unica meta marcata in tutto l'incontro, da parte francese (Betsen, trasformata ancora da Michalak).
I Bleus persero anche la finale per il 3º posto contro gli All Blacks, che si imposero per 40-14 (e 6 mete contro una).
Alla Coppa del Mondo di rugby 2007, che la Francia ospitava, l'esordio dei Bleus fu decisamente negativo: opposti nella partita inaugurale del torneo all'Argentina furono da questa sconfitti 12-17, di fatto venendo costretti a lottare per il secondo posto nel girone, tuttavia facilmente raggiunto grazie alle larghe vittorie su Namibia (87-10), Irlanda (25-3) e Georgia (64-7).
Nei quarti la Francia trovò la Nuova Zelanda, vincitrice del suo girone; al Millennium Stadium di Cardiff i Bleus sovvertirono il pronostico e si imposero 20-18 sugli All Blacks nel corso di un incontro che pareva essere compromesso dopo i primi 20': due piazzati di Carter e una meta (trasformata sempre da Carter) di McAlister avevano mandato la Francia sotto di 0-13, e solo un piazzato di Beauxis allo scadere di tempo aveva mandato le due squadre all'intervallo sul 3-13; nella ripresa due mete francesi (Dusautoir e Jauzion, entrambe trasformate, rispettivamente da Beauxis ed Élissalde) contro quella All Black di So'oialo, non trasformata, fecero la differenza, insieme a un altro calcio franco di Beauxis: 17-5 il parziale della ripresa, per un 20-18 totale che mandò la Francia in semifinale contro l'Inghilterra; a Saint-Denis la squadra non ripeté l'impresa: gli inglesi, con una meta di Lewsey e due calci e un drop di Wilkinson contro i tre calci di Beauxis portarono a casa l'incontro per 14-9; alla Francia rimase la finale per il 3º posto, disputata al Parco dei Principi contro l'Argentina, la Nazionale incontrata all'esordio, e dalla quale fu di nuovo sconfitta, in maniera perfino più netta: 34-10.
Detto incontro fu l'ultimo del C.T. Bernard Laporte, che già aveva annunciato il suo ritiro per intraprendere la carriera politica.
Questi ha, a tutt'oggi, guidato la Francia nei tornei del Sei Nazioni 2008 e 2009, in entrambe le occasioni chiudendo al terzo posto con tre vittorie e due sconfitte per edizione, nel tour estivo 2008 in Australia (due sconfitte, 13-34 e 10-40 contro gli Wallabies), nella serie di test match dell'autunno successivo (vittoria contro Argentina e Pacific Islanders, e di nuovo sconfitta contro l'Australia) e nel tour del giugno 2009 in Australasia (una vittoria e una sconfitta contro la Nuova Zelanda, 27-22 a Dunedin e 10-14 a Wellington, e una sconfitta a Sydney contro l'Australia 6-22 nel match di chiusura della serie).
Originariamente la maglia della Nazionale era bianca, e lo stemma che su di essa campeggiava erano due anelli, uno rosso e uno blu.
Si trattava dello stemma dell'Unione delle società francesi di sport atletici o USFSA, associazione onnisportiva fondata nel 1887 a Parigi e inizialmente rappresentante solo club di atletica, ma in seguito allargata ad altri sport (hockey su prato, calcio, scherma, nuoto, rugby XV).
I due cerchi dell'USFSA, tra l'altro, ispirarono la foggia del simbolo olimpico a cinque anelli, ideato dal barone Pierre de Coubertin; prima del 1920 quasi tutti gli sport gestiti dall'USFSA avevano una loro Federazione autonoma (per quanto riguarda il rugby XV, la Fédération Française de Rugby) e l'Unione si sciolse.
Dopo la prima vittoria francese sulla Scozia (1911), il capitano Marcel Communau impose alla squadra un'uniforme nazionale, composta di maglia blu, pantaloncini bianchi e calzettoni rossi, avente come stemma un gallo, giocando sul termine latino gallus che può riferirsi sia al citato animale che al popolo celtico noto come Galli, che viveva nell'attuale Francia.
Il gallo fu quasi subito adottato, anche in altri ambiti diversi da quello sportivo, come simbolo di combattività e fierezza del popolo francese; durante un Francia - Inghilterra di un Cinque Nazioni degli anni sessanta, in una fase in cui, pur vincendo 13-12, i Bleus erano in difficoltà, il pilone Aldo Gruarin disse ai suoi compagni: «Ehi! Su la testa, portiamo un gallo, non una faraona! E allora cantiamo!».
Inizialmente bianco e rosso, il gallo fu mantenuto anche con la nascita della Fédération Française de Rugby, che invero acquisì subito tale simbolo nel suo marchio, che tuttora è presente in forma stilizzata (blu, con cresta e bargigli rossi su sfondo bianco, contornato da un pallone da rugby con la parte superiore dell'ellisse blu e quella inferiore rossa, a richiamare i colori della bandiera nazionale).
Nel secondo dopoguerra lo stemma sulla maglietta divenne bordato multicolore; attualmente è giallo su uno scudo rosso, e riporta in basso l'acronimo della federazione, F.F.R.; il rugby fu precursore dell'utilizzo del gallo: in seguito altre federazioni (come per esempio la F.F.F., federazione calcistica) acquisirono il simbolo e non è infrequente, ancor oggi, vedere i tifosi francesi (di rugby, ma anche di calcio che, al pari dei primi, adottano tale animale come mascotte) liberare un gallo adulto sul terreno di gioco.
Il colore dell'uniforme pose inizialmente problemi quando si dovette affrontare la Scozia, che veste una maglia blu anch'essa, pur non della stessa tonalità; in seguito il problema si pose anche con l'Italia, quando questa adottò l'uniforme azzurra: negli incontri casalinghi, per dovere di ospitalità, in questi casi la Francia prese l'abitudine di vestire una maglia bianca, con pantaloncini blu e calzettoni rossi.
Nel 2003 i pantaloncini della prima uniforme divennero blu; inoltre, fino al 2007 le magliette erano di colore blu elettrico; in occasione della Coppa del Mondo di rugby 2007 le uniformi divennero blu scuro, compresi i calzettoni.
Le uniche tracce di blu elettrico rimaste sull'uniforme furono quelle di una banda diagonale, dalla spalla destra al fianco sinistro, che figura in entrambe le versioni della tenuta di gioco.
Il fornitore della Nazionale è dal 2012 l'Adidas, che si avvicenda alla statunitense Nike, che fornì le uniformi per i 13 anni precedenti; dal 2019 il fornitore sarà Le Coq Sportif, controllata dall'azienda tedesca.
Fino dalla sua istituzione, la città di elezione delle gare interne della Francia è stata sempre Parigi, con qualche eccezione.
Dal 1906 al 1914 la Nazionale disputò la maggior parte dei suoi incontri, 10, al vecchio Parco dei Principi; a seguire, quattro incontri allo Stadio Yves-du-Manoir (anche noto come Colombes, dal nome della località vicino a Parigi nella quale esso si trova) e uno a Bordeaux.
Nel secondo dopoguerra la Nazionale disputò la gran parte dei suoi incontri, quelli più importanti, a Colombes: Cinque Nazioni e test match con le Nazionali IRB.
Dal 1945 al 1972 lo stadio di Colombes fu capace di circa 60.000 spettatori: già prima della guerra era stato sede della finale del campionato del mondo 1938 Italia - Ungheria; benché largamente utilizzato per il rugby (finali di Coppa di Francia, di campionato e, per lungo tempo, impianto interno del Racing Club de France), l'affluenza maggiore si ebbe per un incontro di calcio, 63.638 spettatori il 5 marzo 1969, spareggio dei quarti di finale della Coppa dei Campioni, Ajax - Benfica 3-0; nel 1981 Colombes fu anche il set cinematografico dell'incontro di calcio, ambientato nella seconda guerra mondiale, tra una selezione della Germania nazista e una dei militari Alleati, nel film Fuga per la vittoria .
Per gli incontri con le contendenti storiche di Coppa Europa (Romania e Italia) la Francia riservò sempre altre sedi, quali Grenoble, Lione, Auch o Tolosa.
Dal 1972, un rinnovato Parco dei Principi, riadattato a circa 48.000 spettatori, rimpiazzò a sua volta Colombes; anche tale impianto fu utilizzato sia per il calcio che per il rugby; il primo incontro ivi disputato dalla Nazionale di rugby fu nel corso del Cinque Nazioni 1973, Francia - Scozia 16-13; l'ultimo, il 22 novembre 1997 durante i test match di fine anno, e fu una sconfitta (10-52) contro il Sudafrica.
Successivamente, in concomitanza con il campionato del mondo 1998 di calcio che si disputò in Francia, fu inaugurato lo Stade de France a Saint-Denis, comune di circa 100.000 abitanti nell'Île-de-France, pochi chilometri a nord-est di Parigi.
Tale stadio, della capacità di circa 80.000 spettatori, divenne, da allora, l'impianto interno sia della Nazionale di rugby che di quella di calcio.
Comunque, anche dopo l'adozione dello Stade de France, la Nazionale fu impegnata in altre sedi; per esempio, durante la Coppa del Mondo di rugby 2007, che si tenne proprio in Francia, la squadra disputò un incontro della fase a gironi (contro la Namibia) allo stadio Municipale di Tolosa.
Lo Stade de France ha ospitato anche la finale della citata Coppa del Mondo di rugby 2007 tra Sudafrica e Inghilterra, incontro vinto dagli Springboks per 15-6.
La Nazionale francese ha disputato, al 21 marzo 2009, ultima giornata del più recente Sei Nazioni, 647 incontri, per 635 dei quali è stato previsto il cap (ovvero, conteggiati come test match dalla Federazione francese).
In essi vengono conteggiati anche due incontri internazionali contro i British Lions e i Pacific Islanders.
Altri incontri internazionali, non classificati come cap, videro come avversari selezioni militari come il citato NZ Army Service che si trovava di stanza in Europa durante la Grande Guerra o la British Army dopo la seconda guerra mondiale.
Nato a Tolosa nel 1973, Pelous è sceso in campo in 118 incontri della Nazionale tra il 1995 e il 2007, e vanta la partecipazione a tre edizioni consecutive della Coppa del Mondo, dal 1999 al 2007 (con un secondo e due quarti posti) e a 11 tornei del Cinque e Sei Nazioni, dal 1996 al 2006, con cinque vittorie di cui quattro con il Grande Slam.
Il record di punti segnati è appannaggio di Christophe Lamaison (nato nel 1971), mediano d'apertura che ha militato in Nazionale tra il 1996 e il 2001: in 37 incontri ha messo a segno 380 punti (2 mete, 59 trasformazioni, 78 calci piazzati e 6 drop); vanta anch'egli un secondo posto alla Coppa del Mondo (nel 1999) e due Grandi Slam consecutivi al Cinque Nazioni (1997 e 1998).
Infine, il record di mete realizzate, 38, appartiene al citato Serge Blanco (nato nel 1958), vincitore di sei tornei del Cinque Nazioni nel decennio 1981-1990 e partecipante alle prime due edizioni della Coppa del Mondo (1987 e 1991), con un secondo posto.
Le avversarie più ricorrenti della Francia, in ragione della partecipazione al Cinque, e oggi Sei, Nazioni, sono nell'ordine Inghilterra (92 incontri, il primo nel 1906), Galles (86, anch'esso incontrato per la prima volta nel 1906), Irlanda (85, primo nel 1909) e Scozia (82, primo nel 1910).
A seguire, dopo le Home Nation, l'avversaria più frequente è la Romania (50 incontri, il primo nel 1924), unica contendente cui in Coppa FIRA fu concesso per lungo tempo il test match.
L'Italia, priva di test match dal 1967 al 1985, è stata incontrata 31 volte a partire dal 1937, e nella classifica delle avversarie della Francia viene dopo le quattro Nazioni più forti dell'Emisfero Sud, nell'ordine Nuova Zelanda (46 incontri e che tenne a battesimo la Francia il 1º gennaio 1906), Argentina (42 incontri), Australia (39) e Sudafrica (36).
Delle Nazionali affrontate almeno 10 volte la Francia ha un saldo positivo con Irlanda (51 vittorie contro 29 sconfitte), Scozia (45/34), Romania (40/8), Argentina (31/10), Italia (30/1) e Germania (14/2); il saldo è negativo contro Inghilterra (35/50), Galles (40/43), Nuova Zelanda (12/35), Australia (16/22) e Sudafrica (10/20).
Quelli elencati di seguito sono i giocatori che hanno militato nella Nazionale francese - o che vi militano tuttora - e hanno preso parte a eventi salienti della selezione, come la partecipazione alla Coppa del Mondo o che hanno riportato vittorie in particolari momenti storici (come ad esempio il primo torneo del Cinque Nazioni, il primo Grande Slam, etc.).
Di essi, cinque fanno parte della International Rugby Hall of Fame: André Boniface (nato nel 1934), tre quarti centro e internazionale dal 1954 al 1966; Serge Blanco (n. 1958), estremo, presente in due edizioni della Coppa del Mondo e vincitore di sei Tornei del Cinque Nazioni; il citato Jean Prat (1923-2005), terza linea centro, capitano della squadra che vinse il suo primo Torneo nel 1954; Jean-Pierre Rives (n. 1952), anch'egli terza centro, capitano del tour del 1979 durante il quale, il 14 luglio, la Francia batté la Nuova Zelanda sul suo terreno, ad Auckland; infine Philippe Sella (n. 1962), tre quarti centro, presente a tre edizioni della Coppa del Mondo e, come Serge Blanco, vincitore di sei Tornei del Cinque Nazioni.
Per quelli attualmente in rosa, fare riferimento alla sottosezione Rosa attuale.
Prima del 1963 non esisteva una figura identificabile come “allenatore” o “commissario tecnico” della Nazionale francese.
Esisteva altresì un "comitato di selezione", in genere composto da un ex internazionale che, di intesa con il capitano della squadra e altri giocatori rappresentativi o ex giocatori di prestigio, decideva le convocazioni.
Tale periodo fu definito anche «età del paternalismo», e verso la fine degli anni cinquanta portò a parecchi problemi di gestione, tanto che nel settembre del 1963 la Federazione decise di avocare direttamente a sé la scelta della figura dell'allenatore / selezionatore, analoga a quella del Commissario Tecnico in Italia.
Il primo a ricoprire tale nuovo incarico fu Jean Prat, già internazionale tra il 1945 e il 1955.
Questi, in carica fino al 1967 come selezionatore, vinse il Cinque Nazioni 1967.
Fernand Cazenave (1924-2005), in carica dal 1968 al 1972, fu, da giocatore, membro della squadra che vinse il primo Torneo nel 1954 e, da allenatore, fu il tecnico del primo Grande Slam francese (1968); dopo di lui, Jean Desclaux (1922-2006), in carica dal 1973 al 1980, che vinse il Grande Slam nel Torneo 1977.
Jacques Fouroux (1947-2005) fu il primo allenatore a guidare la Nazionale francese in un'edizione della Coppa del Mondo: in carica dal 1981 al 1990 e, come detto, già noto per via della bassa statura come piccolo caporale, dopo i sei Tornei vinti nel decennio con due Slam e la finale della Coppa del Mondo di rugby 1987 fu ribattezzato piccolo Napoleone per rimarcarne le sue doti di leader.
A Daniel Dubroca toccò un biennio in cui la Francia raccolse il suo risultato peggiore nella Coppa del Mondo, l'eliminazione ai quarti dell'edizione 1991 in Inghilterra.
A fine 1991 la Nazionale fu affidata a Pierre Berbizier, nato nel 1958, che, con i suoi allora 33 anni, divenne non solo il più giovane allenatore del XV di Francia bensì, in assoluto, il più giovane tecnico di una Nazionale francese di qualsiasi disciplina sportiva.
Berbizier, che in seguito allenò anche la Nazionale italiana, vanta al suo attivo la vittoria nel Cinque Nazioni 1993 e il 3º posto finale alla Coppa del Mondo di rugby 1995, dietro Sudafrica e Nuova Zelanda e davanti all'Inghilterra.
Jean-Claude Skrela (coadiuvato da Pierre Villepreux, altro ex allenatore della Nazionale italiana) guidò la Francia dal 1995 al 1999, con due Grandi Slam consecutivi (1997 e 1998) e la finale nella Coppa del Mondo di rugby 1999 in Galles; alla gestione di Jean-Claude Skrela va ascritta anche la prima - e ad oggi unica - sconfitta in un test match della Francia contro l'Italia, il 22 marzo 1997 a Grenoble, una settimana dopo avere conquistato lo Slam nel Cinque Nazioni.
Bernard Laporte fu l'unico tecnico, nell'era della Coppa del Mondo, a mantenere la guida della Nazionale per due edizioni consecutive di tale competizione: insediatosi nel 1999, sotto la sua guida la Francia vinse quattro tornei del rinnovato Sei Nazioni, con due Slam (2002 e 2004), e risultò due volte consecutivamente quarta alla Coppa del Mondo, in Australia nel 2003 e, più inaspettatamente, in Francia nel 2007; Laporte lasciò l'incarico dopo quest'ultima competizione.
A Laporte ha fatto seguito Marc Lièvremont, attuale C.T., che ha condotto la Francia attraverso tre tornei del Sei Nazioni con due terzi posti consecutivi, frutto di due vittorie e due sconfitte per edizione, e al Grande Slam dell'edizione 2010.
1936, 1937, 1938, 1952, 1954, 1965/66, 1966/67, 1967/68, 1969/70, 1970/71, 1971/72, 1972/73, 1973/74, 1975/76, 1977/78, 1978/79, 1979/80, 1981/82, 1983/84, 1984/85, 1985/87, 1987/89, 1989/90, 1990/92, 1992/94.
Cinque Nazioni (1910 – 1931, 1947-1999): 20 (in grassetto i tornei vinti con il Grande Slam)
Assoluta: 12 (1959, 1961, 1962, 1967, 1968, 1977, 1981, 1987, 1989, 1993, 1997, 1998).
Gianluca Barca, Gian Franco Bellè (a cura di), La sesta nazione. Ottant'anni di storia della Federazione Italiana Rugby, Parma, Grafiche Step, 2008, ISBN 101-0-000-03530-7.
(FR) Richard Escot, Jacques Rivière, Un siècle de rugby, Paris, Calmann-Lévy, 1997, ISBN 2-7021-2784-3.
(FR) Henri Garcia, La légende du Tournoi, Paris, Minerva, 2005, ISBN 2-8307-0793-1.
(FR) Daniel Herrero, Dictionnaire amoureux du Rugby, Paris, Plon, 2003, ISBN 2-259-19877-5.
 Luciano Ravagnani, Pierluigi Fadda, Rugby. Storia del Rugby Mondiale dalle origini a oggi, 2ª ed., Milano, Vallardi, 2007  [1992], ISBN 88-87110-92-1.
(FR) Gérard Schaller, XV de France: la grande aventure, Paris, L'Équipe, 2006, ISBN 2-915535-29-9.
 Francesco Volpe, Valerio Vecchiarelli, 2000. Italia in meta. Storia della nazionale di rugby dagli albori al Sei nazioni, a cura di W. Perosino, Santhià, GS, 2000, ISBN 88-87374-40-6.
Wikimedia Commons contiene immagini o altri file su nazionale di rugby a 15 della Francia
(FR)  Équipe de France, portale ufficiale della Nazionale francese sul sito Ffr.fr

L'NBA All-Star Game 1957, svoltosi a Boston, vide la vittoria finale della Western Division sulla Eastern Division per 109 a 97.
MIN: minuti. FGM: tiri dal campo riusciti. FGA: tiri dal campo tentati. FTM: tiri liberi riusciti. FTA: tiri liberi tentati. RIM: rimbalzi. AST: assist. PT: punti
MIN: minuti. FGM: tiri dal campo riusciti. FGA: tiri dal campo tentati. FTM: tiri liberi riusciti. FTA: tiri liberi tentati. RIM: rimbalzi. AST: assist. PT: punti

La National Basketball Association, comunemente nota come NBA, è la principale lega professionistica di pallacanestro degli Stati Uniti d'America e del Canada.
Si può affermare che quasi tutti i migliori cestisti in circolazione giochino nella NBA: per questo motivo il livello complessivo della competizione è considerato il più alto al mondo.
La lega fu fondata a New York, il 6 giugno 1946 come Basketball Association of America (BAA). La lega adottò il nome di National Basketball Association nell'autunno del 1949 dopo una fusione con la lega rivale National Basketball League. Il quartier generale della NBA si trova nella Olympic Tower al 645 della Fifth Avenue a New York. La NBA Entertainment e gli studi della NBA TV sono ubicati invece a Secaucus, New Jersey.
Negli Stati Uniti del secondo dopoguerra, in cui dominava incontrastata la segregazione razziale, la NBA si pose all'avanguardia del cambiamento quando, già nel 1950, fece esordire i primi giocatori afroamericani: Chuck Cooper con i Boston Celtics, Nat "Sweetwater" Clifton con i New York Knicks, ed Earl Lloyd con i Washington Capitols.
Nella stagione 1947-48 il nippo-americano Wataru Misaka era stato il primo non caucasico a scendere in campo per la lega, sia pure per solo 3 partite, con i New York Knicks, ma fu solo con l'ingresso degli afroamericani che si infranse la barriera razziale; oltre mezzo secolo dopo, la NBA ha aperto la stagione 2014/15 con un record di 101 giocatori stranieri, provenienti da 37 paesi diversi, e con una assoluta maggioranza di afroamericani tra gli statunitensi.
Negli anni '50 i Minneapolis Lakers, capitanati dal centro George Mikan, vinsero cinque campionati e divennero la prima dinastia della lega.
Nel 1954, per velocizzare e rendere più spettacolare il gioco, penalizzato da azioni di durata infinita e partite con punteggi bassissimi, fu introdotta la regola dei 24 secondi per tirare a canestro.
Nel 1956 il centro Bill Russell arrivò ai Boston Celtics, allenati da Red Auerbach e forte di giocatori del calibro di Bob Cousy e Sam Jones, e ne divenne il leader, guidandoli a undici titoli in tredici stagioni.
Il centro Wilt Chamberlain entrò nella lega nel 1959, e ne fu la stella dominante per tutto il decennio successivo, segnando il record di punti (100, nel 1962) e di rimbalzi (55) in una sola partita ancora imbattuto.
Quella tra Russell e Chamberlain costituì una delle più grandi rivalità individuali nella storia dello sport professionistico americano e mondiale.
In questo periodo la NBA continuò a rafforzarsi con lo spostamento dei Minneapolis Lakers a Los Angeles, i Philadelphia Warriors a San Francisco, e i Syracuse Nationals a Filadelfia, come anche con l'aggiunta della prima expansion team.
Nel 1967, la lega affrontò una nuova minaccia esterna con la formazione della American Basketball Association. Le due leghe entrarono in seria competizione. La NBA attirò a sé la più importante star del college di quell'epoca, Kareem Abdul-Jabbar (precedentemente conosciuto come Lew Alcindor), che insieme a Oscar Robertson guidò i Milwaukee Bucks al titolo nel suo secondo anno nella lega, e che più tardi giocò con i Los Angeles Lakers vincendo altri cinque titoli NBA.
Comunque, il miglior realizzatore della NBA, Rick Barry andò a giocare nell'ABA, come successe per altri quattro arbitri veterani - Norm Drucker, Earl Strom, John Vanak, e Joe Gushue.
L'American Basketball Association continuò a ingaggiare un numero di grandi talenti e star, incluso Julius Erving. La NBA si espanse molto durante questo periodo, con l'obiettivo di raggiungere i mercati delle grandi città. Dopo la stagione 1976, le due leghe raggiunsero un accordo che consisteva nel passaggio di quattro franchigie della ABA, i New York Nets (divenuti poi New Jersey Nets), i Denver Nuggets, gli Indiana Pacers ed i San Antonio Spurs, alla NBA, portando il numero totale delle squadre nella lega a quel tempo a 22.
Inoltre la lega introdusse l'innovativa regola della ABA della linea da tre punti, dal 1979. Quello stesso anno, i rookie Larry Bird e Magic Johnson arrivarono rispettivamente ai Boston Celtics e ai Los Angeles Lakers, iniziando un periodo di significativa crescita per la lega e per il gioco della pallacanestro stessa, senza tralasciare il nuovo crescente interesse per i fan nei confronti della NBA, negli Stati Uniti d'America e nel mondo. Bird guidò i Celtics a tre titoli, e Johnson i Lakers a cinque titoli.
Gli anni ottanta furono per la NBA un decennio di grande espansione anche oltre i confini degli Stati Uniti. I suoi giocatori simbolo, come Larry Bird, Magic Johnson, Julius Erving, Kareem Abdul-Jabbar sono conosciuti ormai in tutto il mondo.
In questi anni i Boston Celtics di Larry Bird e i Los Angeles Lakers di Magic Johnson, che vinsero complessivamente 8 titoli, diedero vita ad una delle rivalità più accese nella storia della NBA. 
Ma un altro punto di svolta storico per la lega può essere considerato il Draft NBA del 1984, quando con la terza scelta assoluta i Chicago Bulls scelsero la guardia Michael Jordan, che dalla fine degli anni ottanta e in quasi tutti gli anni novanta rivoluzionò il gioco e l'idea stessa di star sportiva, diventando uomo simbolo della lega fino ad essere considerato, ad oggi, il miglior giocatore di tutti i tempi per acclamazione.
L'entrata nella lega dei Dallas Mavericks nel 1980, dei Miami Heat e degli Charlotte Hornets nel 1988, degli Orlando Magic e dei Minnesota Timberwolves nel 1989, portò il numero delle squadre a 27.
La globalizzazione della lega aumentò negli anni novanta. Il Dream Team del torneo olimpico di pallacanestro delle Olimpiadi di Barcellona 1992, la prima con giocatori professionisti NBA, includeva star del calibro di Michael Jordan, Charles Barkley, Larry Bird, e Magic Johnson.
Un crescente numero di giocatori NBA inoltre iniziarono ad arrivare da altri paesi. Inizialmente, alcuni di questi giocatori, come per esempio l'MVP del 1994 Hakeem Olajuwon della Nigeria, prima giocarono nella NCAA per crescere cestisticamente.
Il decennio inizia con il secondo trionfo consecutivo dei Bad Boys, ovvero dei Detroit Pistons.
Dal 1991 al 1993 la lega sarà dominata dai Chicago Bulls di Michael Jordan e Scottie Pippen.
Grazie al ritiro di Jordan nel 1993 (tornerà nel 1995) gli Houston Rockets vincono per due anni di fila il titolo, nel 1994 e nel 1995.
Il ritorno di MJ ridà linfa ai Bulls che rivincono per tre anni di fila il titolo NBA (secondo three-peat nel giro di 8 anni). Questi titoli sono più combattuti dei precedenti, in quanto i Bulls affrontano nel 1996 i Seattle SuperSonics e nei due anni successivi i potentissimi Utah Jazz di John Stockton e del "postino" Karl Malone.
Nel 1999, la stagione del lockout NBA, la spuntano i San Antonio Spurs guidati dalle "twin towers" David Robinson e Tim Duncan. Primo titolo della storia per i texani.
Nel 1995 il numero delle squadre arrivò a 29: con l'espansione della NBA in Canada, nacquero i Toronto Raptors e i Vancouver Grizzlies.
Nel 1996 la NBA creò una lega professionistica per donne, la Women's National Basketball Association.
Nel 1998, i proprietari NBA iniziarono un lockout che finì dopo 192 giorni il 18 gennaio 1999. Come risultato di questo lockout la stagione 1998-1999 fu ridotta da 82 partite a 50.
Un numero sempre crescente dei migliori giocatori internazionali continua oggi ad arrivare a giocare nella NBA come per esempio il Rookie of the Year del 2002 e l'MVP del Mondiale 2006 Pau Gasol della Spagna, la prima scelta degli NBA Draft del 2002 Yao Ming della Cina, l'MVP del Mondiale 2002 di EuroBasket 2005 ed MVP della NBA nel 2007 Dirk Nowitzki della Germania, e l'MVP delle Olimpiadi di Atene 2004 Emanuel Ginóbili dell'Argentina.
Dal 2000 solo due squadre si sono distinte dalle altre dividendosi sei titoli fino al 2007: i Los Angeles Lakers di Kobe Bryant, campioni nel 2000, 2001, 2002, 2009 e 2010 e i San Antonio Spurs di Tim Duncan, nel 2003, 2005 e 2007.
La franchigia di Los Angeles inizia il nuovo millennio subito col titolo NBA, dopo aver battuto gli Indiana Pacers per 4-2 guidati da Shaquille O'Neal. L'anno successivo, i Lakers, si riconfermano battendo i Philadelphia 76ers di Allen Iverson per 4-1, e l'anno successivo completano il Three-peat contro i New Jersey Nets, guidati da Jason Kidd, per 4-0. Per tutt'e tre gli anni O'Neal è stato eletto MVP delle Finals.
Gli anni successivi sono dominati dai San Antonio Spurs di Tim Duncan, Emanuel Ginóbili e Tony Parker, che vincono il titolo prima nel 2003 battendo i New Jersey Nets per 4-2, poi nel 2005 contro i Detroit Pistons e infine nel 2007 contro i Cleveland Cavaliers di un giovane LeBron James battuti per 4-0. Nel mezzo, nel 2003-2004 trionfano i Detroit Pistons di Richard Hamilton contro i Lakers che vantavano in squadra, oltre a Kobe e Shaq, Gary Payton e Karl Malone mentre la stagione 2005-2006 vede trionfare i Miami Heat di Dwyane Wade e Shaquille O'Neal sui Dallas Mavericks guidati da Nowitzki. Nel 2007 Tony Parker diventa il primo non americano a vincere il titolo di MVP delle Finals.
Ad oggi la NBA è trasmessa in 212 nazioni in 42 lingue. Nel 2001 fu creata una lega minore, la National Basketball Development League, oggi chiamata NBA Development League (D-League), atta a far crescere giocatori.
Nel 2004 la NBA raggiunge il numero di 30 franchigie, con la nascita dei Charlotte Bobcats, e continua a evolvere come una delle più importanti e meglio organizzate leghe sportive professionistiche del mondo.
Nel 2006 avviene un fatto molto importante per il basket europeo. La prima scelta assoluta del 2006 NBA Draft è infatti Andrea Bargnani, cestista italiano scelto dai Toronto Raptors. Bargnani è stato il primo giocatore europeo scelto con il nº 1 al draft.
Nel 2007 i Boston Celtics, con vari scambi ingaggiano la guardia Ray Allen e l'ala forte Kevin Garnett che si uniscono al già presente Paul Pierce per formare i nuovi "Big Three" con i quali i Celtics si riportano in vetta alla lega vincendo il titolo del 2008 contro i rivali di sempre i Los Angeles Lakers che durante la stagione regolare, in uno scambio con i Memphis Grizzlies, ottengono lo spagnolo Pau Gasol.
Per le stagioni 2009 e 2010 il titolo è questione dei Lakers che, guidati dall'MVP delle finali Kobe Bryant, vincono prima contro gli Orlando Magic di Dwight Howard e nel 2010 in rivincita contro i Celtics.
Nell'estate del 2010, soprannominata "l'estate dei free agent" avviene la tanto attesa "decision". Il free agent più ambito LeBron James, in diretta sull'emittente ESPN, dichiara che per la stagione 2010-2011 rimarrà ai Cleveland Cavaliers o andrà in un'altra squadra in cerca di miglior fortuna. La sua scelta sono i Miami Heat dove raggiunge Dwyane Wade e il neoacquisto Chris Bosh che lascia i Toronto Raptors nelle "mani" di Andrea Bargnani.
La stagione per gli Heat fatica a decollare e protagonisti sono i Chicago Bulls con la loro stella Derrick Rose che verrà nominato, a fine stagione, MVP della stagione regolare.
Comunque gli Heat raggiungono le NBA Finals contro i sorprendenti Dallas Mavericks forti dall'aver eliminato i campioni in carica, i Los Angeles Lakers.
Nella rivincita delle Finals del 2006 (vinte dagli Heat) sono i Mavericks a spuntarla, vincendo così il loro primo titolo NBA.
Nel luglio 2011 scatta il secondo lockout della storia della NBA, poiché la lega e l'associazione dei giocatori non hanno trovato l'accordo sul rinnovo del contratto collettivo, volto al risparmio così come richiesto dai 30 proprietari. Durante questo periodo molti giocatori NBA, soprattutto europei, decidono di lasciare l'America per tornare a giocare nel vecchio continente, specialmente nel campionato turco. Deron Williams, giocatore dei New Jersey Nets, decide di giocare in Turchia con il Beşiktaş finché il lockout non avrà termine; Danilo Gallinari torna invece alla sua ex-squadra in Italia, l'Olimpia Milano, con la stessa formula. Anche altri giocatori di primissimo piano quali Dwyane Wade, Dirk Nowitzki, Kobe Bryant e Kevin Garnett hanno più volte dichiarato di avere l'intenzione di giocare in Europa se la stagione non si dovesse svolgere regolarmente. La stagione 2011-2012 ha poi preso il via il 25 dicembre con un numero ridotto di partite da disputare. Tuttavia per recuperare alcune delle giornate perse è stato introdotto il meccanismo del back-to-back-to-back che prevede che le squadre possano giocare consecutivamente anche per tre giorni di fila. LeBron James riesce a vincere per la terza volta il riconoscimento di MVP. Nei Playoffs 2012 gli Heat sconfiggono in finale gli Oklahoma City Thunder: dopo la vittoria dei Thunder in gara-1, gli Heat centrano 4 vittorie consecutive. Il titolo va così a Miami e LeBron James (eletto MVP delle finali) vince il suo primo campionato NBA.
L'anno successivo gli Heat riescono a vincere 27 gare consecutive, diventando così la seconda franchigia con la serie positiva più lunga della storia. La franchigia di Miami arriva prima in Regular season (66-16), e ai playoffs supera prima i Milwaukee Bucks (4-0), poi i Chicago Bulls orfani di Derrick Rose, e in finale di conference gli Indiana Pacers di Paul George e arriva alle finals contro i San Antonio Spurs. Questa per LeBron James è la rivincita del titolo del 2007, quand'era ancora a Cleveland, quando i Cavs vennero sconfitti 4-0. Miami e San Antonio danno il via ad una combattutissima serie che giunge sino a gara 7, dove LeBron James, autore di una grande prestazione (37 punti e 12 rimbalzi), riesce a regalare il terzo titolo NBA alla franchigia della Florida, il secondo consecutivo. James inoltre verrà eletto MVP delle Finals.
Il 2014 vede arrivare in testa alla regular season i San Antonio Spurs ad Ovest, con un record di 62 vittorie e 20 sconfitte, mentre ad Est gli Indiana Pacers riescono a conquistare il primo posto con il record di 56-26. Il premio di MVP viene assegnato a Kevin Durant che con gli Oklahoma City Thunder vince la Northwest Division. Nei playoffs non ci sono grandissime sorprese: ad Est i Pacers e i gli Heat riescono ad arrivare in finale di conference, e Miami riesce a vincere 4-2 nonostante gli avversari avessero il fattore campo; ad ovest invece arrivano in finale gli Oklahoma City Thunder e i San Antonio Spurs, che riescono a superare i Thunder di Durant 4-2. In finale arrivano così le stesse squadre dell'anno prima, ma questa volta i San Antonio Spurs vincono senza problemi una serie che dura solo 5 partite; l'MVP delle finali è Kawhi Leonard.
Nel 2015 vincono il loro quarto titolo NBA i Golden State Warriors di Stephen Curry che sconfiggono i Cleveland Cavaliers di LeBron James in 6 partite. Da segnalare che in questa stagione i Los Angeles Lakers di Kobe Bryant registrano il peggior record nella storia della franchigia, ovvero 21 vittorie e 61 sconfitte.
La finale 2016 vede in campo nuovamente i Golden State Warriors del neoeletto MVP Stephen Curry, che in questa stagione vanno ad infrangere il record di vittorie in regular season detenuto dai Chicago Bulls di Michael Jordan (72) siglando 73 vittorie a fronte di 9 sconfitte di cui solo due in casa, ed i Cleveland Cavaliers di LeBron James, con questi ultimi che si impongono in gara 7, diventando i nuovi detentori dell'anello dopo essere stati sotto 3-1 nella serie, un risultato precedentemente mai recuperato nella storia delle NBA Finals.
Da segnalare i 60 punti di Kobe Bryant nella sua ultima partita in carriera e i ritiri di Tim Duncan e Kevin Garnett in estate, mentre Kevin Durant lascia gli Oklahoma City Thunder da free agent per unirsi ai Golden State Warriors.
L'8 gennaio 2017, per la prima volta nella storia della lega, viene trasmessa in diretta streaming una partita di regular season (Sacramento-Golden State), limitatamente all'India (paese d'origine del proprietario dei Kings, Vivek Ranadive), in concomitanza con un evento dedicato alla cultura indiana.
La National Basketball Association fu fondata nel 1946, ed era composta da 11 squadre. Successivamente, ci furono espansioni, riduzioni, e rilocazioni fino ad arrivare alle 30 squadre attuali (29 delle quali statunitensi ed una canadese).
La lega attualmente divide le squadre in due conference, ognuna delle quali ha tre division, e ogni division ha cinque squadre. La corrente suddivisione è stata introdotta dalla stagione 2004-05.
I Fort Wayne Pistons, i Minneapolis Lakers e i Rochester Royals entrarono tutte a far parte della NBA (BAA) nel 1948 dalla NBL.
I Syracuse Nationals e i Tri-Cities Blackhawks entrarono nella NBA nel 1949 come parte dell'unione della BBA e della NBL.
Gli Indiana Pacers, i New York Nets, i San Antonio Spurs, e i Denver Nuggets entrarono tutte a far parte della NBA nel 1976 come parte dell'unione tra NBA e ABA.
A causa dei danni causati dall'uragano Katrina all'arena, i New Orleans Hornets giocarono molta parte della stagione 2005-2006 a Oklahoma City. E lo stesso hanno fatto anche per la stagione 2006-2007. Gli Hornets sono tornati a New Orleans stabilmente dalla stagione 2007-2008. Oklahoma City ha avuto la propria squadra, i Thunder, a partire dalla stagione 2008-09, dopo la rilocazione dei Seattle SuperSonics.
I Toronto Raptors sono l'unica squadra canadese rimasta nella lega. I Vancouver Grizzlies si sono trasferiti a Memphis all'inizio della stagione 2001-02.
A partire dalla stagione 2013-2014 i New Orleans Hornets hanno cambiato il loro nome in New Orleans Pelicans.
I Charlotte Bobcats, a partire dalla stagione 2014-2015 sono diventati Charlotte Hornets dopo la delibera dell'NBA.
Il sistema sportivo professionistico nord-americano è organicamente diverso da quello europeo e in generale del resto del mondo: le varie leghe professionistiche d'estrazione statunitense (tra le quali la NBA) non rispondono direttamente ad alcuna federazione sportiva nazionale e non considerano i concetti di retrocessione in serie minori e di promozione in serie maggiori. 
Le squadre della NBA sono chiamate con il termine franchigie e hanno caratteristiche di estrema flessibilità per quanto concerne simbologia, colori e identità territoriale: esse infatti possono essere rilocate in altre città a totale discrezione della lega e/o degli investitori, perlopiù per motivazioni puramente commerciali. Se una squadra si sposta da una città a un'altra porta con sé tutta la sua storia: i titoli vinti, i numeri di maglia ritirati, il nome della franchigia e quant'altro. A meno che non si crei una nuova franchigia o qualcuna cessi l'attività (volontariamente o per fallimento), le squadre concorrenti sono sempre le stesse stagione dopo stagione
L'assemblea deputata a prendere tutte le decisioni riguardanti la gestione della lega (ivi compresa l'eventuale espansione) è il NBA Board of Governors. Il trasferimento in altra sede di una franchigia già esistente o l'istituzione di un expansion team (ossia una nuova franchigia) viene pianificato a tavolino, prendendo in considerazione parametri come la posizione della città, il numero di abitanti, la grandezza dell'impianto sportivo destinato a ospitare le gare interne (anche se solo progettato): il discrimine è pertanto la stima del valore del mercato di quella città e i benefici che una squadra potrebbe portare alla lega.
Un esempio di expansion team della lega fu l'entrata degli Charlotte Bobcats nel 2004, che furono la 30ª franchigia della NBA: la città di Charlotte aveva già avuto una squadra fino al 2002 (i Charlotte Hornets, poi spostati a New Orleans su richiesta della proprietà) e la lega si risolse a "renderle" una franchigia allorché venne a conoscenza di un progetto per la costruzione di una nuova moderna arena entro due anni, nonché tenendo conto della grande passione per la pallacanestro degli abitanti della Carolina del Nord.
Da ultimo, come accade nella maggior parte delle leghe americane, è bene sottolineare che la NBA adotta un ordine del fattore campo invertito rispetto agli standard europei: nell'elencare le squadre che giocano una partita, il primo nome indica la squadra in trasferta, mentre il secondo la squadra in casa.
Il campionato NBA si suddivide in tre fasi che portano all'assegnazione del titolo di campioni NBA: la regular season, i playoff, e le finali.
La regular season della NBA inizia nell'ultima settimana del mese di ottobre, dopo che le squadre hanno affrontato tra metà settembre e metà ottobre il training camp e la pre-season. Durante il training camp gli allenatori delle squadre possono valutare i rookie, preparare i giocatori alla rigorosa e lunga regular season, e scegliere la rosa dei 12 giocatori con cui iniziare a giocare, e i 3 giocatori da inserire nella lista degli inattivi. Inoltre le squadre hanno la possibilità di assegnare giocatori con meno di due anni di esperienza NBA alla propria squadra affiliata nella NBA G League. Concluso il training camp, le squadre sostengono 7 partite di esibizione contro altre squadre della lega. Concluse anche le partite di pre-season, inizia il campionato.
4 volte con 6 squadre (24 partite) delle altre due division della propria conference;
3 volte con le altre 4 squadre (12 partite) delle altre due division della propria conference;
2 volte con le squadre dell'altra conference (30 partite);Per un totale, diviso tra partite in casa e trasferta, di 82 partite.
A febbraio la lega celebra l'annuale NBA All-Star Game, evento che si sviluppa in un intero week-end (NBA All-Star Weekend). È questo uno dei più grandi eventi organizzati dalla lega durante la stagione regolare, ed è anche un'occasione per concedere una pausa ai giocatori che non partecipano all'evento e rappresenta per le dirigenze delle squadre l'ultima opportunità di scambiare giocatori sul mercato, visto che la scadenza per le contrattazioni viene fissata in genere subito dopo la fine dell'All-Star Weekend.
Alla metà del mese di aprile la stagione regolare finisce e cominciano le votazioni per i riconoscimenti annuali a giocatori, allenatori e general manager. Ma dopo una settimana di riposo cominciano i Playoff NBA, che decreteranno i due contendenti al titolo NBA.
I playoff della NBA iniziano a cavallo tra i mesi di aprile e maggio, e vedono scontrarsi le prime 8 squadre di ogni conference (east/west coast). In base alla posizione in classifica e quindi al record di vittorie e sconfitte nella stagione regolare le squadre con il miglior record rispetto alle avversarie hanno il privilegio di disputare le prime due partite della serie in casa, come anche le successive ed eventuali gara 5 e gara 7 che possono essere le gare chiave per chiudere una serie al meglio delle sette (quattro successi per vincere la serie). Dalla stagione 2006-2007, ai campioni di division e alla miglior seconda delle division, vengono assegnati i primi 4 posti in classifica nella conference e i restanti 4 sono stabiliti in base al numero di vittorie e di sconfitte a prescindere dalla posizione nelle division.
Al primo round la 1ª classificata di ogni conference affronta l'8ª, la 2ª la 7ª, la 3ª la 6ª e la 4ª la 5ª. Le vincenti delle serie accedono al secondo round, fino ad arrivare alle NBA Conference Finals, che decretano i campioni delle rispettive conference e le due squadre che si vedranno opposte alle finali per il titolo.
Le finali NBA sono l'evento conclusivo della stagione NBA giocata. I campioni della Eastern Conference e della Western Conference si affrontano in una serie finale sempre al meglio delle sette partite. Nelle finali NBA la squadra che ha il miglior record disputerà in casa le prime due gare, come anche le eventuali gara 5 e gara 7 decisive per vincere il titolo.
Alla fine della serie finale la squadra vincente diventa campione NBA, e le viene assegnato il Larry O'Brien Championship Trophy, il trofeo NBA, e il miglior giocatore della serie finale conquista il premio di MVP (Most Valuable Player) delle Finals, il Bill Russell Trophy.
Per quanto riguarda le regolamentazioni sulla scelta dei giocatori entranti nella lega, gli stipendi, e il mercato dei giocatori, la NBA ha regole ferree.
Il sistema sportivo americano è profondamente e radicalmente differente da ogni altro sistema sportivo del mondo. Questo poiché la crescita e lo sviluppo degli atleti di qualsiasi disciplina sportiva, negli Stati Uniti, viene affidata alle cure delle scuole superiori (high school), e delle università (college), e non ai settori giovanili delle squadre di categoria come avviene per esempio in Europa. Con questo sistema gli atleti una volta finita la scuola superiore o l'università non hanno società di riferimento, e quindi per entrare nelle più prestigiose leghe professionistiche nord-americane devono iscriversi ai cosiddetti Draft.
La NBA annualmente organizza nell'ultima settimana di giugno, subito dopo la conclusione delle Finali NBA, gli NBA Draft, attraverso cui le squadre della lega possono scegliere i giocatori più promettenti della pallacanestro statunitense e mondiale.
Alcune settimane prima del Draft la NBA, attraverso la Draft Lottery, stila la lista delle prime 14 squadre che avranno la precedenza nella scelta, e quindi la possibilità di accaparrarsi i migliori giocatori. Queste 14 squadre sono le escluse dai Playoff, e in base al record di vittorie e sconfitte, le peggiori squadre avranno maggiori probabilità nel sorteggio che sancisce l'ordine di scelta.
In questo modo le squadre che non brillano da tempo in campionato, possono avere l'opportunità di scegliere giocatori che potrebbero cambiare, in un'ottica di breve o lungo periodo, le sorti della franchigia.
Le restanti 16 squadre vengono aggiunte, in base alla classifica finale, a conclusione delle NBA Finals.
Il mercato dei giocatori della NBA si apre a luglio, quando le squadre possono solo scambiare giocatori con altre squadre, senza però far firmare contratti ai cosiddetti free-agent, giocatori che sono stati svincolati dalla propria squadra o il cui contratto è scaduto, e sono quindi liberi di scegliere l'offerta che preferiscono.
La possibilità di ingaggiare free-agent scatta in genere verso l'11 luglio. Ci sono due tipologie di free-agent: restricted-free-agent, che sono i giocatori che hanno ricevuto un'offerta dalla precedente squadra, e unrestricted-free-agent, che sono invece liberi da ogni vincolo con la precedente squadra.
Il mercato si chiude dopo la pausa per l'All-Star Game a febbraio; da quel momento i roster delle squadre devono rimanere immutati fino alla conclusione della stagione.
Il Salary Cap (Tetto salariale) è un sistema utilizzato negli USA per regolamentare il giro di denaro nelle leghe professionistiche sportive, che decreta qual è l'ammontare di denaro totale che ogni franchigia può pagare per gli stipendi dei propri giocatori.
Nonostante in apparenza possa sembrare un concetto banale e semplice, il Salary cap della NBA è estremamente complesso e contiene numerose regole complementari. Ad esempio la regola della Luxury Tax sancisce che le squadre che superano il tetto salariale di una certa somma di denaro siano obbligate a pagare alla lega il corrispondente di questa somma, che verrà poi distribuito dalla lega stessa alle squadre che non lo superano.
Nel 2001, la NBA ha deciso di occuparsi di tutti quei giocatori che non riescono ad entrare attraverso la porta dei Draft, o che non trovano un posto nelle trenta franchigie del campionato, e di dar loro un'occasione per giocare a buon livello e di essere visti e seguiti dai dirigenti e manager delle franchigie NBA.
Così nel 2001 venne fondata la National Basketball Development League (NBDL), che dal 2005 in poi ha assunto il nome di NBA Development League (NBA D-League). Infatti ognuna delle dodici squadre che vi fanno parte, sono affiliate ad una o, nella maggior parte dei casi, a più franchigie NBA, che possono mettere sotto contratto i giocatori che si sono messi in luce; in essa si sperimentano anche nuove regole di gioco.
Michael Jordan (1984-1993, 1995-1998, 2001-2003) 32 292Record di punti realizzati in una singola partita:
Il 17 ottobre 2005 David Stern, commissario NBA, approvò un codice di abbigliamento obbligatorio per tutti i giocatori NBA e NBDL. Questo fu un atto degno di nota perché l'NBA divenne così la prima lega sportiva nord-americana che impose regole all'abbigliamento degli atleti.
Il codice decise che tutti i giocatori debbano vestire in modo elegante o comunque presentabile quando si recano alle partite. Esso bandisce anche diversi tipi di vestiti associabili alla cultura hip-hop.
C. Ruzza (a cura di). I cinquanta anni della NBA. La guida multimediale al mondo del basket. Jackson Libri, 1997. ISBN 88-256-1245-1
Claudio Limardi. Ten NBA finals: gli anni '90. Libri di sport, 1999. ISBN 88-87676-01-1
Christian Giordano. The unforgettables. I grandi di sempre della NBA. Libri di sport, 2002. ISBN 88-87676-06-2
Phil Jackson; Charley Rosen. Più di un gioco. Baldini Castoldi Dalai, 2004. ISBN 88-8490-647-4
Roberto Gotta; Claudio Limardi. Nba Season. Immagini, statistiche e curiosità della stagione nba 2007. Libri di sport, 2007. ISBN 88-87676-90-9
 Wikimedia Commons contiene immagini o altri file su National Basketball Association
(EN) National Basketball Players Association, su nbpa.com. URL consultato il 23 luglio 2019 (archiviato dall'url originale il 6 maggio 2019).
La 'ndrina Iannazzo è una cosca malavitosa o 'ndrina della ndrangheta calabrese, della zona di Lamezia Terme alleata dei Giampà.
Nel 2000 scoppia una faida (faida di Lamezia Terme) che si trascina ancora oggi tra i Torcasio-Gualtieri-Cerra e I Iannazzo-Giampà.
La faida ha prodotto decine di omicidi e vari tentati omicidi e la vittoria dello schieramento dei Iannazzo I Iannazzo sarebbero coinvolti anche nei subappalti del riammondernamento dell'Autostrada Salerno-Reggio Calabria nella loro area di influenza, il lametino.
Il 19 novembre 2012 gli imprenditori di un'azienda di Lamezia Terme, forse legati agli Iannazzo vengono indagati per turbativa d'asta e corruzione con l'aggravante di metodi mafiosi a Dueville in provincia di Vicenza.
Il 14 maggio 2015 scatta l'operazione Andromeda contro le coshe Iannazzo-Cannizzaro-Daponte sono 45 gli arresti tra questi anche un noto imprenditore lametino, la cosca aveva il controllo della parte ovest della città.
Il 21 marzo 2016 si conclude l'operazione Nettuno della Guardia di Finanza che porta al sequestro di beni del valore di 5000 milioni di euro riconducibili ad affiliati degli Iannazzo e tra cui il centro commerciale dei due Mari di Maida (CZ), l'ipermercato Midway di Lamezia Terme. Questi di proprietà dell'imprenditore Francesco Perri, accusato di essere effettivamente sodale con il capocosca Vincenzino Iannazzo.
Il 12 novembre 2018 si conclude l'operazione Quinta Bolgia della Direzione distrettuale antimafia che porta a 24 ordinanze di custodia cautelare per la cosca degli Iannazzo-Daponte-Cannizzaro e Giampà che fanno riferimento a Vincenzo Torcasio ma anche per due esponenti politici: il consigliere di Lamezia Terme Luigi Muraca e l'ex deputato Giuseppe Galati (deputato dal 1996 al 2018) e alcuni dirigenti comunali. Sarebbero accusati di essersi inseriti illecitamente nella gestione delle ambulanze, delle onoranze funebri e della fornitura di materiale sanitario dell'azienda sanitaria provinciale.

Near Earth Asteroid Rendezvous (indicata attraverso l'acronimo NEAR e dal marzo del 2000 come NEAR Shoemaker) è stata una sonda spaziale della NASA, sviluppata per eseguire un rendezvous con un asteroide near-Earth e condurne osservazioni prolungate. È stata la prima della serie di missioni scientifiche appartenenti al Programma Discovery.È stata lanciata il 17 febbraio 1996 a bordo di un razzo Delta II; un accurato piano di volo ha permesso di sorvolare l'asteroide 253 Mathilde prima di raggiungere 433 Eros. Il 20 dicembre 1998 si è rischiato seriamente di perdere la sonda, durante l'esecuzione della prima manovra che avrebbe dovuto portarla ad entrare in orbita attorno ad Eros venti giorni dopo. Ristabiliti i contatti dopo circa ventisette ore, fu necessario delineare un nuovo piano di volo che ha infine condotto la sonda ad entrare in orbita attorno all'asteroide il 14 febbraio 2000. Dopo un anno di osservazioni ravvicinate, il 12 febbraio 2001 è stato tentato un atterraggio sulla superficie di Eros, conclusosi con successo. Prolungata per altri quattordici giorni, la missione è terminata il seguente 28 febbraio.Nel suo complesso, la missione è costata 220,5 milioni di dollari, 122 milioni dei quali utilizzati dall'Applied Physics Laboratory (APL) della Johns Hopkins University per lo sviluppo e la costruzione della sonda.
Obiettivo della missione era studiare in modo prolungato un asteroide, da selezionare tra gli asteroidi near-Earth (NEA) perché facili da raggiungere. Tra i possibili candidati individuati - 1943 Anteros, 3361 Orpheus, 4660 Nereus - fu preferito 433 Eros perché di dimensioni maggiori. Gli asteroidi near-Earth orbitano attorno al Sole in prossimità della Terra ed alcuni di essi ne intersecano l'orbita; sono oggetti, quindi, potenzialmente pericolosi e la loro scoperta ed il loro studio sono obiettivi prioritari di numerose istituzioni scientifiche internazionali. Sebbene Eros non attraversi mai l'orbita della Terra, è il secondo NEA per dimensioni dopo 1036 Ganimede e il primo ad essere stato scoperto, nel 1898. Più in generale, l'esplorazione degli asteroidi è volta a raccogliere informazioni sul processo che condusse alla formazione dei pianeti nella più ampia formazione del Sistema solare.Più specificatamente, erano obiettivi primari della missione determinare dimensioni, forma, massa, densità, moto di rotazione, oltre che morfologia e composizione superficiale di 433 Eros. Erano obiettivi secondari la «determinazione delle proprietà della regolite; la misurazione dell'interazione col vento solare; la ricerca di attività endogene; la determinazione della distribuzione della massa all'interno dell'asteroide attraverso la misurazione di precisione del campo gravitazionale e la variazione temporale del suo moto di rotazione».Seppur non indicata specificatamente tra gli obiettivi della missione, non va sottovalutata l'opportunità offerta di confrontare l'asteroide con i meteoriti scoperti sulla Terra e ottenere così dettagli sia sul quanto questi possano essere rappresentativi del corpo originario, sia sul quanto i fenomeni collegati all'attraversamento dell'atmosfera terrestre e, successivamente, all'ambiente terrestre alteri le loro proprietà originarie.
Una prima proposta di un rendezvous con un asteroide venne avanzata nel 1983 dal comitato per l'esplorazione del sistema solare della NASA (Solar System Exploration Committee). Indipendentemente, nel 1985 lo Science Working Group presentò sempre alla NASA una proposta di missione spaziale che intendeva raggiungere tale obiettivo, denominata Near Earth Asteroid Rendezvous. Il Jet Propulsion Laboratory (JPL) aveva quindi condotto uno studio di fattibilità, inquadrando la missione nell'ambito del Programma Observer che prevedeva missioni relativamente economiche per l'esplorazione dei pianeti del sistema solare interno (il costo previsto per ciascuna di esse sarebbe stato di 252 milioni di dollari). Tuttavia la realizzazione della prima della serie, il Mars Observer, aveva condotto a ritardi e posticipi e ad un incremento del tetto di spesa, che raggiunse complessivamente gli 813 milioni di dollari quando nel 1993 la missione andò perduta ormai in prossimità di Marte. Ciò condusse alla cancellazione del Programma e gettò un generale discredito sull'effettiva possibilità di successo di missioni interplanetarie a basso costo.
Nel mentre, tra il 1989 ed il 1990, entro la Solar System Exploration Division della NASA veniva istituito un gruppo di lavoro che condusse all'ideazione di un nuovo programma di esplorazione spaziale a basso costo, il Programma Discovery, che nel novembre del 1992 aveva ottenuto i favori del neo-eletto Presidente della NASA, Daniel Goldin. Tra le missioni ritenute d'interesse, v'era nuovamente il rendezvous con un asteroide. Le direttive del programma imponevano che i costi per lo sviluppo e la costruzione della sonda non eccedessero i 150 milioni di dollari e che la missione fosse lanciata con un razzo Delta II, o altro vettore dal costo inferiore, oltre alcuni limiti sulla tempistica e sul costo della fase di operazioni dopo il lancio, che non avrebbe dovuto superare i 35 milioni di dollari.Furono sottoposte alla NASA due proposte di missione, una presentata dal Jet Propulsion Laboratory (JPL), l'altra dal dipartimento di scienze spaziali (Space Department) dell'Applied Physics Laboratory (APL) della Johns Hopkins University. Il JPL ritenne che fosse «improbabile» realizzare la missione entro i limiti di spesa indicati, proponendo quale possibile soluzione quella di avviare una produzione di piccola serie, di tre esemplari - in tal modo, la spesa per le produzioni successive alla prima si sarebbe ridotta. L'APL aveva una maggiore esperienza con missioni spaziali a basso costo, avendo sviluppato i satelliti Transit per la Marina degli Stati Uniti negli anni cinquanta ed avendo partecipato alla Strategic Defense Initiative negli anni ottanta, e propose di costruire una sonda per un rendezvous con 1943 Anteros per 110 milioni di dollari.Quando, tuttavia, la NASA sottopose nel 1992 la richiesta di finanziamento delle missioni del Programma Discovery al Congresso, la missione NEAR era stata rinviata ad una seconda fase del programma, venendole preferita la missione Mars Pathfinder, sviluppata dal JPL. Fu prevalentemente l'intervento della senatrice Barbara Mikulski, rappresentante del Maryland, a reintrodurre il finanziamento della missione al Senato. Per rendere la missione più interessante, inoltre, fu sviluppato un nuovo piano di volo che, a fronte di un lancio nel 1996, avrebbe permesso di raggiungere 433 Eros e sorvolare un secondo asteroide, 253 Mathilde - per di più, una settimana prima che Mars Pathfinder ammartasse. La squadra guidata da Thomas B. Coughlin ebbe quindi 26 mesi per sviluppare, produrre e testare la sonda.
La configurazione della sonda ha risposto alle richieste di economicità, rapidità e affidabilità imposte dal programma di sviluppo puntando sulla semplicità, sulla ridondanza dei componenti chiave e sull'uso di tecnologie innovative in ambito spaziale.Il corpo principale della sonda aveva la forma di un prisma, alto 2,8 m, a base ottagonale, dal diametro di circa 1,7 m. Sulla sua sommità era montata in modo fisso l'antenna parabolica ad alto guadagno, di 1,5 m di diametro, il magnetometro e quattro pannelli fotovoltaici in arseniuro di gallio, ognuno dei quali lungo 1,8 m e largo 1,2 m, che avrebbero fornito una potenza elettrica di 1800 W ad un'unità astronomica dal Sole, e 400 W alla massima distanza raggiunta dalla sonda, 2,2 UA. Sulla base erano montati, in modo fisso, i restanti strumenti scientifici. Erano inoltre presenti, quali ridondanze, altre due antenne, una con fascio a ventaglio (fan-beam antenna) e l'altra a basso guadagno.La sonda era stabilizzata a tre assi. Il sistema propulsivo era contenuto nel corpo principale e sviluppato indipendentemente da esso. Si componeva di un motore a razzo bipropellente - ad idrazina e tetraossido di azoto - in grado di fornire una spinta di 450 N e caratterizzato da un impulso specifico di 313 s; quattro motori a monopropellente - ad idrazina - in grado di fornire una spinta da 21 N, utilizzati per direzionare il vettore di spinta durante le accensioni del motore principale; ed altri sette motori a monopropellente - anch'essi ad idrazina - in grado di fornire una spinta da 3,5 N, utilizzati per le manovre in orbita attorno all'asteroide e, insieme a quattro ruote di reazione, per il controllo d'assetto. La sonda pesava a secco 468 kg e fu rifornita di carburante fino a raggiungere i limiti di lancio del razzo che l'avrebbe portata in orbita, ovvero 805 kg.La navigazione era supportata da cinque sensori stellari digitali, un'unità di misura inerziale (IMU) ed un sensore stellare, puntato in direzione opposta rispetto agli strumenti. L'IMU si componeva di quattro accelerometri e di quattro giroscopi risonanti emisferici, che non hanno parti mobili perché sfruttano le proprietà della radiazione elettromagnetica, ma che non avevano ancora trovato applicazione nello spazio. Gli elementi principali del sottosistema di comando ed acquisizione dati erano due processori ridondanti e due registratori, di 1,1 e 0,67 Gbit di memoria, basati sulla DRAM Luna-C dell'IBM.
La sonda era dotata di cinque strumenti scientifici - una fotocamera multispettrale, uno spettrometro infrarosso, uno spettrometro nei raggi X e gamma, un magnetometro e un altimetro laser - che pesavano complessivamente 56 kg e costarono 15,4 milioni di dollari, relativamente piccoli e poco costosi, per una missione spaziale. Ciò fu ottenuto prevalentemente sviluppandoli sulla base di tecnologie allo stato solido che non avevano ancora trovato applicazione in ambito spaziale, ma che erano già commercialmente mature.
La fotocamera multispettrale (Multi-Spectral Imager, MSI) fu sviluppata dall'Applied Physics Laboratory (APL) sulla base di uno strumento analogo che sarebbe volato a bordo del Midcourse Space Experiment, un satellite sviluppato dall'APL per la Ballistic Missile Defense Organization (Organizzazione per la difesa missilistica balistica), un'agenzia del Dipartimento della Difesa degli Stati Uniti. In tal modo si poté ottenere ad un costo relativamente contenuto, uno strumento di elevata validità scientifica.La fotocamera operava nel visibile e nel vicino infrarosso, a lunghezze d'onda comprese tra 450 e 1 100 nm. Il suo obiettivo primario sarebbe stato di determinare la forma dell'asteroide e di identificare le caratteristiche morfologiche e mineralogiche presenti sulla sua superficie. Montava ottiche refrattive di applicazione spaziale, con una ruota portafiltri con otto posizioni, con sette filtri dedicati all'individuazione di silicati ferrosi e l'ottavo selezionato perché fosse d'ausilio durante la navigazione. La fotocamera aveva un campo di vista (field of view o FOV) di 50,6 × 39,3 mrad (pari a 2,93 × 2.26°), che veniva tradotto in 537 × 244 pixel. Quale rilevatore era utilizzata una striscia di charge-coupled device o CCD.Nella fase operativa, lo strumento era comandato da un gruppo scientifico presso la Cornell University, diretto da Joseph Veverka.
Lo spettrometro infrarosso (NEAR Imaging Spectrograph, NIS) operava tra 0,8 e 2,6 μm, ma le misure utili risultarono comprese tra 1,5 e 2,5 µm. I due rilevatori erano in matrice di germanio (Ge) ed in matrice di arseniuro di indio e gallio (InGaAs), ciascuno di 32 elementi con raffreddamento passivo. Era possibile utilizzare lo strumento con un campo di vista stretto, di 6,63 × 13,3 mrad (0,38 × 0,76°), o largo, di 13,3 × 13,3 mrad (0,76 × 0,76°). Le immagini spettrali erano costruite combinando il moto di uno specchio mobile e quello della sonda.Scopo dello strumento era rilevare l'abbondanza superficiale di minerali quali olivine e pirosseni. Anche questo strumento era diretto da Joseph Veverka.
Lo spettrometro nei raggi X e gamma (X-Ray/Gamma-Ray Spectrometer, XGRS) è stato lo strumento più costoso tra quelli a bordo della sonda NEAR. Esso si compone in realtà di due strumenti: uno spettrometro nei raggi X ed uno nei raggi gamma. Insieme sono stati utilizzati per determinare la composizione superficiale di Eros.Lo spettrometro a fluorescenza X misurava la composizione elementare della superficie attraverso lo studio della radiazione di fluorescenza X tra 1 e 10 keV, emessa dagli atomi del campione esaminato in seguito all'eccitazione provocata da raggi X solari incidenti. Si componeva di tre contatori proporzionali a gas che, attraverso opportuni filtri, potevano risolvere le linee di assorbimento del magnesio (Mg), alluminio (Al), silicio (Si), ferro (Fe), zolfo (S), titanio (Ti) e calcio (Ca). Aveva un'apertura di 25 × 25 cm ed un campo di vista di 5°. Disponeva di una placca mobile in 55Fe, da utilizzare per calibrare lo strumento in volo. Per distinguere l'emissione della superficie dal rumore, sul lato della sonda esposto al Sole erano presenti due rilevatori che misuravano la porzione X della radiazione solare incidente.Lo spettrometro nei raggi gamma si componeva di uno scintillatore a ioduro di sodio (NaI) con uno schermo di anti-coincidenza in germanato di bismuto, che gli forniva un campo di vista di circa 45°. Lo strumento misurava raggi gamma emessi dalla superficie di Eros tra 0,3 e 10 MeV, con intervalli di 10 keV. L'eccitazione poteva essere generata da più fonti, in particolare sia dall'interazione tra raggi cosmici ed atomi di ferro, silicio, ossigeno (O), magnesio ed idrogeno (H) presenti in superficie, sia dal decadimento radioattivo di costituenti di Eros, quali potassio (K), torio (Th) ed uranio (U); sia dall'interazione tra particelle prodotte durante un brillamento solare ed altri elementi della superficie, quali ferro, silicio, ossigeno e magnesio. La lettura dello strumento riusciva a penetrare fino a circa 10 cm sotto la superficie.I due spettrometri erano alimentati e controllati attraverso un'elettronica comune. Combinando le osservazioni dei due strumenti per gli atomi comuni, era possibile ricevere informazioni anche sulla profondità di alcuni depositi.Referente scientifico per lo strumento è stato Jacob Trombka, del Goddard Space Flight Center.
Il MAG era un magnetometro fluxgate, sviluppato dal Goddard Space Flight Center e diretto da Mario Acuna.Lo strumento era montato sulla sommità dell'antenna ad alto guadagno ed era stato sviluppato per misurare il campo magnetico interplanetario e l'eventuale campo magnetico di Eros durante la fase osservativa. La possibilità che un asteroide potesse avere un campo magnetico era stata sollevata dai dati ottenuti dalla sonda Galileo nel sorvolo di 951 Gaspra e 243 Ida, che tuttavia non erano stati ritenuti definitivi. Fu sviluppato, quindi, uno strumento molto sensibile, in grado di rilevare campi magnetici compresi tra 4 e 65,536 nT. Ad ogni modo, non è stata individuata l'esistenza di alcun campo magnetico su Eros.
L'altimetro laser (NEAR Laser Rangefinder, NLR) si componeva di due elementi e dell'elettronica necessaria all'elaborazione dei dati. Il primo era un diodo laser pompato in granato di ittrio e alluminio dopato con neodimio (Nd:YAG), in grado di produrre impulsi di 15 mJ di potenza, di 12 ns di durata, ad una lunghezza d'onda di 1,064 μm con una divergenza di 235 μrad. La frequenza poteva essere variata tra 0 125, 1, 2 e 8 Hz. L'impulso raggiungeva la superficie dell'asteroide ed era quindi riflesso indietro, dove veniva raccolto da un telescopio riflettore allineato con la fotocamera multispettrale, con un'apertura di 8,9 cm ed un fotodiodo quale elemento fotorilevatore. L'elettronica del dispositivo sarebbe quindi stata in grado di misurare il tempo di andata e ritorno e stabilire la lunghezza del tragitto percorso dal segnale, con un'accuratezza di 6 m. Ciò, con la conoscenza della quota dell'orbita, permetteva di determinare l'altitudine media di un'area quadrata di circa 400 m di lato sulla superficie. Ripetute misure avrebbero permesso la realizzazione di una mappa topografica di Eros. Era previsto che lo strumento operasse da un'orbita di 50 km di raggio.Lo strumento è stato diretto da Maria T. Zuber del Goddard Space Flight Center.
Nel corso dell'esperimento di scienza radio e gravimetria (Radio Science and Gravimetry) sarebbero state ricavate informazioni sul campo gravitazionale di Eros e Mathilda e sulla loro massa misurando lo spostamento Doppler dei segnali radio provenienti dalla sonda. Combinando questi dati con le osservazioni condotte dalla fotocamera multispettrale e dallo spettrometro infrarosso, che avrebbero permesso di determinare la forma e quindi il volume dei due oggetti, sarebbe stato inoltre possibile ricavare informazioni sulla densità e dedurre quindi alcune informazioni sulla struttura interna dei due asteroidi.Referente scientifico per l'esperimento è stato Donald Yeomans, del Jet Propulsion Laboratory.
Nel marzo del 2000, la NASA scelse di rinominare ufficialmente la missione in NEAR Shoemaker in memoria di Eugene Shoemaker, un geologo statunitense che è stato tra i fondatori del campo delle scienze planetarie, deceduto in un incidente d'auto il 18 luglio 1997 durante una campagna di ricerca in Australia.Il lavoro di Shoemaker sui crateri da impatto sulla Terra fece da fondamento allo studio dei crateri in tutti gli altri corpi del Sistema solare; a lui va inoltre attribuita la determinazione di una scala geologica sulla Luna, che permise una datazione della caratteristiche superficiali lunari. Fu inoltre membro del gruppo di lavoro che nel 1985 sviluppò la proposta di missione per l'esplorazione di un asteroide near-Earth che fu successivamente ripresa nello sviluppo della missione NEAR. Nella sua carriera promosse la ricerca su asteroidi e comete e caldeggiò l'ipotesi di una missione umana verso un asteroide NEO, come passo intermedio per l'esplorazione di Marte e degli altri pianeti.
La sonda NEAR fu costruita in economia assemblando componenti già esistenti; al lancio pesava 805 kg. Fu lanciata il 17 febbraio 1996 a bordo di un razzo Delta II nella configurazione 7925-8, ovvero supportato da nove booster a propellente solido ed utilizzando uno Star 48 (PAM-D) come terzo stadio. Dopo tredici minuti in un'orbita di parcheggio a circa 465 km dalla superficie terrestre, l'accensione del terzo stadio inviò la sonda verso la fascia degli asteroidi. Trascorse la maggior parte della traiettoria riducendo al minimo le attività, in uno stato di ibernazione che si concluse pochi giorni prima del sorvolo ravvicinato (fly-by) dell'asteroide di tipo C 253 Mathilde.
L'incontro avvenne il 27 giugno 1997; nel momento di massimo avvicinamento, alle 12:56 UT, la sonda raggiunse la distanza di 1200 km, transitando con una velocità relativa di 9,93 km/s. A causa di limitazioni nella potenza energetica disponibile a bordo, fu attivata solo la fotocamera multispettro, raccogliendo tuttavia 330 immagini, che coprono il 60% della superficie dell'asteroide. L'incontro permise di determinarne le dimensioni, la massa e l'albedo dell'asteroide.
Il 3 luglio 1997, la sonda eseguì la prima grande manovra di spazio profondo, con un'accensione in due tempi del motore principale da 450 N. Ciò determinò una riduzione della velocità di 279 m/s e del perielio da 0,99 UA a 0,95 UA.Il 23 gennaio 1998, sfruttò il campo gravitazionale terrestre in una manovra di fionda gravitazionale (swing-by). Il massimo avvicinamento fu raggiunto alle 7:23 UT, a 540 km dalla superficie, sopra il confine meridionale tra l'Iran e l'Iraq. La manovra fu un successo, variando l'inclinazione orbitale da 0,5 a 10,2° e l'afelio da 2,18 a 1,77 UA, valori che quasi combaciano con quelli di Eros. Il sorvolo fu anche sfruttato per calibrare gli strumenti della sonda. Fu condotto, inoltre, un curioso esperimento per valutare la riflettanza dei pannelli fotovoltaici: l'assetto della sonda fu impostato in modo da riflettere la luce solare verso la superficie, durante il sorvolo degli Stati Uniti; il dato desiderato poté essere così stimato valutando la magnitudine raggiunta nei flare della sonda, che raggiunsero approssimativamente la prima magnitudine - ben visibili ad occhio nudo.
Il 20 dicembre 1998 fu tentata la prima delle quattro manovre che avrebbero condotto all'ingresso in orbita attorno ad Eros il seguente 10 gennaio. La sequenza di accensione fu avviata, ma subito abortita in modo automatico a causa della rilevazione di un'eccessiva accelerazione laterale. La sonda entrò in modalità sicura (safe mode) ed iniziò ad oscillare. Durante l'anomalia di funzionamento che durò alcune ore, si verificarono migliaia di accensioni dei razzi che condussero alla perdita di 29 kg di propellente (corrispondenti ad un delta-v di 96 m/s). Se fossero andati perduti altri 15 kg, la sonda non avrebbe avuto più alcuna opportunità di entrare in orbita attorno all'asteroide. Come rilevò il rapporto della commissione nominata ad indagare sull'incidente, il rischio di perdita della missione fu concreto e derivò in ultima analisi da disattenzioni commesse dalla squadra che dirigeva la sonda, divisa in tre gruppi separati, presso l'APL, il JPL e la Cornell University. Quando i contatti furono recuperati, 27 ore dopo, sarebbe stato impossibile riprendere la sequenza per l'inserzione in orbita. Tuttavia, fu necessario organizzare rapidamente un nuovo piano di volo, perché la sonda avrebbe comunque sorvolato Eros il giorno seguente.
Nel momento di massimo avvicinamento, il 23 dicembre 1998 alle 18:41:23 UT, NEAR Shoemaker sorvolò Eros con una velocità relativa di 965 m/s e ad una distanza di 3827 km dal centro di massa dell'asteroide. Furono raccolte immagini con una risoluzione massima di 400 m, condotte osservazioni spettroscopiche nel vicino infrarosso ed eseguito il tracciamento radar dell'asteroide.Durante la frase di progettazione erano state previste varie soluzioni che avrebbero condotto all'inserzione in orbita. Così dopo aver eseguito i test di funzionamento del propulsore principale, i controllori di volo decisero di implementare subito un nuovo piano di volo, anche per ridurre i costi di gestione della sonda nelle altrimenti lunghe fasi eliocentriche. Il 3 gennaio 1999 fu eseguita la principale manovra in previsione di un secondo tentativo di inserzione in orbita, alla quale corrispose un delta-v di 932 m/s. Una seconda manovra fu condotta il 20 gennaio (14 m/s) ed una terza il 12 agosto (21 m/s).Dal mese di dicembre 1999 fino alla conclusione della sua missione, la sonda è stata inclusa nella InterPlanetary Network (IPN), una rete di sonde spaziali per la localizzazione dei gamma ray burst (o lampi gamma).
Il 28 gennaio ed il 4 e 9 febbraio 2000 furono condotte osservazioni di Eros volte ad individuare eventuali satelliti, anche allo scopo di evitare che la sonda potesse scontrarsi con essi, se presenti. Il 3 e l'8 febbraio furono eseguite altre due manovre di correzione dell'orbita per fare in modo che la sonda potesse sorvolare Eros con una velocità relativa di circa 10 m/s dalla parte illuminata dal Sole, ad una distanza di 200 km dalla superficie, e condurre alcune osservazioni scientifiche prima di eseguire la manovra di ingresso in orbita.NEAR raggiunse Eros il 14 febbraio 2000, dopo 13 mesi di crociera. La manovra di ingresso in orbita ebbe luogo alle 15:33 UT, ad una distanza di 330 km dalla superficie e consistette nell'accensione del propulsore per quasi annullare la velocità relativa della sonda rispetto all'asteroide. NEAR si immise in un'orbita con periasse di 321 km ed apoasse di 366 km.
L'orbita iniziale fu lentamente ridotta ad un'orbita polare approssimativamente circolare, di circa 50 km di raggio, dalla quale potevano essere raccolte immagini con una risoluzione di 5–10 m/pixel. NEAR Shoemaker trascorse in questa orbita il periodo compreso tra il 1º maggio ed il 26 agosto 2000, salvo una decina di giorni, tra il 14 ed il 24 luglio, in cui l'orbita fu ulteriormente abbassata a 35 km di raggio secondo quanto richiesto per il funzionamento dello spettrometro a raggi X e Gamma (XGRS). La sonda riprese quindi un'orbita più distante di circa 100 km, che raggiunse il 5 settembre 2000. A metà ottobre furono eseguite altre manovre che condussero ad un sorvolo a 5,3 km dalla superficie alle 07:00 UT del 26 ottobre.Successivamente, la sonda fu spostata su un'orbita circolare ancora più distante, di 200 km di raggio. Fu quindi variato il piano orbitale, da polare - con moto progrado - ad equatoriale - con moto retrogrado. Nuovamente, l'orbita fu abbassata, questa volta direttamente a 35 km di raggio - dal momento che l'esperienza precedente non aveva dato luogo ad inconvenienti - raggiunta il 13 dicembre 2000. Il 24 gennaio 2001, la sonda iniziò una serie di passaggi ravvicinati (fra 5 e 6 km dalla superficie); il più stretto si verificò il 28 gennaio, ad un'altitudine di 2,74 km.Era previsto che la missione si concludesse dopo un anno di osservazioni dell'asteroide, ovvero il 14 febbraio 2001. Tuttavia, non era stato stabilito cosa ne sarebbe stato della sonda. Il gruppo di ingegneri che la guidava propose quindi alla NASA di tentare una manovra di discesa controllata ed atterraggio morbido sulla superficie, che fu programmata per il 12 febbraio.
La prima di cinque manovre che avrebbero condotto all'atterraggio iniziò alle 15:30 UT circa. Gli ingegneri del centro di controllo non sapevano quanto combustibile fosse rimasto a bordo, così calcolarono la traiettoria che avrebbe seguito la sonda se ognuna delle cinque accensioni fosse venuta a mancare. Ad ogni modo, la sonda seguì la traiettoria di discesa prestabilita, salvo raggiungere il suolo qualche secondo prima del previsto alle 20:01:51 UT, toccando in prossimità del cratere Himeros - vicino alla "sella" dell'asteroide - con una velocità compresa fra 1,5 ed 1,8 m/s. NEAR Shoemaker fu così la prima sonda ad eseguire un atterraggio morbido su di un asteroide.Era stato comandato alla sonda di inviare direttamente a Terra i dati raccolti durante la discesa, in modo che non andassero perduti se NEAR Shoemaker fosse stata danneggiata dall'urto. Tuttavia, con sorpresa degli stessi controllori di missione, risultò ancora operativa. Così la missione ottenne un'estensione del tempo a disposizione del Deep Space Network per altri quattordici giorni. In particolare, lo spettrometro a raggi gamma fu riprogrammato per raccogliere dati sulla composizione dell'asteroide da tale posizione favorevole - una decina di centimetri dalla superficie. L'ultima comunicazione fu ricevuta il 28 febbraio 2001, alle 23:00 UT, prima di comandare lo spegnimento della sonda.Un ultimo tentativo di comunicare con NEAR Shoemaker fu condotto senza successo il 10 dicembre 2002, per valutare la resistenza della sonda nell'ambiente ostile presente sulla superficie dell'asteroide, dove sono raggiunte temperature minime prossime ai 100 K (-173 °C).
253 Mathilde è stato il primo asteroide di tipo C raggiunto da una sonda spaziale. Dalle informazioni raccolte nell'incontro, è stato possibile stimarne le dimensioni - 66 × 48 × 44 km, la massa - (1,033 ± 0,044) × 1017 kg, la densità - 1 300 kg/m³ - e l'albedo, che è pari allo 4,7% della luce incidente e rende l'asteroide particolarmente scuro. Ciò ha permesso di desumere interessanti indizi anche sulla sua struttura interna.Sulla faccia osservata sono stati individuati cinque grandi crateri di dimensioni comparabili a quelle dell'asteroide stesso, generati da impatti che avrebbero distrutto un oggetto monolitico. L'ipotesi più accreditata è quindi che Mathilde sia costituito da un insieme di pezzi di piccole dimensioni (inferiori ai 500 m), tenuti insieme dalla gravità. La superficie dell'asteroide infatti è particolarmente omogenea nell'albedo, né sono stati individuati massi o altre strutture che potrebbero essere correlate a ricaduta di materiale scagliato nello spazio nel corso degli impatti. Gli impatti che avrebbero dato origine ai crateri di maggiori dimensioni sarebbero avvenuti con angolazioni maggiori di 45°; inoltre, in conseguenza di essi, il materiale che costituisce l'asteroide si sarebbe prevalentemente compresso, più che essere scavato via ed espulso nello spazio.
NEAR Shoemaker ha determinato forma, massa - (6,687 ± 0.003) × 1015 kg - e densità - (2 670 ± 30) kg/m³ - di 433 Eros. Ne ha fotografato la superficie per un anno, raccogliendo informazioni sulla sua composizione, morfologia e mineralogia.Eros è un corpo dalla struttura interna essenzialmente omogenea, come suggerisce la distribuzione del suo campo gravitazionale, ma ha una densità leggermente inferiore a quella delle condriti ordinarie e ciò fa supporre che presenti una significativa porosità, sebbene ad un livello inferiore di Mathilde. Ciononostante è un oggetto consolidato, solcato forse da alcune fratture interne, delle quali non è possibile stabilire l'entità. Sulla superficie è possibile individuare strutture che mostrano una coerenza che non sarebbe compatibile con una struttura interna meno compatta. È inoltre possibile distinguere terreni più antichi - la maggior parte - ed altri geologicamente più recenti. Tutti gli indizi raccolti suggeriscono che Eros sia un frammento di un corpo preesistente, generato durante un impatto.La superficie è inoltre coperta da uno strato di regolite, che potrebbe raggiungere anche i 100 m di profondità. Rocce e blocchi appaiono immersi in essa in varie posizioni. Sono anche visibili "pozze" dalla superficie levigata, cavità riempite dalla regolite. Sono stati proposti vari meccanismi che avrebbero permesso tale livellamento, tra questi il moto di onde sismiche generate dagli impatti oppure la levitazione elettrostatica.Infine, la composizione di Eros - stimata come rapporto elementare rispetto al silicio - è per certi versi analoga a quelle delle condriti ordinarie (nei valori di Fe/Si, Al/Si e Mg/Si), ma presenta minori quantità di zolfo. Non è possibile sapere se ciò sia limitato ad una decina di μm della superficie (corrispondente al potere penetrante dello spettrometro a raggi X) oppure permanga anche all'interno dell'asteroide. Lo spettrometro a raggi gamma ha fornito dati validi solo quando la sonda si è posata sulla superficie, essendo stata sovrastimata la sua portata. Le misure sono quindi limitate a circa un metro cubo di Eros. Lo strumento ha rilevato valori dell'abbondanza del potassio e dei rapporti Mg/Si e Si/O confrontabili con quanto misurato nelle condriti, ma un contenuto minore di ferro nei rapporti Fe/Si e Fe/O. Come detto, l'asteroide non presenta un campo magnetico.
Nel novembre del 2001 il National Air and Space Museum ha assegnato alla missione il Trophy for Current Achievement, che istituito nel 1985 rappresenta uno dei riconoscimenti più illustri dell'istituto statunitense. Nello stesso anno ha ricevuto inoltre il premio Best of What's New, assegnato dalla rivista mensile statunitense Popular Science.La missione, cui sono riconosciuti numerosi primati, è stata un grande successo. Nel libro Asteroid rendezvous: NEAR Shoemaker's adventures at Eros, curato da Jim Bell e Jacqueline Mitton, Joseph Veverka evidenzia come la missione avrebbe dovuto aprire la strada ad una esplorazione metodica degli asteroidi, finalizzata al loro campionamento per dimensioni, classe spettrale e distanza orbitale. Le informazioni raccolte permetterebbero inoltre lo sviluppo di una missione di recupero di campioni dalla superficie di Eros ed al loro trasporto sulla Terra per analisi dettagliate, tuttavia al novembre del 2011 queste ambiziose aspettative non hanno trovato ancora una concreta realizzazione.
Farquhar, R.W., Dunham, D.W.; McAdams, J.V., NEAR Mission Overview and Trajectory Design (PDF), AAS/AIAA Astrodynamics Conference, Halifax, Nova Scotia, August 14-17, 1995. URL consultato il 25 ottobre 2011.
(EN) Santo, A.G., Lee, S.C.; Gold, R.E., NEAR spacecraft and instrumentation (PDF), in Journal of the Astronautical Sciences, vol. 43, nº 4, 1995. URL consultato il 28 ottobre 2011.
(EN) Mosher, L.E., Wiley, S., Design, Development, and Flight of the NEAR Propulsion System (PDF), in Johns Hopkins APL Tecchnical Digest, vol. 19, nº 2, 1998,  pp. 174-184. URL consultato il 28 ottobre 2011.
(EN) Final Report of the NEAR Anomaly Review Board, The NEAR Rendezvous Burn Anomaly of December 1998 (PDF), NASA, novembre 1999. URL consultato il 25 ottobre 2011 (archiviato dall'url originale il 14 giugno 2011).
(EN) Trombka, J.I. et al., The NEAR-Shoemaker x-ray/gamma-ray spectrometer experiment: Overview and lessons learned, in Meteoritics & Planetary Science, vol. 36, nº 12, 2001,  pp. 1605-1616. URL consultato il 18 novembre 2011.
(EN) Veverka, J., Thomas, P.; et al., NEAR Encounter with Asteroid 253 Mathilde: Overview, in Icarus, vol. 140, nº 1, 1999,  pp. 3-16, DOI:10.1006/icar.1999.6120. URL consultato il 20 ottobre 2011.
(EN) McCoy, T.J., Robinson, M.S.; Nittler, L.R.; Burbine, T.H., The Near Earth Asteroid Rendezvous Mission to asteroid 433 Eros: A milestone in the study of asteroids and their relationship to meteorites (PDF), in Chemie der Erde Geochemistry, vol. 62, nº 2, 2002,  pp. 89-121, DOI:10.1078/0009-2819-00004. URL consultato il 28 ottobre 2011.
(EN) Bell, Jim, Mitton, Jacqueline, Asteroid rendezvous: NEAR Shoemaker's adventures at Eros, Cambridge University Press, 2002, ISBN 0-521-81360-3, , 9780521813600.
(EN) Cheng, A.F., Near Earth Asteroid Rendezvous: Mission Summary (PDF), in Bottke, W.F.; Cellino, A.; Paolicchi, P.; Binzel, R.P. (a cura di), Asteroids III, Tucson, University of Arizona Press, 2002,  pp. 351–366. URL consultato il 28 ottobre 2011.
(EN) Dunham, D.W., Farquhar, R.W.; McAdams, J.V. et al., Implementation of the First Asteroid Landing (abstract), in Icarus, vol. 159, nº 2, 2002,  pp. 433-438, DOI:10.1006/icar.2002.6911. URL consultato il 10 novembre 2011.
(EN) McAdams, J.V., Dunham, D.W.; Farquhar, R.W., NEAR Mission Design (PDF), in Johns Hopkins APL Tecchnical Digest, vol. 23, nº 1, 2002,  pp. 18-33. URL consultato il 25 ottobre 2011.
(EN) McCurdy, Howard E., Low Cost Innovation in Spaceflight: The History of the Near Earth Asteroid Rendezvous (Near) Mission (PDF), NASA, 2005, NASA SP-2005-4536. URL consultato il 25 ottobre 2011.
Wikimedia Commons contiene immagini o altri file su Near Earth Asteroid Rendezvous
(EN) NEAR Shoemaker, National Space Science Data Center, NASA. URL consultato il 25 ottobre 2011.
(EN) Near Earth Asteroid Rendezvous Mission, Applied Physics Laboratory, Johns Hopkins University. URL consultato il 25 ottobre 2011.