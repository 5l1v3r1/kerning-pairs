
Lucio Orbilio Pupillo (Beneventum, 114-113 a.C. – Roma, 14-13 a.C.) è stato un grammatico e didatta romano, meglio noto come Orbilio: Orbilius Pupillus (traducibile con "orfanello minorenne") non è nomen gentilizio ma un doppio cognomen indicante condizione familiare.
Grazie soprattutto al brevissimo intenso ritratto che ne ha lasciato Quinto Orazio Flacco, è stato consacrato dalla tradizione successiva come archetipo del maestro pignolo, retrivo e irascibile.
Gaio Svetonio Tranquillo fornisce la biografia di Orbilio nel suo De grammaticis et rhetoribus. In essa, che costituisce la principale fonte di informazioni, l'autore pur indulgendo in particolari biografici curiosi e scandalistici, li accompagna con citazioni di fonti esterne componendo un ritratto coerente e caratteristico.
Nato a Beneventum, Orbilio fin da ragazzo affrontò studi regolari con grande impegno. In giovinezza subì il grave trauma della perdita nello stesso giorno di entrambi i genitori per morte violenta: era infatti il periodo del sanguinoso scontro politico tra Mario e Silla e della guerra sociale, che provocò migliaia di morti in tutta la Magna Grecia orientale.
Orbilio dovette dunque ingegnarsi come apparitor, cioè passacarte e fattorino amministrativo. Prestò successivamente servizio militare prima come ausiliario e poi come cavaliere (cornicularius) in Macedonia. Terminata la leva militare riprese e completò gli studi.
Dopo aver a lungo insegnato nella sua terra natale, a cinquant'anni si trasferì a Roma nell'anno del consolato di Cicerone (63 a.C.) e lì insegnò con maggior fama che guadagno: infatti, in età assai avanzata ammise in un suo scritto di vivere in povertà e di abitare in un sottotetto.
Invecchiando inasprì il suo carattere; avversava in qualunque occasione, anche in pubblico e con parole sguaiate, non solo rivali letterari e personaggi famosi, ma anche i suoi studenti, come lascia intendere Orazio che, avendo avuto Orbilio già sessantenne come insegnante, gli affibbiò il soprannome di plagosus ("che causa ferite/piaghe", vale a dire "manesco" o addirittura "contundente"):
Tale attitudine non fu riservata solo alla didattica, ma fu usata anche contro personaggi politici, ai quali Orbilio non risparmiava allusioni sarcastiche: lo assicura Svetonio riferendo un aneddoto e riportando un verso del poeta Domizio Marso:
Il suo interesse per la letteratura antica è testimoniato da un aneddoto riportato da Svetonio: il grammatico Pomponio Andronico, divenuto povero, vendette l'intera sua opera di Confutazioni degli Annali di Ennio a uno sconosciuto per sedicimila sesterzi. Sparita dalla circolazione tale opera, secondo Svetonio Orbilio sostenne di aver ricomprato questi libri per curarne la diffusione a Roma sotto il nome del loro autore.
Morì quasi centenario, dopo aver perso la memoria, come ironizza Furio Bibaculo nel suo epigramma:
Gli fu dedicata una statua a Benevento, dove appariva seduto, vestito di pallio e con ai lati due scrigni. Lasciò un figlio con il suo stesso nome, anch'egli grammatico e insegnante.
Il grammatico Scribonio Afrodisio inizialmente era stato suo servo e, una volta affrancato da Scribonia, prima moglie di Ottaviano Augusto, divenne suo discepolo.
Di quanto scritto da Orbilio non ci è rimasto praticamente nulla. Svetonio però riferisce la pubblicazione di un'opera, intitolata Perialogos riguardante le lamentele per le offese che gli insegnanti ricevono a causa della negligenza o l'ambizione del genitori. Tale titolo, così come riportato dalla tradizione manoscritta di Svetonio, è parola non documentata altrove né in latino né in greco; a meno che non si tratti di un neologismo essa più probabilmente testimonia un errore di trascrizione del testo: il titolo in lingua greca — sia esso in alfabeto greco o già traslitterato in alfabeto latino — non è stato compreso generando un errore che è giunto a noi nella forma Perialogos. Sono state formulate dai filologi diverse ipotesi di emendazione per risalire alla sua corretta lettura: tra esse, Brugnoli, oltre a Peri algeos, cita Περιαλγής, Peri alogon, Παιδαγωγός, Periautologos, Αἰτιαλόγος e Περιαλουργός.
Della sua opera ci sono giunti per tradizione indiretta solo tre frammenti che attestano l'interesse di Orbilio per le sinonimie:
Il secondo è citato da Isidoro di Siviglia nel De differentiis verborum, in riferimento a un frammento di Afranio:
Il terzo è citato da Prisciano nelle Institutiones grammaticae, nella sezione dell'ottavo libro sulle forme verbali, dove vengono citati alcuni casi in cui verbi normalmente deponenti (cioè di forma passiva ma di diatesi attiva) sono usati passivamente. A questi esempi sono accostati verbi di uguale comportamento in greco, a testimonianza dell'estrema sopravvivenza della diatesi mediopassiva anche in latino.
Finite nell'oblio le sue opere, la fortuna della figura di Orbilio fu per secoli legata a quella del suo alunno più noto, Quinto Orazio Flacco, che ne consegnò ai posteri il brevissimo ritratto di istitutore puntiglioso, retrivo e violento. Tale reputazione divenne ben presto stereotipo del personaggio di Orbilio, trasformato così nell'icona dell'istitutore incline alla punizione corporale, come appare da alcune testimonianze di epoche successive.
Lo stereotipo di Orbilio generò in epoca illuminista la parola Orbilianismo, indicante la parafilia degli Orbilianisti, educatori che abusano della flagellazione sugli studenti provandone piacere. I termini compaiono nel curioso libello francese dal titolo Memorie storiche sull’orbilianismo e sulle correzioni dei gesuiti pubblicato nel 1764. In esso la denuncia dei metodi sadici e violenti degli educatori religiosi non era tanto ispirata a volontà umanitarie quanto ad una esplicita propaganda antigesuitica nella Francia che di lì a poco avrebbe intrapreso la via della Rivoluzione.
Il filologo e poeta olandese Pieter van Braam oltre a pregevoli carmina in lingua latina scrisse anche diverse poesie in olandese tra cui una intitolata Orbilius Antibarbarus:
La poesia, inclusa nella raccolta di Geysbeek come rappresentativa della personalità del suo autore, era rimasta originariamente inedita ma fu scoperta fra le carte del poeta da Ewald Kist che la inserì nel suo Elogio di Pieter van Braam.
Il poeta francese Arthur Rimbaud, esempio di genio precoce, a quattordici anni appena compiuti era già abile versificatore in latino. Studente esterno al collegio di Charleville, il 6 novembre 1868 propose il suo primo saggio di poesia, Ver erat. Esso inizia descrivendo il poeta Orazio, a sua volta giovane studente, mentre approfitta di un'assenza forzata del maestro per effettuare una scampagnata:
Involontaria o intenzionale, l'identificazione dell'autore con il protagonista crea nello sviluppo successivo di questo poemetto un'impressionante profezia del futuro poeta simbolista e ribelle a ogni coercizione: Orazio si addormenta presso la riva di un fiume e in sogno viene incoronato d'alloro da uno stormo di colombe. Gli appare poi Apollo in persona che gli scrive sul capo TV VATES ERIS ("Tu sarai un veggente"); le colombe si riveleranno infine essere le nove Muse.
Il poeta italiano Giovanni Pascoli nel suo carmen latino Sosii fratres bibliopolae ("Fratelli Sosii Editori"), scritto nel 1899 e vincitore del Certamen poeticum Hoeufftianum di Amsterdam nel 1900, rievocò Orbilio assieme a Publio Valerio Catone, nello scenario di una famosa casa editrice romana del I secolo a.C., mentre brontolano contro le nuove mode letterarie che stanno decretando il successo della poesia virgiliana e se ne vanno, uno da una parte, uno dall'altra, scuotendo la testa.
Un ritratto di Orbilio fuori dal coro è quello tratteggiato nel 1939 dal filologo Goffredo Coppola, che pone l'accento sulla povertà che accompagnò Orbilio per tutta la vita travagliata anche dalle noiose lamentele delle famiglie degli alunni, a partire dall'infanzia tristissima, passando per le infelici condizioni economiche di emigrato a Roma fino a giungere alla vecchiaia trascorsa nella decrepitezza e nello squallore.
Tuttavia a questa premessa biografica Coppola fa seguire un elogio del personaggio intepretandone l'indole acerba come "rustica, burbera e tagliente", retaggio di "quella sanità contadina che dopo tanti secoli contraddistingue la gente campana". Le battute sarcastiche attribuitegli da Svetonio e Macrobio sono definite da Coppola spirito di chi è stato educato giorno per giorno alla rude franchezza del carattere.
La provocatoria simpatia di Coppola per Orbilio arriva al punto di fargli affermare che l'aggettivo plagosus attribuitogli da Orazio sia in realtà "un omaggio finemente allusivo alla virtù sua di perspicace interprete di vocaboli", e che l'apprendistato sotto Orbilio abbia contribuito a risvegliare in Orazio la vocazione alla scrittura satirica con la proprietà di linguaggio che contraddistingue il poeta venosino.
(LA) Gaio Svetonio Tranquillo, C. Suetonii Tranquilli Libri II De inlustribus grammaticis et claris rhetoribus, a cura di Achille Stazio, Roma, ex officina Vincentij Lucchini, 1565.
(LA) Gaio Svetonio Tranquillo, C. Suetonii de illustribus grammaticis liber, a cura di Frans van Oudendorp, Leiden, 1751,  pp. 954-955. URL consultato il 29 gennaio 2012.
(LA) Gaio Svetonio Tranquillo, Opera, textu ad Codd. MSS. recognito,, a cura di Johann August Ernesti, vol. 3, Lipsia, Impensis Kasp. Frisch, 1802.
(LA) Gaio Svetonio Tranquillo, Opera; textu ad praestantissimas editiones recognito, a cura di Detlev Karl Wilhelm Baumgarten-Crusius, vol. 2, Lipsia, apud Gerhardum Fleischerum jun., 1816.
(LA) Giorgio Brugnoli (a cura di), C. Suetoni Tranquilli praeter Caesarum Libros Reliquiae., Pars prior: De grammaticis et rhetoribus, 3ª ed., Lipsia, B.G. Teubner, 1972, SBN IT\ICCU\SBL\0696818.
(LA) Gaio Svetonio Tranquillo, Suetonius, De grammaticis et rhetoribus, a cura di Robert A. Kaster, Oxford Clarendon Press, 1995,  pp. 128–137, ISBN 978-0-19-814091-7.Fonti secondarie(FR) Jean Pierre Viou, Mémoires historiques sur l'orbilianisme et les correcteurs des Jésuites, avec la décision d'un cas de conscience extrêmement singulier, et quelques petits coups de patte donnés en passant, tant à droite qu'à gauche, mais sans aucune intention d'égratigner personne en particulier., Ginevra, 1763.
(NL) Pieter Gerardus Witsen Geysbeek, Biographisch anthologisch en critisch woordenboek der Nederduitsche dichters, vol. 1, Amsterdam, C.L. Schleijer, 1821.
(LA) Prisciano, Institutiones grammaticae, a cura di Martin Hertz, vol. 1, Lipsia, Teubner, 1855,  p. 381.
(LA) Pomponio Porfirione, Commentum in Horatium Flaccum, Commentum in Horati Epistulas Pomponi Porfyrionis, A. Holder, 1894.
(EN) William Smith (a cura di), Orbilius Pupillus, in Dictionary of Greek and Roman Biography and Mythology, 1870.
(LA) Gino Funaioli (a cura di), Grammaticae Romanae Fragmenta, Lipsia, Teubner, 1907,  pp. 134-135.
 Adolfo Gandiglio, Giovanni Pascoli, poeta latino, Milano, Società anonima editrice Francesco Perrella, 1924,  pp. 74 e segg., SBN IT\ICCU\RAV\0224785.
(FR) Arthur Rimbaud, Vers de Collège, a cura di Jules Mouquet, Paris, Mercure de France, 1932.
 Gino Funaioli, ORBILIO, Pupillo, L., Istituto dell'Enciclopedia Italiana, 1935, Enciclopedia Italiana. URL consultato l'8 marzo 2018.
(DE) Ernst Bernert, Orbilius, XVIII, I, 1939, Realencyclopädie der classischen Altertumswissenschaft,  coll. 876-877.
(FR) Henry Bardon, vol. 1, L'époque républicaine, Parigi, Klincksieck, 1952, La Littérature latine inconnue,  pp. 293–294, SBN IT\ICCU\RMS\0036632. 
(LA) Giovanni Pascoli, Poesie latine, a cura di Manara Valgimigli, 4ª ed., Milano, Mondadori, 1966, SBN IT\ICCU\UBO\1275405.
 Giovanni Garuti, Orbilio, vol. 1, Roma, Istituto dell'Enciclopedia Italiana Treccani, 1996, Enciclopedia oraziana,  pp. 832–834.
 Gianni Vergineo, La via del ritorno: segni di civiltà beneventana, Napoli, Arte tipografica, 2001,  pp. 54 e segg., ISBN 88-87375-06-2.
(FR) Daniel A. De Graaf, Arhur Rimbaud. Sa vie, son œuvre, Parigi, L'Harmattan, 2005, ISBN 978-2-7475-8303-9.
 Goffredo Coppola, Il gobbo al sole, in Il Popolo d'Italia, 5 luglio 1939,  p. 3. (ora in  Goffredo Coppola, Scritti papirologici e filologici, a cura di Vanna Maraglino, Bari, Edizioni Dedalo, 2006, ISBN 88-220-5811-9.)
 Oronzo Pecere, Roma antica e il testo. Scritture d'autore e composizione letteraria, Milano-Bari, Giuseppe Laterza e figli, 2010, ISBN 978-88-420-9393-0.
(LA) Jürgen Blänsdorf (a cura di), Fragmenta poetarum Latinorum, Berlino-New York, De Gruyter, 2011, ISBN 978-3-11-025449-5.
 Saverio Santamaita, Storia dell'educazione e delle pedagogie, Milano, Bruno Mondadori, 2013, ISBN 978-88-6159-662-7.
 Armando Massarenti – Alessandro Banda, Lamento di Orazio sul Maestro, in Il Sole 24 ORE, 26 agosto 2015.
 Redi Sante Di Pol e Cristina Coggi (a cura di), La Scuola e l'Università tra passato e presente. Volume in onore del Prof. Giorgio Chiosso, Milano, FrancoAngeli, 2017, ISBN 978-88-917-5907-8.
 Pasquale Frisone, Vita nell'antica Roma Repubblicana, Novoli (LE), Elison Publishing, 2017, ISBN 978-88-6963-126-9.
 Lucio Orbilio Pupillo, Istituto dell'Enciclopedia Italiana, Enciclopedia Italiana. 
(LA)  Testo del De grammaticis et Rhetoribus di Svetonio, su la.wikisource.org.
(LA)  Testo completo di Ver erat, poemetto di Arthur Rimbaud, su la.wikisource.org.
Lucrezia Borgia (in valenciano: Lucrècia Borja; in spagnolo: Lucrecia de Borja; in latino: Lucretia Borgia; Subiaco, 18 aprile 1480 – Ferrara, 24 giugno 1519) è stata una nobildonna italiana di origini anche spagnole.
Figlia illegittima terzogenita di papa Alessandro VI (al secolo Rodrigo Borgia) e di Vannozza Cattanei, fu una delle figure femminili più controverse del Rinascimento italiano.
Fin dagli undici anni fu soggetta alla politica matrimoniale collegata alle ambizioni politiche prima del padre e poi del fratello Cesare Borgia. Quando il padre ascese al soglio pontificio la dette inizialmente in sposa a Giovanni Sforza, ma pochi anni dopo, in seguito all'annullamento del matrimonio, Lucrezia sposò Alfonso d'Aragona, figlio illegittimo di Alfonso II di Napoli. Un ulteriore cambiamento delle alleanze, che avvicinò i Borgia al partito filofrancese, portò all'assassinio di Alfonso, su ordine di Cesare.Dopo un breve periodo di lutto trascorso a Nepi con il figlio avuto da Alfonso, Lucrezia partecipò attivamente alle trattative per le sue terze nozze, quelle con Alfonso I d'Este, primogenito del duca Ercole I di Ferrara, il quale dovette, pur riluttante, accettarla in sposa. Alla corte estense Lucrezia fece dimenticare la sua origine di figlia illegittima del papa, i suoi due falliti matrimoni e tutto il suo passato burrascoso; infatti, grazie alla sua bellezza e alla sua intelligenza, si fece ben volere sia dalla nuova famiglia sia dalla popolazione ferrarese.
Perfetta castellana rinascimentale, acquistò la fama di abile politica e accorta diplomatica, tanto che il marito arrivò ad affidarle la conduzione politica e amministrativa del ducato quando doveva assentarsi da Ferrara. Fu anche un'attiva mecenate, accogliendo a corte poeti e umanisti come Ludovico Ariosto, Pietro Bembo, Gian Giorgio Trissino e Ercole Strozzi.
Dal 1512, per le sventure che colpirono lei e la casa ferrarese, Lucrezia iniziò a indossare il cilicio, s'iscrisse al Terz'ordine francescano, si legò ai seguaci di San Bernardino da Siena e di Santa Caterina e fondò il Monte di Pietà di Ferrara per soccorrere i poveri. Morì nel 1519, a trentanove anni, per complicazioni dovute ad un parto.
La figura di Lucrezia ha assunto diverse sfumature nel corso dei periodi storici. Per una certa storiografia, soprattutto ottocentesca, i Borgia hanno finito per incarnare il simbolo della spietata politica machiavellica e la corruzione sessuale attribuita ai papi rinascimentali. La stessa reputazione di Lucrezia si offuscò in seguito all'accusa di incesto, rivolta da Giovanni Sforza alla famiglia della moglie, a cui si aggiunse in seguito la fama di avvelenatrice, dovuta in particolare alla tragedia omonima di Victor Hugo, musicata in seguito da Gaetano Donizetti: in questo modo la figura di Lucrezia venne associata a quella di femme fatale partecipe dei crimini commessi dalla propria famiglia.
Nacque a Subiaco il 18 aprile 1480, terza figlia del cardinale spagnolo Rodrigo Borgia, arcivescovo di Valencia, che nel 1492 sarebbe stato eletto Papa della Chiesa cattolica con il nome di Alessandro VI. La madre era invece una donna mantovana, Vannozza Cattanei, amante di Rodrigo per ben quindici anni.
La bambina venne battezzata Lucrezia e fu l'unica figlia femmina che Rodrigo ebbe da Vannozza. Della famiglia facevano già parte due fratelli Cesare e Juan e, due anni dopo, si sarebbe aggiunto il piccolo Jofré. Rodrigo Borgia in realtà aveva altri tre figli, nati da madri ignote e maggiori di età rispetto a quelli avuti da Vannozza: Pedro Luìs, Girolama e Isabella, i quali ebbero pochi rapporti con gli altri fratellastri. Rodrigo, pur riconoscendoli segretamente al momento della loro nascita, nascose bene, almeno inizialmente, l'esistenza dei figli, tanto che un messo mantovano, nel febbraio 1492, parlava di Cesare e Juan come nipoti del cardinale.I piccoli Borgia furono molto influenzati dalle origini valenciane e molto legati fra loro. In particolare Lucrezia si legò con maggiore intimità a Cesare e tra di loro esisteva un sentimento di reciproco amore e fedeltà. Tuttavia la consapevolezza di essere considerati con sprezzo stranieri potenziò il senso di coesione dei Borgia fra loro, tanto che assunsero ai loro servizi soprattutto parenti o connazionali, convinti che fossero gli unici di cui potersi veramente fidare.Probabilmente i primi anni Lucrezia visse con Vannozza nella casa in piazza Pizzo di Merlo a Roma, in quanto Rodrigo inizialmente mantenne il più possibile segreta l'esistenza dei suoi figli. Era molto amata dal padre che, secondo alcuni cronisti, le voleva bene «in superlativo grado». Con la madre invece Lucrezia ebbe sempre un rapporto distaccato. In seguito venne affidata alle cure di una cugina del padre, Adriana Mila, vedova del nobile Ludovico Orsini. Questa capofamiglia si assoggettava interamente agli interessi di Rodrigo, fungendo da guardiana di Lucrezia e favorendo la relazione del cardinale con la quattordicenne Giulia Farnese Orsini, sua nuora. La grande amicizia che nacque fra Giulia e Lucrezia permise a quest'ultima di non addolorarsi alla partenza di Cesare per l'università di Perugia e alla morte del fratellastro Pedro Luìs.Lucrezia crebbe, come le altre figure femminili della sua famiglia, completamente assoggettata al «potere e predominio sessuale maschile» di suo padre Rodrigo. Possedeva la stessa sensualità e l'indifferenza alla morale sessuale del padre e dei fratelli, ma sapeva anche dimostrarsi gentile e compassionevole.
Allevata da Adriana, Lucrezia ricevette un'istruzione completa: grazie a bravi precettori, fra cui anche Carlo Canale (ultimo marito di Vannozza) che la iniziò alla poesia, imparò lo spagnolo, il francese, l'italiano e un po' di latino, ma anche la musica, la danza, il disegno e il ricamo. Le venne insegnato anche a esprimersi con eleganza ed eloquenza. Nel convento di San Sisto apprese inoltre le pratiche religiose.All'età di undici anni Lucrezia venne promessa in moglie due volte a pretendenti spagnoli: il cardinale Borgia aveva infatti immaginato un avvenire in Spagna per i suoi figli. Nel febbraio del 1491 il prescelto fu inizialmente Don Cherubino Juan de Centelles, con un contratto che prevedeva una dote di 30.000 timbres suddivisi in parte in denaro e in parte in gioielli dono alla sposa da parte della famiglia Borgia, firmato il 26 febbraio '91; due mesi dopo Rodrigo Borgia stipulò nuovi patti nuziali con un altro valenciano, Gaspare di Procida, figlio del conte di Aversa. Ma nel 1492, in seguito all'elezione al trono pontificio con il nome di Alessandro VI, Rodrigo ruppe entrambi i fidanzamenti in cambio di ricompense verso le famiglie dei due pretendenti.Divenuto Papa Alessandro VI, i piani matrimoniali riguardanti Lucrezia subirono un profondo mutamento: potendo adesso mirare ben più in alto di semplici nobili spagnoli, il pontefice cercò di accasare la figlia in Italia, con la visione di stringere potenti alleanze politiche con le famiglie signorili. All'epoca infatti vi era un proliferare di alleanze tra le famiglie regnanti italiane e i Borgia approfittarono di tale situazione per i loro progetti di dominio sulla penisola. Fu il cardinale Ascanio Sforza a proporre al Papa il nome di suo nipote, Giovanni Sforza, il ventisettenne signore di Pesaro, feudo papale. Grazie a queste nozze, Alessandro VI avrebbe stipulato un'alleanza con la potente famiglia Sforza, istituendo una lega difensiva dello stato della Chiesa (25 aprile 1493) a prevenzione dell'imminente invasione francese per opera di Carlo VIII, a discapito del regno di Napoli.In questo periodo il Papa donò a Lucrezia il palazzo di Santa Maria in Portico. Adriana Mila dirigeva la casa della nipote, con Giulia Farnese in funzione di dama da compagnia. Ben presto la casa divenne un punto di ritrovo mondano, frequentato da parenti, amici, adulatori, nobili gentildonne e inviati di case principesche. Fra questi inviati, mentre era in visita a Roma nel 1492, giunse da Lucrezia anche Alfonso d'Este, colui che sarebbe diventato il suo terzo marito.
Il 2 febbraio 1493, fu celebrato il matrimonio per procura tra la dodicenne Lucrezia e il ventiseienne Giovanni Sforza. Il 2 giugno 1493, quando il conte di Pesaro arrivò a Roma, i due futuri sposi si incontrarono per la prima volta. Il 12 giugno vennero celebrate le nozze religiose nell'Appartamento Borgia. La grazia di Lucrezia venne lodata dai relatori del tempo: «porta la persona così soavemente che par non si mova». Dopo una fastosa cena, Lucrezia non venne condotta al talamo nuziale com'era consuetudine, perché il Papa non volle che il matrimonio fosse consumato prima di cinque mesi, forse a causa dell'acerbità fisica della sposa o forse per riservarsi la possibilità di annullarlo in caso di un cambiamento nei suoi obiettivi politici. I primi di agosto, per timore della peste che aveva colpito la città, Giovanni Sforza lasciò Roma e non è chiaro se Lucrezia lo seguì.Seppur divenuta contessa di Pesaro, per Lucrezia non era cambiato nulla se non la posizione sociale: essere una donna maritata le aveva assegnato un'importanza maggiore. Pur continuando a passare le giornate dedicandosi a vari svaghi, iniziò a ricevere omaggi, riverenze e suppliche di intercessioni presso il Papa, e pur essendo giovane dimostrava già palesemente una notevole maturità: un contemporaneo la descrive infatti come una «dignitissima madonna». Il marito tornò a Roma prima di Natale e passò le festività con la moglie, ma in quel periodo il Papa mutò alleanze schierandosi a fianco degli aragonesi di Napoli, attraverso il matrimonio fra Jofré Borgia con Sancha d'Aragona: in questo modo non riconobbe le pretese di Carlo VIII di Francia per il dominio sulle terre napoletane.
Dopo qualche mese Lucrezia accompagnò il marito a Pesaro, seguita da Adriana e Giulia che avevano l'obbligo di vigilarla. Arrivarono a Pesaro l'8 giugno dove la nobiltà locale offrì una buona accoglienza alla nuova contessa e lo Sforza soddisfaceva ogni desiderio delle sue ospiti. Lucrezia si divertì molto a Pesaro, tanto da dimenticare di scrivere con regolarità al padre in difficoltà, e divenne molto amica della bella Caterina Gonzaga, moglie di Ottaviano da Montevecchio, che sfruttò questa relazione per favorire e proteggere la propria famiglia. Poco dopo, Lucrezia fu rimproverata dal padre per non aver impedito ad Adriana e Giulia di recarsi a Capodimonte al capezzale di Angelo Farnese, fratello di Giulia, da cui giunsero però troppo tardi. Lucrezia rispose a tono alle accuse paterne, dimostrando di aver compreso perfettamente la situazione politica in cui si trovava il papa.Durante l'invasione in Italia dell'esercito francese guidato da Carlo VIII, Lucrezia rimase al sicuro a Pesaro, conducendo una vita lussuosa. Alessandro VI riuscì, attraverso la sua abilità diplomatica e le lusinghe, a non subire danni dall'invasione francese e poco dopo creò una Lega Santa contro la Francia (31 marzo 1495): l'esercito della coalizione, guidato da Francesco Gonzaga marchese di Mantova, sconfisse quello francese nella battaglia di Fornovo. Lucrezia tornò a Roma dopo la Pasqua di quell'anno, mentre la posizione del marito si faceva sempre più ambigua: il Papa gli aveva ordinato di lasciare Pesaro e di porsi al suo servizio, mentre Giovanni intendeva porsi interamente sotto la guida di Ludovico il Moro.Nel marzo 1496 Lucrezia conobbe Francesco Gonzaga, quando quest'ultimo si stava recando a Napoli con l'esercito della Lega Santa. Quando anche Giovanni Sforza lasciò Roma con il suo esercito per aiutare il marchese, dopo aver preso vari soldi al Papa e rifiutato più volte di partire, circolarono preoccupanti dicerie riguardo alle sue nozze; l'ambasciatore mantovano scrisse: «Forse ha in casa quello che altri non pensano» aggiungendo ambiguamente che aveva lasciato Lucrezia
«sotto il manto apostolico».In maggio giunsero a Roma Jofré e Sancha, che fino ad allora avevano vissuto a Napoli. Nel giro di poco tempo Lucrezia e Sancha divennero buone amiche. Il 10 agosto 1496 tornò a Roma anche Juan Borgia, che nel 1493 si era recato in Spagna come duca di Gandia, sposando una cugina del re Ferdinando II d'Aragona. Alessandro VI gli affidò il compito di guidare l'esercito papale contro la famiglia Orsini, che aveva tradito il Papa durante l'invasione francese, ma la campagna del giovane Borgia si risolse in un completo disastro.
Il 26 marzo 1497, giorno di Pasqua, Giovanni Sforza fuggì da Roma. Questa fuga improvvisa si disse fosse dovuta al timore per lo Sforza di essere ucciso dai Borgia e che fosse stata la stessa Lucrezia a far avvertire il marito. Alessandro VI intimò al genero di tornare, ma egli rifiutò varie volte. Ludovico il Moro cercò una mediazione con il signore di Pesaro chiedendogli il vero motivo della fuga, e lo Sforza rispose che il Papa era furioso con lui e che, senza motivo, impediva che la moglie lo raggiungesse. In seguito il Moro seppe delle minacce che il Papa aveva fatto a Giovanni e rimase sorpreso nel ricevere dal pontefice la richiesta di convincere Giovanni a tornare a Roma. Il 1º giugno infine il cardinale Ascanio Sforza informò il Moro che il Papa era intenzionato a sciogliere le nozze.Per ottenere la separazione il Papa affermò che il matrimonio non era valido perché Lucrezia era già promessa al signore di Procida Gaspare d'Aversa e che in ogni caso lo Sforza era impotente e quindi non aveva consumato le nozze: in questo modo si poté avviare un processo per annullamento. Giovanni Sforza allora accusò il Papa di incesto con la figlia. Ludovico il Moro fece cadere l'insinuazione per evitare clamori e propose al cugino di dimostrare di essere in grado di consumare il matrimonio, una prova innanzi a testimoni (un rapporto sessuale con sua moglie o altre donne davanti a testimoni accettati da entrambe le parti) ma Giovanni si oppose. Nel frattempo Lucrezia si rifugiò nel convento di San Sisto, per sfuggire al clamore suscitato dalla sua vicenda matrimoniale. Nel convento, alla metà di giugno, ricevette la notizia dell'omicidio di suo fratello Juan, il cui mandante non fu mai ufficialmente scoperto.
Poco dopo, la famiglia Sforza tolse ogni sostegno al conte di Pesaro per evitare che il Papa si arrabbiasse ulteriormente per il temporeggiare di Giovanni ad acconsentire all'annullamento. Non avendo scelta, il conte firmò davanti a testimoni sia una confessione di impotenza sia il documento di nullità (18 novembre 1497). Lucrezia confermò tutto ciò che il padre le aveva fatto firmare riguardo alla non consumazione delle nozze davanti ai giudici canonici, che soddisfatti la dichiararono virgo intacta, senza neppure farla visitare dalle matrone (12 dicembre 1497). Lucrezia li ringraziò in latino, «con tanta gentilezza che se fosse stata un Tullio non avrebbe potuto dire più argutamente e con maggiore grazia».Il clamore suscitato dalla vicenda dell'annullamento delle sue nozze comportò un alto prezzo per la reputazione di Lucrezia. In pochi credevano all'impotenza del conte di Pesaro e all'idea ch'ella fosse vergine: prese così piede l'accusa d'incesto rivolta verso la famiglia Borgia. Pochi mesi più tardi, Lucrezia fu coinvolta in un nuovo scandalo. Il 14 febbraio 1498 fu infatti ritrovato nel Tevere il cadavere di Pedro Calderón, chiamato familiarmente Perotto, un giovane servitore spagnolo del Papa. Secondo il maestro delle cerimonie papali Burcardo il giovane «era caduto nel Tevere non certo di sua iniziativa», aggiungendo che «in città si è fatto un gran parlare». Nei suoi Diarii, il veneziano Marin Sanudo racconta che insieme a Perotto sarebbe stato ritrovato anche il corpo di una delle dame di Lucrezia di nome Pantasilea. Molti relatori indicarono Cesare come mandante del duplice omicidio per ragioni strettamente attinenti a Lucrezia, che probabilmente era rimasta incinta del giovane spagnolo. Dal momento che in quel periodo si stavano organizzando le seconde nozze di Lucrezia, Cesare non avrebbe infatti permesso a nessuno di intralciare i progetti suoi e del padre sulla sorella e per questo si sarebbe vendicato sulle persone responsabili della vicenda.In un rapporto datato 18 marzo, un relatore ferrarese informò il duca Ercole del parto della figlia del Papa. Del bambino che sarebbe nato nel convento di San Sisto, la cui esistenza sarebbe provata dalla tragica fine di Perotto e Pantasilea, non si seppe più nulla, anche se alcuni storici l'hanno identificato con l'infans Romanus, Giovanni Borgia, figlio d'Alessandro VI e quindi fratellastro di Lucrezia, nato in quel periodo, che ella accudirà sempre con grande affetto.
Quando Lucrezia tornò nel palazzo di Santa Maria in Portico le trattative per le sue seconde nozze si erano già concluse. Con una dote fissata a 40.000 ducati d'oro avrebbe sposato Alfonso d'Aragona, figlio illegittimo di Alfonso II di Napoli, e fratello di Sancha. Il matrimonio, organizzato dal Papa e da Cesare che aveva gettato la porpora cardinalizia, sarebbe servito per avvicinare i Borgia al trono di Napoli, unitamente al matrimonio ben più gratificante fra Cesare e Carlotta d'Aragona, figlia legittima di Federico I di Napoli: queste ultime nozze però non avvennero, con gran disappunto del Papa. Così Cesare, recatosi alla corte di Luigi XII di Francia, sposò Charlotte d'Albret, sorella del re di Navarra.Le nozze di Lucrezia si svolsero, davanti a pochi intimi, nell'Appartamento Borgia il 21 luglio 1498. Per Lucrezia, che subito si innamorò del marito, la figura del diciassettenne duca di Bisceglie non era del tutto estranea, poiché la sorella Sancha ne aveva più volte tessuto le lodi di fronte a lei: i contemporanei poi erano unanimi nel riconoscerlo «l'adolescente più bello che si sia mai visto a Roma». Nei mesi successivi Lucrezia e Alfonso vissero serenamente tenendo una corte, ricevendo poeti, letterati, principi e cardinali. Sotto la protezione dei duchi di Bisceglie si formò un piccolo partito aragonese che in seguito impensierirà Cesare Borgia. Lucrezia infatti, pur detestando la politica, aveva imparato come muoversi per salvaguardare i propri interessi durante gli intrighi politici.Il 9 febbraio 1499, Lucrezia ebbe un aborto a causa di una caduta. Questa perdita non scoraggiò i due sposi: due mesi dopo Lucrezia era nuovamente incinta. In quel periodo la notizia del matrimonio di Cesare con Charlotte d'Albret rallegrò Lucrezia, ma non Alfonso e Sancha poiché capirono che le alleanze dei Borgia erano mutate nuovamente: per sposarsi il Valentino aveva dovuto appoggiare militarmente la riconquista del Milanese e del regno di Napoli da parte di Luigi XII. Il Papa cercò di calmare l'ansia crescente di Alfonso che però fuggì rifugiandosi a Genazzano lasciando disperata la moglie incinta di sei mesi. Infuriato, Alessandro VI cacciò Sancha da Roma e mise delle guardie a sorvegliare il Palazzo di Santa Maria in Portico, quando seppe che Alfonso incitava Lucrezia a raggiungerlo a Genazzano. Per evitare che i due figli rimasti senza coniuge fossero tentati di raggiungerli, Alessandro VI optò per mandare Jofré e Lucrezia a Spoleto, nominando quest'ultima governatore del ducato.
Posti i figli a Spoleto, principale piazzaforte a nord di Roma, il Papa mostrò di aver aderito al partito francese. Lucrezia e suo fratello, precedentemente uniti alla casata napoletana per opera di Cesare, furono costretti, sempre per sua volontà, ad abbandonare gli interessi della loro casa d'adozione e tenere Spoleto, in modo da bloccare eventuali truppe napoletane mandate in aiuto al ducato di Milano invaso dall'esercito francese guidato da Cesare e Luigi XII.A Spoleto i fratelli Borgia ricevettero una calorosa accoglienza e, a differenza del fratello che preferiva dedicarsi alla caccia, Lucrezia si impegnò nel suo compito di governatrice: tra le altre cose istituì un corpo di marescialli per assicurare l'ordine cittadino e impose una tregua con la rivale città di Terni. Un mese dopo il suo arrivo giunse da lei Alfonso, che Alessandro VI era riuscito a rassicurare regalandogli la città e il territorio di Nepi. Il 14 ottobre Lucrezia tornò a Roma insieme ad Alfonso e Jofré. La notte del 31 ottobre, Lucrezia dette alla luce un bambino che verrà battezzato Rodrigo d'Aragona.Il 29 giugno 1500 un violento temporale fece crollare un camino sul tetto del Vaticano: le macerie crollarono nei piani interni uccidendo tre persone, mentre il papa venne invece estratto svenuto e lievemente ferito alla fronte, senza tuttavia riportare conseguenze. Ciò spinse Cesare a cercare di mantenere, in caso di morte improvvisa del padre, la fortuna eccezionale che aveva ottenuto dalle continue vittorie in Romagna. Riuscì ad ottenere il sostegno della Francia e della Repubblica di Venezia, mentre non ebbe lo stesso appoggio da Napoli e dalla Spagna, che trovavano un possibile avversario a Cesare nel marito di sua sorella, Alfonso di Aragona.Fu così che la notte del 15 luglio 1500 Alfonso venne aggredito da uomini armati e, pur cercando di difendersi, rimase gravemente ferito alla testa e agli arti. Lucrezia e Sancha, la sorella di Alfonso, si presero cura dell'uomo vegliando al suo capezzale e non lasciandolo mai solo. Credendo Cesare responsabile dell'attentato richiesero al papa una scorta armata per sorvegliare la camera del duca, chiamarono dei medici appositamente da Napoli e preparavano personalmente il cibo nel timore di un avvelenamento.Il 18 agosto, con un inganno, Lucrezia e Sancha vennero allontanate dalla stanza dell'infermo e Alfonso, ormai fuori pericolo e in via di guarigione, fu strangolato da Michelotto Corella, sicario personale di Cesare. «La sera stessa – scrive Burcardo – verso la prima ora della notte, il cadavere del duca di Bisceglie fu trasportato nella basilica di San Pietro e deposto nella cappella di Nostra Signora delle Febbri». Cesare, che inizialmente aveva fatto spargere la voce che erano stati gli Orsini ad ordire l'assassinio, si giustificò con il padre dicendo che il cognato aveva tentato di ucciderlo con un colpo di balestra: mentre Alessandro VI accettò la spiegazione, Lucrezia, disperata per la morte del marito, non lo fece.Furiosa con il padre e il fratello, Lucrezia fu lasciata sola a piangere con Sancha e venne colta da un'altissima febbre con delirio, rifiutando persino di mangiare. A causa del suo ostentato dolore, il padre iniziò a trattarla freddamente: «Prima, era in grazia del papa madonna Lucrezia sua figlia [la] quale è savia e liberale, ma adesso il papa non l'ama tanto» scrisse l'ambasciatore veneziano Polo Capello.
A Nepi, dove Lucrezia fu inviata insieme al piccolo Rodrigo il 31 agosto (per quietare ogni possibile astio con il padre e con Cesare), passò il periodo di lutto. «Il motivo di questo viaggio era di cercare qualche consolazione o distrazione dalla commozione che gli aveva causato la morte dell'illustrissimo Alfonso d'Aragona, suo marito» scrisse il Burcardo. Il soggiorno a Nepi durò fino a novembre. A questo periodo risale un carteggio segreto fra Lucrezia e Vincenzo Giordano, suo confidente e probabilmente suo maggiordomo. Le lettere riguardavano inizialmente le vesti da lutto per lei, il figlio e i servi, ma anche l'ordine di celebrare messe per il defunto; poco dopo però il tema delle lettere divenne più misterioso, con accenni agli intrighi interni del Vaticano.Tornata a Roma, fu chiamata in Vaticano e le fu fatta la proposta di matrimonio da parte del duca di Gravina, già suo pretendente nel 1498. Lucrezia però declinò l'offerta e, come riferisce il cronista veneziano Sanudo, alla domanda del papa sul perché avesse rifiutato lei rispose a gran voce e alla presenza di altre persone «perché i miei mariti sono malcapitati». Il fatto che all'epoca il numero di pretendenti per Lucrezia fosse alto, dimostra che molte famiglie altolocate erano interessate a legarsi ai Borgia tramite le nozze con la figlia del Papa.Molti storici sono d'accordo nell'affermare che questo periodo sia stato fondamentale per Lucrezia: comprese che era il tempo di lasciare l'ambiente romano, ormai troppo opprimente e privo della sicurezza di cui aveva bisogno, cercando qualcuno che potesse controbilanciare la forza dei suoi parenti.
Le aspirazioni di Lucrezia si realizzarono quando iniziarono le trattative per il matrimonio con Alfonso d'Este, figlio di Ercole duca di Ferrara, allo scopo di rafforzare il potere di Cesare in Romagna. Grazie a questo matrimonio Lucrezia sarebbe entrata a far parte di una delle casate più antiche d'Italia.La famiglia Este oppose però delle resistenze, dovute anche alle voci infamanti sul conto di Lucrezia. Per superare queste reticenze il Papa impose il suo volere su Luigi XII, protettore di Ferrara, la cui approvazione avrebbe avuto un peso determinante nelle trattative. Alessandro VI ricattò il re precisando che avrebbe riconosciuto i diritti dei francesi sul trono di Napoli se egli avesse convinto gli Este ad approvare le nozze. Luigi XII fu costretto ad accettare, ma consigliò ad Ercole di vendere caro l'onore del suo casato. Ercole richiese al Papa il raddoppio dei 100.000 ducati proposti e altri benefici al ducato e a parenti e amici.Nel luglio 1501, durante le trattative, per dimostrare quanto Lucrezia fosse capace di grandi responsabilità e quindi una degna duchessa d'Este, Alessandro VI le affidò l'amministrazione del Vaticano, mentre egli si recava a Sermoneta. Questo fatto non indignò comunque gli intimi del Vaticano, già abituati alle stranezze e agli eccessi del pontefice.Il contratto di nozze venne stilato in Vaticano il 26 agosto 1501, e le nozze per procura a Ferrara avvennero il 1º settembre: quando, quattro giorni dopo, la notizia fu resa pubblica a Roma ci furono grandi festeggiamenti e Lucrezia si recò a rendere grazie alla Vergine nella Basilica di Santa Maria del Popolo. Questa volta fu lei stessa parte attiva nelle trattative matrimoniali e ricevette anche alcune lettere dal duca Ercole. A metà dicembre giunse a Roma la scorta ferrarese che doveva accompagnare la sposa a Ferrara, guidata dal cardinale Ippolito d'Este, fratello di Alfonso. Alla presentazione ufficiale di Lucrezia ai nuovi parenti, essi rimasero sbalorditi e ammaliati dallo splendore della donna. La sera del 30 dicembre 1501 Lucrezia ricevette la benedizione nuziale. Seguirono giorni di festeggiamenti mentre i soldi portati in dote da Lucrezia venivano minuziosamente contati.Il 6 gennaio, dopo aver salutato amici e parenti, si appartò con il padre e Cesare per un lungo colloquio in stretto dialetto valenciano. Dopo, in italiano e a gran voce, Alessandro VI la esortò a stare tranquilla e a scrivergli per «qualunque cosa» desiderasse, «perché egli [avrebbe fatto], lei assente, molto più di quel che non [avesse] fatto lei presente». Infine, ricevuta l'ultima benedizione dal Papa, Lucrezia partì per Ferrara, mentre su Roma iniziava a nevicare.Il 31 gennaio, dopo aver attraversato il centro Italia passando anche per Urbino e Bologna, il corteo si fermò a Bentivoglio, nella residenza di villeggiatura degli omonimi signori di Bologna: qui Alfonso le venne incontro. Lucrezia ricevette con gentilezza e rispetto il marito che, dopo due ore di conversazione, la lasciò per precederla a Ferrara. Il 1º febbraio, a Malalbergo, Lucrezia incontrò la cognata Isabella d'Este con la quale instaurerà un rapporto di segreta conflittualità: entrambe si contenderanno fino alla fine il ruolo di prima donna alla corte estense. A Torre Fossa invece incontrò il duca Ercole, il resto della famiglia Este e la corte ferrarese. Il 2 febbraio, giorno della purificazione della Vergine, Lucrezia fece un solenne ingresso a Ferrara, accolta con gioia dagli abitanti della città. Dopo un ricco ricevimento, Lucrezia si recò nei suoi appartamenti, dove poco dopo la raggiunse Alfonso e, secondo quanto riferì il cancelliere di Isabella al duca di Mantova, quella notte il matrimonio fu consumato tre volte.
Dopo i fastosi festeggiamenti dovuti alle nozze, la vita alla corte ferrarese riprese i suoi ritmi quotidiani. Lucrezia cercò di adattarsi al nuovo ambiente, ma in poco tempo sorsero dei disaccordi sull'appannaggio di 10.000 ducati datole dal duca Ercole, da lei considerato troppo esiguo considerando l'enorme dote che ella aveva portato agli Este. Gli effetti del suo malumore si ripercossero sui rapporti con i suoi gentiluomini e gentildonne ferraresi, che si lamentarono della preferenza che Lucrezia mostrava per le donne spagnole e quelle romane: a Lucrezia infatti non importava essere popolare quanto creare attorno a sé una compagnia di cui si potesse fidare ciecamente, senza ombra di sospetto.In primavera Lucrezia restò incinta di Alfonso ma la gravidanza si rivelò difficile, anche a causa delle notizie riguardo al saccheggio che le truppe di Cesare avevano compiuto a Urbino, città che l'aveva accolta fastosamente poco tempo prima. Queste vicende, unitamente al ritrovamento nel Tevere del cadavere di Astorre Manfredi, da tempo detenuto a Castel Sant'Angelo, misero ancor più in cattiva luce i Borgia, e solo dopo aver fatto delle inchieste fra gli spagnoli i ferraresi si convinsero che le manifestazioni di dolore di Lucrezia erano veritiere.In estate Lucrezia fu contagiata da un'epidemia di febbre che aveva colpito Ferrara. Il 5 settembre fu colta da convulsioni e partorì una bimba morta. La situazione difficile fu superata e il periodo di convalescenza fu passato nel monastero del Corpus Domini. Sia all'andata che al ritorno, Lucrezia fu acclamata dal popolo e ben accolta dai cortigiani.Le prodezze belliche di Cesare portarono la fama dei Borgia all'apogeo, incutendo anche un certo timore, e di riflesso anche Lucrezia ricevette più considerazione da parte degli Este, tanto che il duca decise di aumentarle l'appannaggio. Dal momento che Ercole era vedovo, Lucrezia iniziò ad essere chiamata «la duchessa», occupando anche posti di rappresentanza nelle celebrazioni pubbliche. Grazie al suo amore per la cultura fece diventare la corte ferrarese il fulcro di una schiera di letterati, tra i quali vi era anche Ercole Strozzi, ch'ella prese sotto la sua protezione offrendogli un'amicizia preferenziale. Fu lui a parlare a Lucrezia dei magazzini veneziani, non lontani da Ferrara, dove ella lo mandò per comprarle a credito stoffe regali, broccati dorati e di altre tonalità. Come una rivincita contro l'avarizia del suocero, le spese di Lucrezia superavano di gran lunga l'appannaggio concessole.
Fu sempre lo Strozzi a presentarle il suo intimo amico, l'umanista Pietro Bembo. Il prestigio intellettuale, accompagnato dalla prestanza fisica, impressionò Lucrezia, che iniziò con il Bembo un piacevole scambio di rime e versi. Dopo qualche mese, come testimonia anche la corrispondenza fra i due, l'amore platonico divenne più appassionato, tanto che, quando il poeta cadde malato nel luglio 1503, ella andò a trovarlo.A Medelana, dove si era rifugiata la corte per sfuggire alla peste, Lucrezia ricevette la notizia della morte di Alessandro VI, avvenuta il 18 agosto. Lucrezia si chiuse in un lutto stretto, a cui nessun membro degli Este si associò. I soli a starle accanto furono Ercole Strozzi e Pietro Bembo. Quest'ultimo le scrisse una lettera per confortarla e per suggerirle di non mostrarsi eccessivamente disperata, per non fare nascere voci che la sua tristezza dipendesse, oltre che dalla morte del padre, per il timore di un ripudio da parte del marito. Lucrezia non era infatti ancora riuscita a dare un erede ad Alfonso, ma era comunque riuscita a farsi benvolere dai ferraresi e dal suocero Ercole d'Este.La disgrazia dei Borgia si accrebbe quando, dopo il breve pontificato di Pio III, fu eletto Papa Giulio II, nemico dichiarato della famiglia valenciana. Il nuovo pontefice ordinò al Valentino l'immediata restituzione allo Stato Pontificio di tutte le fortezze conquistate in Romagna. Cesare rifiutò, appoggiato da Lucrezia che difese attraverso un piccolo esercito di mercenari il ducato di Romagna del fratello. La Repubblica di Venezia entrò in azione a favore del Papa, aiutando molti signori a riottenere i domini tolti loro dal Valentino, tuttavia l'esercito di mercenari di Lucrezia riuscì a sconfiggere i veneziani, difendendo Cesena e Imola.Lucrezia si occupò anche del destino di suo figlio Rodrigo e di Giovanni Borgia, l'Infans Romanus, suo fratellastro. Il duca Ercole si oppose a far arrivare Rodrigo a Ferrara e le consigliò di mandarlo in Spagna ma Lucrezia rifiutò e affidò il bambino ai parenti del padre, in modo da poter conservare i suoi possedimenti napoletani. Giovanni crebbe invece a Carpi insieme a Girolamo e Camilla, i due figli illegittimi che Cesare Borgia aveva avuto da una delle dame di compagnia di Lucrezia.Giulio II si lamentò del comportamento di Lucrezia con il duca Ercole, il quale gli rispose che non partecipava a queste azioni, perché i mille fanti e i cinquecento arcieri erano pagati solo dalla nuora. Nonostante ciò, Ercole appoggiò segretamente le azioni di Lucrezia, preferendo che la Romagna continuasse ad essere dominata da diversi piccoli signori piuttosto che dal pontefice o dalla vicina potenza della Repubblica di Venezia. Tuttavia Cesare venne catturato su ordine di Giulio II. Una volta in prigione, in cambio della libertà, acconsentì a parte delle richieste papali. Una volta libero si rifugiò a Napoli, dove però venne arrestato con la complicità di Sancha d'Aragona e della vedova di Juan Borgia, e infine fatto imprigionare in Spagna.Ercole d'Este morì di malattia il 25 gennaio 1505 e il giorno dopo Alfonso fu incoronato duca. Dopo la cerimonia Lucrezia e Alfonso ricevettero le ovazioni e gli applausi dei ferraresi.
Divenuta duchessa, per rispetto al momento che le imponeva una nuova dignità ufficiale e forse per i sospetti da parte di Alfonso, Lucrezia decise di abbandonare la liaison platonica con Pietro Bembo, probabilmente in maniera consensuale. Nel febbraio 1505, tuttavia, il poeta le dedicò Gli Asolani, un'opera che disquisiva d'amore. Pietro si recò a Urbino e fino al 1513 continuò la sua corrispondenza con la duchessa, che si improntò su toni più formali.Il 19 settembre 1505, a Reggio, Lucrezia partorì un figlio maschio a cui venne dato nome Alessandro, che, di gracile costituzione, morì solo dopo un mese. Lucrezia se ne addolorò molto: era la seconda volta che non riusciva a dare un erede agli Este. In quell'occasione il cognato, Francesco Gonzaga, cercò di consolarla promettendole di intervenire per avere la liberazione di Cesare Borgia, cosa che parve rincuorarla: Lucrezia si prodigava ancora nel cercare di salvarlo, attraverso suppliche e preghiere.Tra i due cognati nacque un'intima amicizia. Francesco la invitò quindi nella sua tenuta di Borgoforte e Lucrezia accettò volentieri. Successivamente i due cognati raggiunsero la duchessa Isabella a Mantova, dove Lucrezia fu costretta dalla cognata a una visione generale di tutte le opere d'arte, dei saloni e delle ricchezze possedute dai Gonzaga, per dimostrarne la superiorità alla duchessa di Ferrara.Tornata a Ferrara, Lucrezia trovò la corte sconvolta da un dramma scatenato dalla gelosia fra il cardinale Ippolito e il suo fratellastro Giulio. La questione era nata a causa della bella Angela Borgia, dama e cugina di Lucrezia, contesa sia da Giulio che da Ippolito: quest'ultimo, respinto dalla dama, si era vendicato sul fratellastro facendolo aggredire dai suoi servi deturpandogli il volto e accecandolo ad un occhio. Alfonso cercò di far giustizia, ma non poté punire il fratello cardinale per evitare problemi con la Santa Sede, tuttavia pretese una riconciliazione fra i fratellastri.
La faida però non si sanò neppure dopo l'intervento del duca Alfonso, che fu accusato da Giulio di non aver fatto giustizia. Fu in quel periodo che Giulio organizzò assieme al fratello Ferrante l'assassinio dei due fratellastri maggiori. La congiura fu scoperta nel luglio 1506 e Giulio e Ferrante furono graziati dalla pena di morte e condannati all'ergastolo (a differenza di altri cospiratori che finirono decapitati o squartati).Verso la fine del 1506, Papa Giulio II sconfisse i Bentivoglio e conquistò Bologna. Nel frattempo Cesare Borgia riuscì a fuggire dalla prigione di Medina del Campo, rifugiandosi in Navarra dai cognati d'Albret. Lucrezia ricevette la notizia da un messaggero spagnolo mandatole dal Valentino perché cercasse di aiutarlo e lei si adoperò subito per lui mandandogli lettere e cercando di ritrovare per lui l'appoggio di re Luigi XII, che però si rifiutò di aiutare il Valentino adesso che era caduto in disgrazia.Felice per la liberazione del fratello, Lucrezia passò il carnevale del 1507 divertendosi molto, anche grazie alla presenza a corte di Francesco Gonzaga, per il quale provava un affetto sempre più profondo. Lucrezia ballò con tale impeto con Francesco da subire un aborto. Alfonso non nascose che riteneva la moglie responsabile della disgrazia, tuttavia ella si riprese con rapidità e continuò i festeggiamenti.In primavera Alfonso partì per Genova dove si trovava Luigi XII, lasciando a Lucrezia il governo del ducato, cosa già avvenuta nel 1505 anche se all'epoca però la reggenza era stata esercitata anche dal cardinale Ippolito. Il 20 aprile giunse a Ferrara Juanito Grasica, fedele scudiero del Valentino, che recava la notizia della morte di Cesare Borgia. Alla notizia Lucrezia mostrò «prudenza grande» e il suo «animo costantissimo» dicendo solo: «Quanto più cerco di conformarme con Dio, tanto più me visita de affanni». Ma, giunta la notte, le sue dame la sentirono piangere sola nella sua camera. Infine, in onore del fratello fece scrivere un canto funebre, in cui Cesare era presentato come l'eroe inviato dalla Divina Provvidenza per unificare la penisola italiana.Nell'estate 1507, dopo il ritorno del marito, Lucrezia rimase incinta. Iniziò quindi ad occuparsi con dedizione alla gravidanza ma, al momento del parto, Alfonso decise improvvisamente di andare a Venezia per un viaggio politico. Seppur il pretesto fosse veritiero, pare anche che non volesse assistere alla perdita di un nuovo erede. Il 4 aprile 1508 venne alla luce il futuro Ercole II, un bambino sano e robusto, e Lucrezia si riprese velocemente dal parto.
Nel frattempo, già durante l'estate 1507, il rapporto fra Lucrezia e il cognato si fece sempre più appassionato e segreto. Per nascondere la corrispondenza con il marchese, la duchessa adoperò nuovamente Ercole Strozzi, già tramite fra la Borgia e Pietro Bembo, il quale coltivava i sentimenti sibillini che Lucrezia provava verso il marito e che, come scrisse al Gonzaga, metteva a repentaglio la vita per loro «mille volte l'ora». Probabilmente durante l'estate i due cognati poterono ritrovarsi in una delle villeggiature ferraresi. Ad aumentare i rischi della relazione vi era anche la sotterranea rivalità, risaputa da Lucrezia, esistente tra il marchese e il duca Alfonso.
Nelle settimane seguenti al parto, una lettera in cui Lucrezia sperava in una riconciliazione fra i due uomini, in modo che Francesco potesse venire a trovarla liberamente, venne probabilmente intercettata e una spia, un certo Masino del Forno (intimo del cardinale Ippolito), avrebbe teso una trappola al Gonzaga confondendolo per attirarlo a Ferrara e provare così la sua relazione con la duchessa. Il piano non riuscì e Lucrezia, Francesco e lo Strozzi aumentarono le precauzioni, iniziando a bruciare le missive dopo averle lette.Il 4 giugno 1508 venne trovato ammazzato, sotto i portici della chiesa di San Paolo, don Martino, un giovane prete spagnolo ex cappellano di Cesare e da pochi mesi giunto a Ferrara. Due giorni dopo, venne trovato in città il cadavere di Ercole Strozzi, trafitto da ventidue coltellate. Non furono fatte indagini, seppur lo Strozzi fosse uno degli uomini più importanti di Ferrara. Vi è ancora mistero attorno a questa morte. Afflitta a causa dell'omicidio, Lucrezia riprese ugualmente la corrispondenza con l'amante, tramite Lorenzo Strozzi, fratello del defunto Ercole.
Nel frattempo, Giulio II, sostenuto dalle grandi potenze europee, dichiarò guerra a Venezia. A capo dell'esercito papale venne posto Alfonso che, tramite la guerra, intendeva riottenere il Polesine. Anche il marchese di Mantova aderì all'alleanza contro i veneziani. Poiché il marito era in guerra, Lucrezia si occupò di governare il ducato assieme ad un consiglio di dieci cittadini. L'artiglieria pontificia guidata da Alfonso sconfisse i veneziani ad Agnadello, ma il 9 agosto 1509 Francesco Gonzaga venne catturato dai veneziani. Lucrezia, che il 25 agosto dette alla luce un bambino (il futuro cardinale Ippolito II d'Este), fu l'unica a mettersi in contatto con Francesco e a preoccuparsi per lui durante la prigionia.Conclusa con successo la campagna militare contro Venezia, Giulio II ribaltò le alleanze politiche dichiarando guerra alla Francia. Alfonso si rifiutò di tradire Luigi XII e venne scomunicato dal Papa. Francesco Gonzaga, dopo essere stato costretto a mandare suo figlio Federico in ostaggio a Giulio II, venne nominato gonfaloniere della chiesa e posto a capo dell'esercito contro il ducato di Ferrara. D'accordo con la moglie Isabella, il marchese trovò il pretesto per non attaccare il ducato dei cognati. Nel frattempo Alfonso con l'aiuto del contingente francese guidato dal cavaliere Baiardo difese valorosamente Ferrara, sconfiggendo le truppe papali alla bastia di Fosso Geniolo (11 febbraio 1511).Lucrezia da perfetta castellana non mostrò paura per la situazione e ricevette i suoi difensori vittoriosi con grandi onori, feste e banchetti. Il Baiardo la definì «una perla in questo mondo» aggiungendo che «era bella e buona e dolce e cortese con tutti» e che aveva «reso buoni e grandi servizi» al suo «savio e coraggioso» marito.
Mentre il 22 maggio il Papa perdeva Bologna, riconquistata dai Bentivoglio, Lucrezia si ritirò nel convento di San Bernardino per ragioni di salute. In quel tempo si parlò anche di una sua visita a Grenoble, alla regina di Francia che aveva espresso il desiderio di conoscerla, tuttavia non partì, forse a causa di un altro aborto.Nel 1512, la morte di Gastone di Foix e del fiore dell'esercito francese indussero Luigi XII alla ritirata. Alfonso, rimasto solo, decise di recarsi a Roma come penitente: il Papa lo accolse, togliendo la scomunica a lui, alla sua famiglia e alla città, ma come compenso, Alfonso avrebbe dovuto liberare i suoi fratelli Giulio e Ferrante e anche lasciare il ducato di Ferrara al Papa in cambio della contea di Asti. Prima di poter dare una risposta, il duca fuggì aiutato da Fabrizio Colonna.
Mentre era in ansia per il marito, Lucrezia ricevette la notizia della morte di Rodrigo, il figlio che aveva avuto dal secondo marito. Nonostante la distanza, Lucrezia si era sempre presa cura del bambino e rimase sconvolta dalla sua morte rifugiandosi per un mese nel convento di San Bernardino. Solo il ritorno di Alfonso a Ferrara le dette nuovamente un po' di gioia. Alla morte di Giulio II, che stava preparando un nuovo attacco contro gli Este, Ferrara esultò. Grazie a Pietro Bembo, segretario particolare di papa Leone X, Ferrara e Mantova si riconciliarono con la Santa Sede.Al termine dei quattro anni di guerra Lucrezia era cambiata: incline alla devozione, aveva iniziato a portare un cilicio sotto le camicie e smesso di indossare vestiti scollati; visitava assiduamente le chiese della città e ascoltava letture religiose durante i pasti; infine si aggregò al terz'ordine francescano al quale fece aderire anche il marchese di Mantova. Tutto questo non le impedì di rallentare il ritmo delle sue gravidanze. Nel 1515 dette alla luce una bambina, battezzata Eleonora, e nel 1516 un bambino chiamato Francesco. Le numerose gravidanze, alternate ad aborti, la indebolirono molto, non alterando però la bellezza della donna.Quando Leone X manifestò intenzioni ostili nei confronti degli Este, Alfonso richiese e ottenne la protezione di re Francesco I di Francia, recandosi alla corte dei Valois assieme a Giovanni Borgia, da tempo sotto la protezione di Lucrezia a Ferrara. Nel frattempo la duchessa fu colpita da vari lutti: nel 1516 morì suo fratello Jofré, nel 1518 sua madre Vannozza e il 29 marzo 1519 Francesco II Gonzaga. La primavera 1519 fu molto difficile: essendo nuovamente incinta e molto affaticata, Lucrezia passò tutte le giornate a letto.
Il 14 giugno partorì una bambina, battezzata Isabella Maria, ma la duchessa si ammalò di febbri puerperali e, per alleggerirle il tormento, le furono tagliati i capelli. Il 22 giugno dettò una lettera per richiedere un'indulgenza plenaria al Papa. Infine firmò davanti al marito il suo testamento. Prima di cadere in coma affermò: «Sono di Dio per sempre». Lucrezia Borgia morì il 24 giugno 1519 a trentanove anni. Lasciando la famiglia e la città in un profondo lutto, venne sepolta nel monastero del Corpus Domini, con indosso l'abito da terziaria francescana.
Come per il resto della famiglia Borgia, durante e dopo la sua vita Lucrezia fu oggetto di pettegolezzi e accuse. La sua fama scandalosa si interruppe durante il suo periodo a Ferrara, in cui «nessun pettegolezzo l'aveva più sfiorata», scrive Indro Montanelli nella sua Storia d'Italia, per poi riprendere alla morte della duchessa. Le voci più insistenti che la raffigurano come «una specie di Messalina, intrigante, sanguinaria, corrotta, non succube, ma complice del padre e del fratello», vennero riprese e riferite e tramandate ai posteri nelle cronache e nei libelli dai numerosi nemici dei Borgia: fra cui Jacopo Sannazaro (che definì Lucrezia «figlia, moglie e nuora» del pontefice) Giovanni Pontano, e Francesco Guicciardini.La famosa accusa di aver avuto una relazione incestuosa con il padre fu lanciata da Giovanni Sforza contro il Papa durante il processo di annullamento di nozze con Lucrezia, durante il quale il signore di Pesaro era stato accusato di impotenza. Gli storici filoborgiani hanno etichettato le parole del conte di Pesaro come semplici calunnie, lanciate durante uno scatto d'ira dovuto all'orgoglio ferito. Non sarebbe stato considerato, scrive Maria Bellonci (nota biografa di Lucrezia), «tutto il contegno dello Sforza, dalle mille reticenze dei primi tempi, dalle allusioni misteriose alla causa della sua fuga, fino alla sua confessione a Milano», ma anche «i continui riferimenti» successivi, prosegue la Bellonci, «stanno a provare una certezza che era in lui, viva presente e maledetta».D'altra parte, è stato supposto che Giovanni Sforza possa aver scambiato per amore incestuoso le attenzioni calorose del Papa per la figlia. Alessandro VI possedeva infatti un'indole carnale e istintiva ed era solito manifestare il suo affetto verso i figli e in particolare verso Lucrezia con eccessivo trasporto, ma anche il suo delirio per il duca di Gandia (e poi per Cesare) «par quasi accecamento d'innamorato». Maria Bellonci si chiede se lo Sforza «avesse qualche cosa in più che vizi e sospetti», ma fa notare che, pur accusando il papa, Giovanni non incolpò direttamente la moglie e anzi più volte richiese al pontefice di riaverla con sé: «si avranno ragioni di credere che ella dovesse essere salvata, o che nulla fosse accaduto e tutto si limitasse a sospetti, o, nella più infernale delle ipotesi, che in lei ci fosse solo l'errore di uno smarrito e soggiogato assertimento; la coscienza il desiderio e la responsabilità dell'incesto restando, se mai, dall'altra parte».Tuttavia l'accusa di incesto si diffuse rapidamente nelle corti italiane ed europee, facendosi sentire nuovamente, durante le trattative per le nozze fra Lucrezia e Alfonso d'Aragona. A queste si unì la voce di una certa promiscuità sessuale della ragazza, dovute alla relazione con Pedro Calderon: basandosi sulle dicerie popolari che si stavano diffondendo a Roma e in tutta Italia, il cronista veneziano Giuliano Priuli definirà più tardi Lucrezia «la più gran puttana che fosse in Roma» e il cronista umbro Matarazzo la descriverà come «colei che portava il gonfalone delle puttane». È però probabile che Priuli e Matarazzo, che vivevano lontano da Roma, si rifacessero a voci popolari contrarie ai Borgia piuttosto che a testimonianze affidabili. Infatti, benché diversi cronisti italiani del tempo avessero riferito della relazione con Pedro Calderon, nessuno parlò mai di altri amori di Lucrezia.Riguardo all'incesto con i fratelli, ci furono insinuazioni maligne sul fatto che Cesare avesse fatto uccidere il fratello Juan non solo perché intralciava i suoi piani politici, ma perché geloso, poiché era preferito «nell'amore da madonna Lucrezia sorella comune» dice il Guicciardini nella sua Storia d'Italia. Come scrive una biografa inglese di Lucrezia, Sarah Bradford, il rapporto che legava i fratelli Borgia era molto stretto, in particolare quello fra Cesare e Lucrezia: «che avessero commesso incesto o no, senza dubbio Cesare e Lucrezia si amavano più di quanto amassero chiunque altro e mantennero la reciproca fedeltà fino alla fine».Anche secondo Maria Bellonci l'accusa di incesto fraterno è dubbia, poiché Giovanni Sforza non fece nessuna allusione ai cognati nelle accuse di incesto rivolte contro i Borgia, mentre in esse accusava apertamente il papa.Personaggio importante per avere notizie della vita privata di Lucrezia a Roma è Johannes Burckardt di Strasburgo, italianizzato in Burcardo, maestro delle cerimonie durante il pontificato di Papa Borgia. Nel suo diario detto Liber Notarum egli descrive con precisione e ricchezza di particolari i cerimoniali e le etichette della corte papale e non manca di annotare alcune scene ed eventi tutt'altro che lusinghieri per i Borgia e per la stessa Lucrezia. Benché la mentalità puritana avrebbe potuto in parte fargli travisare il senso delle azioni dei Borgia, gli storici lo ritengono generalmente una fonte oggettiva di informazioni riguardo alla corte papale. Nel suo diario egli infatti non fa mai pettegolezzi o scaglia accuse contro i Borgia, ma si limita a descrivere minuziosamente i fatti, talvolta scabrosi, spesso confermati da altri cronisti suoi contemporanei. Se Burcardo avesse voluto infarcire il proprio diario di testimonianze contro i Borgia avrebbe potuto farlo facilmente, invece egli cita appena Giulia Farnese, Vannozza o l'annullamento del matrimonio tra Lucrezia e Giovanni Sforza, scandali che facevano un gran parlare di sé nei palazzi romani e che avrebbero potuto essere facilmente manipolati. Per questo non sembra esserci motivo di dubitare delle veridicità di due episodi scabrosi riferiti dal cerimoniere, entrambi accaduti durante il periodo di trattative per il terzo matrimonio di Lucrezia.
Il primo episodio è la "cena delle cortigiane", festa dal risvolto orgiastico ideata da Cesare, la sera del 31 ottobre 1501. Secondo il fiorentino Francesco Pepi, «il duca di Valentino [...] aveva fatto venire in palazzo cinquanta cortigiane "cantoniere" e tutta la notte stettero in voglia di balli e riso»: dopo una cena veloce, le cortigiane erano entrate ed avevano iniziato a ballare con servitori e giovani di casa, «primo in vestibus suis deinde nude»; a notte fonda Cesare fece mettere in terra i candelabri accesi e le donne nude a carponi dovevano fare a gara per raccogliere le castagne lanciate loro, incitate dal Papa, Cesare e «domina Lucretia sorore sua» scrive Burcardo.
Il secondo episodio narrato dal cerimoniere avvenne l'11 novembre 1501, quando da una finestra, Alessandro VI e Lucrezia assistettero «cum magno risu et delectatione» ad una selvaggia scena di monta fra quattro stalloni e due giumente. Il Burcardo riferisce unicamente di questi due episodi isolati con la partecipazione di Lucrezia, e se ne fossero avvenuti altri con tutta probabilità egli li avrebbe annotati nel suo diario. Per questo motivo, e dal momento che le due scene avvennero poco prima della partenza di Lucrezia per Ferrara, Maria Bellonci suppone che si trattasse di «spettacoli di iniziazione matrimoniale che non avrebbero offeso una donna già sposata due volte».La lettura di questi due episodi ha «suscitato per secoli scandalo e orrore nei commentatori puritani o ipocriti, mentre gli esaltatori di Lucrezia non vogliono credere che ella potesse partecipare a una tale sorta di baccanale» scrive Geneviève Chastenet, biografa francese di Lucrezia, concludendo: «Ma ciò significherebbe dimenticare che si tratta di svaghi perfettamente consoni al costume rinascimentale». Molti storici hanno infine cercato di ridimensionare le accuse di perversione rivolte contro di lei durante il periodo passato nella Roma dominata dai Borgia. «Per propria esperienza, [Lucrezia] poteva già sapere che abominevole mondo fosse quello, nel quale viveva. [...] Sbagliano però quei che credono, ch'essa o altri a lei simili, lo vedessero e giudicassero così come lo facciamo noi oggi o forse fecero alcuni pochi, animati allora da sentimento più puro. [...] S'aggiunga per di più, che in quel tempo i concetti della religione, della decenza e della moralità non erano gli stessi che oggi prevalgono» dice Ferdinand Gregorovius. La tesi dello storico tedesco è ripresa poi, ad esempio, anche da Roberto Gervaso nel suo saggio sulla famiglia Borgia: «Se non fu una santa non fu nemmeno un mostro. Se non si fosse chiamata Borgia, non avrebbe avuto bisogno né d'avvocati difensori, né di postume e tardive riabilitazioni».Altra accusa riguardante Lucrezia, e in generale la sua famiglia, è l'uso di un veleno micidiale, chiamato cantarella, con la quale i Borgia avrebbero eliminato i propri nemici, versandolo nelle bevande o sul cibo. Lucrezia venne associata all'uso di questo veleno borgiano, divenendo una delle più famose avvelenatrici, dopo la messa in scena della tragedia romantica di Victor Hugo: «Un veleno terribile - dice Lucrezia - un veleno la cui sola idea fa impallidire ogni italiano che sa la storia degli ultimi vent'anni [...] . Nessuno al mondo conosce un antidoto a questa composizione terribile, nessuno, ad eccezione del papa, del Signor Valentino e di me». Tuttavia i chimici e i tossicologi odierni sono convinti che la cantarella, veleno capace di uccidere in tempi precisi, sia solo una leggenda legata alla famiglia Borgia..
Nel corso dei secoli la figura di Lucrezia è stata associata alla fama della sua famiglia di origine. Seppur dopo essere divenuta moglie del duca di Ferrara non fu mai al centro di nuovi scandali, e durante gli ultimi anni della sua vita fosse finalmente riuscita a cancellare il marchio d'infamia da cui era segnata, dopo la sua morte, le accuse mosse contro di lei in gioventù tornarono alla ribalta.
Ad esempio, già nel 1532, Francesco Maria I Della Rovere vietò al figlio Guidobaldo il matrimonio con donne indegne di lui, portandogli ad esempio le nozze di Alfonso I di Ferrara con Lucrezia Borgia, «una donna di quella sorta che pubblicamente si sa».
Ma fu soprattutto Guicciardini che, attingendo alle voci popolari o alle satire, diffuse la fama scandalosa sulla figura della donna scrivendo nella sua Storia d'Italia: «Lucrezia Borgia non si considera se non come la figlia incestuosa di Alessandro VI, l'amante a un tempo di suo padre e dei suoi due fratelli [Cesare e Juan]».Durante il Seicento la società non si scandalizzò della vita ai tempi dei Borgia, nella quale convivevano la fede e una certa libertà di costumi. Tutto cambiò in seguito alla revoca dell'editto di Nantes nel 1685, che provocò una rottura in seno alla comunità scientifica. Il famoso matematico e filosofo Leibniz, come protesta alla mancata riconciliazione fra cattolici e protestanti, polemizzò pubblicando nel 1696 alcuni estratti tra i più scandalosi del Diario del Burcardo, sotto il titolo di Specimen Historiæ Arcane, sive anecdotæ de vita Alexandri VI Papæ. Il libro ebbe un grande successo e venne stampato nuovamente, e nel suo commento il filosofo sottolineava come «non sia era mai visto una Corte più insudiciata di crimini come quella di Alessandro VI».Nel 1729 l'antiquario scozzese Alexander Gordon pubblicò la sua Vita del papa Alessandro VI e di suo figlio Cesare Borgia (The Lives of Pope Alexander VI and his son Cæsar Borgia), nella cui «Prefazione» aveva cura di scrivere sulla figlia del Papa: «Lucrezia, figlia di Alessandro, è famosa per la sua dissolutezza quanto lo era Lucrezia la Romana per la sua castità: Cesare non lo è da meno per un doppio fratricidio e incesto commesso con la propria sorella [...]». Nella sua opera Gordon cita le fonti utilizzate, pur mettendo sullo stesso piano autori come Burcardo o Machiavelli e altre fonti poco attendibili, e il testo è forse il primo caso di studio referenziato su Alessandro VI e la sua famiglia. Nel 1756, Voltaire tratta con sagacia Alessandro VI nel suo Essai sur les moeurs, dove mette in dubbio l'uso del veleno da parte dei Borgia e l'avvelenamento del Papa come causa della sua morte, tuttavia ripete le accuse d'incesto nei confronti Lucrezia e i crimini di Cesare.Nel periodo della Rivoluzione francese seguì una rivalutazione sia dell'avventura militare di Cesare sia delle intenzioni che Machiavelli aveva espresso ne Il Principe, cioè l'idea che il Valentino avesse voluto la costruzione di uno stato laico dove instaurare in seguito la libertà. Con l'avvento dell'Impero francese e in seguito della Restaurazione si creerà nuovamente diffidenza nei riguardi della storia dei Borgia e dei loro costumi scandalosi.Lord Byron, famoso esponente del romanticismo inglese, rimase talmente affascinato dalle lettere d'amore di Lucrezia conservate a Milano che, dopo averle lette, rubò un capello dalla ciocca che le accompagnava.
Nel febbraio 1833, fu rappresentata per la prima volta Lucrezia Borgia, tragedia di Victor Hugo, nella quale la duchessa di Ferrara viene descritta come archetipo di malvagità femminile, divenendo, «col favore tenebroso dei romantici, [un'] avvelenatrice e [un'] Erinni». Il dramma ispirò Felice Romani, che compose il libretto dell'opera omonima di Gaetano Donizetti.
Sulla stessa scia si imposta anche il ritratto di Lucrezia fornito da Alexandre Dumas padre nel primo volume della serie Delitti celebri: «La sorella era degna compagna del fratello. Libertina per fantasia, empia per temperamento, ambiziosa per calcolo, Lucrezia bramava piaceri, adulazioni, onori, gemme, oro, stoffe fruscianti e palazzi sontuosi. Spagnola sotto i suoi capelli biondi, cortigiana sotto la sua aria candida, aveva il viso di una madonna di Raffaello e il cuore di una Messalina». Successivamente, lo storico francese Jules Michelet vide simboleggiato nell'«andalusa italiana» il demone femminile insediato sul trono vaticano.Seguì un periodo di riabilitazione storica: numerosi storici andarono a verificare i testi su cui si basava l'accusa contro i Borgia e, mentre uscivano biografie tendenti all'agiografia su Papa Alessandro VI, nel 1866 Giuseppe Carponi pubblicò uno studio su Lucrezia intitolato: Una vittima della Storia. In questa biografia erano riportati testi fino ad allora mai consultati, come documenti provenienti dagli archivi di Modena della famiglia Este. Nel 1874 fu pubblicato un altro imponente saggio, impostato sull'approccio scientifico al personaggio e alla storia dei Borgia: la biografia su Lucrezia, scritta da Ferdinand Gregorovius con l'apporto di numerosi documenti inediti, porta avanti la tesi per cui se Lucrezia «non fosse stata figliuola di Alessandro VI e sorella di Cesare, difficilmente sarebbe stata notata nella storia del tempo suo, ovvero sarebbe ita perduta nella moltitudine, come donna seducente e assai corteggiata». Nello stesso modo, anche grazie all'apertura degli archivi vaticani nel 1888, su ordine di Leone XIII, Ludwig von Pastor poté iniziare a scrivere la storia dei Papi a partire dal Medioevo.Durante il primo ventennio del XX secolo i Borgia divennero oggetto di romanzo e di studio a carattere psichiatrico, come nel caso de I Borgia, edito nel 1921, del medico milanese Giuseppe Portigliotti. Dopo quella di Gregorovius un'importante biografia su Lucrezia fu scritta da Maria Bellonci la cui opera, pubblicata nella primavera del 1939, ebbe numerose ristampe. Nel 1973 la Rai invitò una ventina di scrittori italiani a scrivere per la radio una serie di interviste immaginarie con personaggi celebri del passato: la Bellonci scelse Lucrezia, che venne interpretata dall'attrice Anna Maria Guarnieri. Le «interviste impossibili» furono trasmesse dal Secondo Programma, nell'estate del 1974. Nel 2002, in ricorrenza del cinquecentenario dell'arrivo di Lucrezia a Ferrara, è stata allestita una mostra dedicata alla Borgia, durante la quale è stato proiettato un cortometraggio, basato sull'intervista impossibile di Maria Bellonci, diretto da Florestano Vancini e con Caterina Vertova nel ruolo della duchessa di Ferrara.
Nel 2002 la studiosa Marion Hermann-Röttgen dell'università di Berlino pubblicò, all'interno del catalogo della mostra I Borgia - L'arte del Potere tenutasi a Roma lo stesso anno, un articolo sull'importanza che la famiglia Borgia ha esercitato a livello letterario sia nel nord che nel sud Europa. Mentre nel sud Europa, in particolare Italia e Spagna (nazioni strettamente legate alla famiglia Borgia), si sarebbe diffusa «una quantità notevole di letteratura storico-scientifica», nei paesi del nord Europa sarebbe avvenuta la pubblicazione di «una sorprendente quantità di opere letterarie» sull'argomento. La professoressa individua i tre punti principali su cui si basa la fama della leggenda dei Borgia: «L'importanza della grandezza nazionale e del potere militare» in particolare di Cesare, «la posizione critica rispetto alla Chiesa romana», perpetrata da anticattolici e anticlericali, «che concentra l'attenzione sulle storie paurose e criminali intorno alla figura di papa Alessandro VI» e che porterà «ad una demonizzazione di tutta la famiglia e del papa stesso», al quale verrà attribuito, addirittura, «un patto con il diavolo» e, per ultimo, «l'erotismo e la sessualità, da sempre punto focale rispetto all'interpretazione del ruolo delle figure femminili della famiglia».Lucrezia Borgia sarebbe infatti «una delle figure storiche femminili adatte a proporre un modello alle fantasie maschili». Ciò si ritrova nella raffigurazione di Lucrezia nella tragedia di Hugo: la donna è rappresentata come un mostro, poiché se «da una parte ella rappresenta il senso massimo della buona e amorevole madre, pronta a sacrificarsi per amore di suo figlio, dall'altra è la femme fatale, assassina di uomini, bella ma crudele che si vendica per ogni offesa con il suo orribile veleno». Il poeta francese «non trova in lei l'ideale femminile, perché la donna "buona" non è desiderabile in quanto è madre, mentre la donna desiderabile è diabolica perché seduce l'uomo verso il peccato». Secondo Hermann-Röttgen sarebbe «l'interesse per l'erotismo e per la sessualità» in riferimento «alla leggenda dei Borgia» che ha permesso alla raffigurazione di Lucrezia come femme fatale di sopravvivere fino ai giorni nostri in nuove opere letterarie.
Dal primo matrimonio, annullato per non consumazione, Lucrezia non ebbe figli. Tuttavia, secondo relatori estensi, pare che nel marzo 1498, abbia avuto un figlio da Pedro Calderón, messo del padre. Di questo figlio, partorito nel monastero di San Sisto, si sa poco: secondo la storica inglese Sarah Bradford, potrebbe essere morto alla nascita o poco dopo; l'ipotesi nasce dal fatto che Lucrezia terminò molte gravidanze con un aborto.A Lucrezia in molti attribuiscono la maternità dell'infans romanus, l'infante romano, al secolo Giovanni Borgia, che molti storici hanno identificato con il figlio che Lucrezia partorì nel monastero di San Sisto. Tuttavia anche il padre del bambino è misterioso: Alessandro VI in una bolla papale, attribuisce la paternità al figlio Cesare, ma in seguito, con una bolla segreta nel settembre 1502, la attribuisce a sé; questi particolari hanno fatto credere che il bambino fosse frutto di una relazione incestuosa tra padre e figlia.Dal secondo matrimonio, dopo un aborto avvenuto nel febbraio 1499, Lucrezia ebbe:
Dal terzo matrimonio, con Alfonso I d'Este, dopo alcuni aborti spontanei e un parto prematuro nel 1502 al settimo mese di gravidanza (che portò alla morte della sua prima figlia) Lucrezia ebbe:
I Borgia, saggio romanzato appartenente alla raccolta I delitti celebri di Alexandre Dumas padre (1839).
Assassin's Creed: Fratellanza, romanzo (basato sul videogame Assassin's Creed: Brotherhood) di Oliver Bowden (2011).
I Borgia (The Borgias), miniserie televisiva della BBC del 1981, con Anne Louise Lambert.
Witchblade, nell'episodio 12 della seconda stagione. Lucrezia Borgia è interpretata da Kate Levering.
I Borgia serie televisiva canadese del 2011 ideata da Neil Jordan, con Holliday Grainger nel ruolo di Lucrezia. La terza stagione è andata in onda negli Stati Uniti a partire dal 14 aprile 2013.
I Borgia, serie televisiva franco-tedesca del 2011, con Isolda Dychauk. La seconda stagione è andata in onda nel 2013, la terza stagione (conclusiva) nell'anno successivo.
Ombre a Ferrara, team-up tra Dago della Eura Editoriale, Martin Mystère della Sergio Bonelli Editore e Diabolik della Astorina (2002).
Il gruppo thrash metal americano Megadeth ha dedicato una canzone alla figura di Lucrezia Borgia, intitolata appunto "Lucretia", dal loro album Rust In Peace.
Il gruppo gothic rock britannico The Sisters of Mercy ha dedicato una canzone alla figura di Lucrezia Borgia, intitolata "Lucretia, My Reflection" e presente nell'album Floodland. La figura femminile di Lucrezia Borgia viene rivista dal cantante Andrew Eldritch nella bassista Patricia Morrison.
C. Alfano e L. Andalò (a cura di), "I Borgia: l'arte del potere", catalogo della mostra (Roma, Palazzo Ruspoli, 3 ottobre 2002-23 febbraio 2003), Milano, Mondadori Electa, 2002, ISBN 88-435-7860-X.
 Maria Bellonci, Lucrezia Borgia, Milano, Mondadori, 2011, ISBN 978-88-04-45101-3.
Michele Bordin & Paolo Trovato, Lucrezia Borgia. Storia e mito, Olschki Editore, Firenze, 2006. ISBN 88-222-5595-X
 Sarah Bradford, Lucrezia Borgia. La storia vera, Milano, Mondadori, 2005, ISBN 88-04-55627-7.
 Geneviève Chastenet, Lucrezia Borgia. La perfida innocente, Milano, Mondadori, 1996, ISBN 978-88-04-42107-8.
 Mario Dal Bello, I Borgia-La leggenda nera, Milano, Città Nuova, 2012, ISBN 978-88-311-6450-4.
 Alexandre Dumas, I Borgia, Palermo, Sellerio editore Palermo, 2007, ISBN 88-389-1979-8.
Anna Maria Fioravanti Baraldi, Lucrezia Borgia. La beltà, la virtù, la fama onesta, Corbo Gabriele Editore, 2002. ISBN 88-8269-071-7
Diane Ghirardo, Le duchesse, le bufale e l'imprenditoria femminile nella Ferrara rinascimentale di Scaranari, 2009. ISBN 978-88-904423-0-8
 Ferdinand Gregorovius, Lucrezia Borgia. La leggenda e la storia, Milano, Messaggerie Pontremolesi, 1990, ISBN 88-7116-814-3.
 Massimo Grillandi, Lucrezia Borgia, Milano, Rusconi, 1984, ISBN non esistente.
 Marion Hermann Röttgen, I Borgia nella letteratura europea in I Borgia: l'arte del potere.
 Mariangela Melotti, Lucrezia Borgia, Torino, Liberamente Editore, 2008, ISBN 978-88-6311-044-9.
Daniela Musini, Lucrezia Borgia. Misteri, intrighi e delitti, Nuovi Equilibri Editore, Viterbo, 2005. ISBN 978-88-7226-849-0
 Antonio Spinosa, La saga dei Borgia. Delitti e santità, Milano, Mondadori, 1999, ISBN 978-88-04-48662-6.
 Laura Laureati (a cura di), Lucrezia Borgia (catalogo della mostra tenuta a Ferrara nel 2002), Ferrara, Ferrara Arte, 2002, ISBN non esistente.
Marcello Vannucci, Le grandi donne del Rinascimento italiano. Da Simonetta Cattaneo a Isabelle d'Este; da Lucrezia Borgia ad Artemisia Gentileschi; un'affascinante storia tutta al femminile, Newton & Compton Editori, collana "I big Newton", 2004. ISBN 88-541-0151-6
 Gabriella Zarri, La religione di Lucrezia Borgia: le lettere inedite del confessore, Roma, Roma nel Rinascimento, 2006, SBN IT\ICCU\IEI\0256308.
(EN) Lucrezia Borgia, su Enciclopedia Britannica, Encyclopædia Britannica, Inc. 
 Lucrezia Borgia, Istituto dell'Enciclopedia Italiana, Dizionario biografico degli italiani. 
 ECA - Catalogo on-line del patrimonio artistico degli Estensi sparso per i musei del mondo, su kishar.datamanagement.it.
 Gabriella Zarri, La "devozione a corte: Lucrezia Borgia (PDF), su lineatempo.ilsussidiario.net.
Anna Maria Oliva, Cesare e Lucrezia Borgia negli archivi delle biblioteche italiane, in Actes del II simposi internacional sobre els Borja, p. 315-323.
La Luftwaffe (letteralmente: "arma dell'aria", pronuncia: [ˈlʊftˌvafə] ) fu l'aviazione militare tedesca, parte integrante della Wehrmacht durante il secondo conflitto mondiale.
Coinvolta in tutti i teatri di guerra, contribuì, soprattutto durante i primi anni del conflitto, alla buona riuscita della tattica della "guerra lampo" adottata dalle forze armate tedesche. Vittoriosa in Polonia e in Francia, subì una prima battuta d'arresto nella battaglia d'Inghilterra scontrandosi contro la Royal Air Force britannica, per poi rivolgere gran parte della sua attenzione al fronte orientale, dove durante l'operazione Barbarossa conquistò in un primo tempo la superiorità aerea sull'inesperta aviazione sovietica.
Il procedere del conflitto e il rovesciamento delle sorti della guerra significarono per la Luftwaffe la progressiva concentrazione delle forze nella difesa dello spazio aereo tedesco minacciato dai bombardieri britannici e statunitensi. L'avanzata Alleata fu però inesorabile e l'aviazione tedesca, in crescente inferiorità numerica e con insufficienti quantità di carburante, perse progressivamente il controllo dei cieli su tutti i fronti e non riuscì ad arginare l'offensiva Alleata nonostante l'impiego congiunto dei reparti contraerei (FlaK) e di rivoluzionari caccia a reazione, la cui produzione non fu mai numericamente sufficiente a influire realmente sui combattimenti contro le soverchianti forze aeree degli avversari.
La Luftwaffe ebbe sotto il proprio controllo anche le unità di paracadutisti (Fallschirmjäger) e altre formazioni terrestri.
La lista seguente illustra il significato di alcune sigle di seguito utilizzate per descrivere i reparti della Luftwaffe e i loro aerei.
Riguardo alle sigle "KG", "StG", "SchG", "ZG", "JG" ed altre, si veda il paragrafo dedicato;
per comodità, i nomi degli aerei a volte sono abbreviati con la sigla corrispondente, di seguito sono riportate quelle più usate:
diciture del tipo "I./KG 77" significano che l'aereo appartiene al I gruppo, 77º stormo da bombardamento; allo stesso modo, la dicitura "II./JG 26" indica che l'aereo appartiene al II gruppo, 26º stormo caccia. Nel caso in cui al posto del numero romano (I, II, ecc.) compaia un numero arabo, questo è da intendersi come numero della squadriglia; ad esempio, 4./ZG 76 denota la 4ª squadriglia del 76º stormo "distruttori".
Durante la sua vita sotto il Terzo Reich, la Luftwaffe ebbe solo due comandanti in capo. Il primo fu Hermann Göring, il secondo Robert Ritter von Greim, ultimo ufficiale tedesco della seconda guerra mondiale ad essere promosso Generalfeldmarschall (feldmaresciallo). Al livello più alto nell'organizzazione della Luftwaffe erano il Reichsluftfahrtministerium (RLM – Ministero dell'aria) e l'Oberkommando der Luftwaffe (OKL – Alto comando della Luftwaffe). Queste istituzioni avevano il controllo della ricerca, della produzione e della manutenzione dell'aeronautica tedesca, con la seconda che faceva riferimento all'OKW, Oberkommando der Wehrmacht (Alto comando delle forze armate tedesche). L'OKL era quindi allo stesso livello dell'Oberkommando des Heeres (OKH) e dell'Oberkommando der Marine (OKM).
Nel settembre 1939 la Luftwaffe era composta da quattro flotte aeree (Luftflotte); a queste se ne aggiunsero altre quattro nel corso della guerra, di cui una, la Luftflotte Reich, creata appositamente per la difesa del territorio tedesco. Ogni flotta contava fino a 1.250 aerei raggruppati in Fliegerkorps o nelle più piccole Flieger-Division a seconda della dimensione, entrambe suddivise a loro volta in Geschwader (l'equivalente degli stormi per la Regia Aeronautica) composti solitamente da tre Gruppe (gruppi) formati da tre o quattro Staffel (squadriglie) di circa dodici aerei ciascuna.Un Geschwader era comandata da un Geschwaderkommodore, che poteva essere un maggiore, un tenente colonnello o un colonnello assistito da un suo stato maggiore. Forte di circa 120-125 aerei, i Geschwader avevano un proprio modo di abbreviare i nomi delle unità dei documenti ufficiali: "JG 1" (con la sigla "JG" a caratterizzare un Jagdgeschwader, cioè uno stormo di caccia) nel caso degli stormi, "I./JG 1" indicava il 1º gruppo del 1º stormo caccia, "1./JG 1" era usato invece per riferirsi alla 1ª squadriglia del 1º gruppo caccia. Ogni Gruppe era alle dipendenze di un Gruppenkommandeur, così come una squadriglia era diretta da uno Staffelkapitän. Questi comunque non erano gradi veri e propri, bensì nomine.
A seguito della sconfitta nella prima guerra mondiale e alla firma del trattato di Versailles, alla Germania fu imposto lo scioglimento dell'aviazione militare (Luftstreitkräfte) e lo smantellamento di tutti gli aerei rimasti. Ciononostante, il governo tedesco riuscì a mantenere segretamente una propria forza aerea che divenne sempre più forte con il passare degli anni. L'addestramento clandestino dei piloti iniziò dal 1926 grazie a club privati e compagnie aeree civili che fornirono addestratori veterani della prima guerra mondiale e aerei militari come lo Junkers Ju 86 e l'Heinkel He 111 camuffati da aerei di linea o da trasporto, alianti e ultraleggeri su cui i piloti della futura Luftwaffe poterono fare pratica. Nel 1930 il partito nazista si dotò di un proprio organo di volo, il Nationalsozialistisches Fliegerkorps, per dare ulteriore impulso all'addestramento dei piloti, rafforzato tre anni dopo dalla neo-costituita Deutsche Luftsportverband (associazione aerea sportiva tedesca).La vera svolta arrivò in seguito alla decisione di Hitler di riarmare la Germania. La Luftwaffe venne fondata clandestinamente nel 1933 con circa 4.000 addetti mentre erano già da tempo in produzione vari tipi di aerei militari; il 1º gennaio 1934 nacque a Berlino-Tempelhof il Bombengeschwader 1, la prima unità da bombardamento della Luftwaffe e un documento dello stesso anno propose la costruzione di 4.021 aerei entro il 30 settembre 1935. Il 1º marzo 1935 la creazione della nuova forza aerea tedesca venne resa pubblica a tutto il mondo. A capo dell'Oberkommando der Luftwaffe (OKL) nel 1935 fu incaricato l'ex asso dell'aviazione tedesca, nonché ministro dell'aviazione, Hermann Göring, il quale si circondò di collaboratori come Erhard Milch (ispettore generale della Luftwaffe), Hans Jeschonnek (responsabile dei rifornimenti, dell'addestramento, della telecomunicazione e delle azioni di guerra) ed Ernst Udet (capo dell'ufficio tecnico).Le strategie di attacco erano ancora in fase di sperimentazione; in particolare, vi erano due linee di pensiero distinte: Walther Wever, comandante dello stato maggiore generale dell'aviazione fino al 1936, sostenne l'importanza dei bombardamenti strategici compiuti da aerei quadrimotore; Ernst Udet invece era convinto che l'aviazione dovesse essere usata solamente a supporto delle truppe a terra e per contrastare i velivoli nemici. Forte dell'esperienza bellica in Spagna dove i bombardieri in picchiata svolsero egregiamente il loro compito, e complice la morte accidentale di Wever avvenuta nel giugno 1936, Udet riuscì a convincere l'intero comando della Luftwaffe che la sua linea di pensiero era quella da seguire. I progetti per i grandi aerei da bombardamento, come il Dornier Do 19 e lo Junkers Ju 89, vennero quindi abbandonati.
La prima azione in cui fu coinvolta la Wehrmacht fu la rimilitarizzazione della Renania, iniziata il 7 marzo 1936. La Luftwaffe entrò in gioco con un'unità della caccia e una di bombardieri in picchiata, il III./JG 134 e il I./StG 165, ma quando alcuni rapporti ipotizzarono che l'aeronautica francese era pronta ad intervenire con dei bombardieri, il I./KG 753 venne allertato per colpire Parigi con i suoi Ju 52, senza che tuttavia ve ne fu bisogno. Per la fine del mese tutta la Renania era tornata in mano alla Wehrmacht.Quando il futuro dittatore spagnolo Francisco Franco chiese aiuto a Hitler per proseguire e vincere la guerra civile che infervorava in Spagna, il 22 luglio 1936 il dittatore nazista rispose inviando le prime aliquote di aerei "clandestini" composti da personale volontario in abiti civili. Dopo che agli inizi di novembre l'Unione Sovietica inviò in Spagna aerei e piloti, la Germania reagì facendo giungere nel teatro di guerra la Legione Condor forte di 4.500 volontari posti inizialmente sotto il comando del Generalmajor (generale di brigata aerea) Hugo Sperrle, sostituito in seguito dai parigrado Helmuth Volkmann e Wolfram von Richthofen. Le operazioni di bombardamento erano svolte dal K/88 (88º gruppo da bombardamento), mentre la caccia e gli aerei d'attacco al suolo erano presenti con il J/88 (88º gruppo caccia), così come la ricognizione era di competenza dell'A/88 (88º gruppo ricognizione) e dell'AS/88 (88º gruppo ricognizione marittima). Largamente impegnata in ogni genere di missione (tra cui una delle più note è il bombardamento di Guernica dell'aprile 1937), l'andamento della guerra favorevole a Franco comportò una riduzione delle attività dal gennaio 1939, cessate del tutto il 27 marzo seguente.La guerra civile spagnola fu un ottimo banco di prova per la giovane Luftwaffe che ebbe modo di constatare l'efficacia del bombardamento convenzionale e del bombardamento in picchiata effettuato dagli Junkers Ju 87 e dagli Heinkel He 51, mettere alla prova i piloti (il migliore asso dell'aviazione fu il capitano Werner Mölders, con quattordici vittorie all'attivo tutte ottenute a bordo di un Messerschmitt Bf 109), e testare l'incredibile versatilità del cannone 8,8 cm FlaK, usato contro obiettivi aerei e terrestri.
Nel 1938 Hitler ritenne i tempi maturi per annettere la vicina Austria. Per prevenire le mosse naziste il capo del governo austriaco, Kurt Alois von Schuschnigg, indisse un plebiscito per il 13 marzo. La Luftwaffe mobilitò allora per ogni evenienza tre gruppi da bombardamento provenienti dai KG 155 e KG 255 dotati di Dornier Do 17 e pose al comando delle proprie forze dislocate lungo il confine austriaco Hugo Sperrle. Il 12 marzo la Wehrmacht entrò in Austria, mentre due dei tre già citati gruppi della Luftwaffe atterrarono a Vienna, imitati il giorno dopo da due loro squadriglie volate a Klagenfurt. Terminato l'Anschluss, l'unico stormo da bombardamento dell'aeronautica austriaca venne incorporato nel I. e III./KG 155 (rinominato per l'occasione KG 158) che vennero trasferiti rispettivamente a Wiener Neustadt e Wels.Le successive mire espansionistiche del Führer verso la Cecoslovacchia imposero alla Luftwaffe di spiegare diverse unità, oltre quaranta Gruppe, lungo il confine con questo paese, ma gli accordi di Monaco del settembre 1938 resero marginale l'intervento delle forze armate ed i Sudeti vennero annessi senza scontri, con gran parte dei Gruppe impegnati rispediti nelle basi originarie. Il 15 marzo 1939 infine la Germania occupò l'intera Cecoslovacchia incontrando scarsa resistenza e con il supporto di 500 aerei ma, a differenza di quello che accadde in Austria, pochi piloti si unirono alla Luftwaffe, preferendo invece l'aeronautica britannica o francese.
Nell'estate 1939 la Luftwaffe contava 9 Jagdgeschwader in gran parte equipaggiati con i Bf 109, 4 Zerstörergeschwader dotati dei Bf 110, 11 Kampfgeschwader montati su He 111 o Dornier Do 17, e 4 Sturzkampfgeschwader. Lo Junkers Ju 88 era disponibile in soli dodici esemplari per via di problemi nello sviluppo. Gli aerei operativi erano 4.021 (1.191 bombardieri, 361 bombardieri a tuffo, 788 caccia, 431 caccia pesanti e 488 velivoli da trasporto).La Luftwaffe in ogni caso non venne mobilitata al completo prima della primavera del 1940, momento in cui, grazie alle disposizioni di Ernst Udet tese ad aumentare la produzione di aerei, erano attive 51 squadriglie in più dall'inizio della guerra (30 di bombardieri, 16 di caccia e 5 di caccia pesanti). La Luftwaffe espanse anche del 42% il numero di scuole di addestramento portandole ad un totale di 63. Queste strutture vennero collocate in massima parte nella Germania orientale, al riparo da eventuali minacce Alleate. Sempre considerando la primavera 1940 rispetto agli albori della seconda guerra mondiale, le file del personale di volo arrivarono a contare 4.727 uomini (+ 31%), anche se si contarono 997 morti e 700 feriti nei corsi di addestramento, durante i quali vennero persi anche 946 aerei. La forza totale della Luftwaffe era ora di 2.200.000 uomini.
Il 1º settembre 1939 la Germania dette inizio all'operazione Fall Weiss invadendo il territorio della Polonia con il supporto di circa 520 caccia, 800 bombardieri, 340 Ju 87 e 250 aerei da trasporto. La prima missione di attacco al suolo della guerra ebbe inizio prima dell'alba del 1º settembre, quando gli Henschel Hs 123 del II.(Schl)./LG 2 attaccarono con successo una base dell'esercito polacco a Przystajń. L'obiettivo principale della Luftwaffe era comunque quello di distruggere a terra l'aviazione polacca, ma, complice la fitta nebbia che caratterizzò i primi giorni di guerra e l'abile mossa dei comandanti nemici che spostarono ad est i campi d'aviazione in luoghi nascosti, durante tutta la campagna l'aviazione tedesca riuscì a distruggere al suolo solo 24 aerei, anche se su questo numero non c'è accordo tra le fonti. Gli aerei della Luftflotte 1 (assegnata come supporto al gruppo d'armate Nord) e della Luftflotte 4 (assegnata al gruppo d'armate Sud) inoltre non avevano ancora sperimentato attacchi a supporto della fanteria, e si limitarono a colpire obiettivi strategici scelti dai generali dell'aviazione; le prime vere missioni di supporto aereo ravvicinato iniziarono solo durante la battaglia del fiume Bzura, e si rivelarono determinanti per la vittoria sul campo. L'intervento della Luftwaffe si rivelò prezioso per la Wehrmacht in molte altre occasioni, ma non sempre l'esito finale fu il successo, come nel caso dell'attacco del 1º settembre al ponte di Tczew, che i polacchi riuscirono a minare e a far esplodere impedendo il passaggio dei mezzi corazzati avversari. In ogni caso, per il 6 settembre la Brygada Pościgowa, la principale formazione della caccia polacca, era rimasta con soli sedici aerei mentre le forze da bombardamento erano state praticamente annientate.Varsavia venne attaccata per la prima volta il 1º settembre, ma la reazione della caccia polacca non permise ai bombardieri tedeschi di sganciare le bombe. Il 12 settembre, constatata l'ormai scarsa opposizione nemica, diverse unità della Luftwaffe vennero riportate in Germania, lasciando alle ultime il compito di colpire la capitale polacca, bombardata duramente il 13 settembre e in misura ancora maggiore, da 400 aerei, il 25 settembre. Vista persa ogni speranza di vittoria, il centro di comando polacco chiese infine il "cessate il fuoco" che entrò in vigore il 28 settembre.
Durante la campagna la Luftwaffe registrò la perdita di 285 aerei, dei quali 126 abbattuti dai caccia polacchi, troppo inferiori di numero per imporre la propria volontà. Perirono inoltre 239 uomini degli equipaggi di bordo e altri 88 risultarono dispersi. L'inizio della guerra fu comunque favorevole all'aviazione tedesca, che ebbe modo di perfezionare le tecniche di assalto aereo e prepararsi per le operazioni future.
Una volta occupata la Polonia, ci fu un periodo di stallo delle operazioni terrestri (chiamato dai tedeschi "Sitzkrieg", "guerra seduta", nota anche come "strana guerra") che durò fino al maggio 1940. Eccetto che per le operazioni in mare, nel fronte occidentale non ci furono movimenti di truppe o azioni militari. In questo periodo, la Luftwaffe fu impegnata in molte missioni di carattere aeronavale (compresa la posa di mine in mare) nonché in lanci di volantini propagandistici e occasionali intercettazioni di bombardieri britannici, che culminarono nella battaglia della Baia di Helgoland.
Di pari passo cominciarono, il 16 ottobre 1939, i raid tedeschi sul Regno Unito ad opera di alcuni Ju 88 ed He 111 che attaccarono le navi britanniche a Rosyth, nel Firth of Forth, perdendo uno o tre velivoli abbattuti dagli Spitfire che segnarono in ogni caso la prima vittoria per il Fighter Command. Il giorno successivo, in un'analoga azione a Scapa Flow, un Ju 88 venne fatto precipitare dalla contraerea sull'isola di Hoy. Il primo aereo della Luftwaffe a schiantarsi nell'isola principale del Regno Unito fu invece un Heinkel He 111 caduto nelle Lammermuir Hills, ad Haddington, il 28 o 29 novembre 1939. Le operazioni dei bombardieri contro il naviglio britannico continuarono anche durante i primi mesi del 1940, ma per la fine di febbraio la caccia britannica era ormai presente in forze lungo le proprie coste ed i successi della Luftwaffe, peraltro modesti (a livello di naviglio maggiore vennero solamente danneggiati la vecchia corazzata Iron Duke e l'incrociatore pesante Norfolk), calarono drasticamente. Durante questo periodo le relazioni tra la Luftwaffe e la Kriegsmarine, la marina militare tedesca, non furono delle migliori: la marina infatti deplorò azioni come quella del KG 26 del 12 gennaio contro battelli leggeri non armati temendo ritorsioni britanniche, e i rapporti tra le due forze armate peggiorarono ulteriormente quando alla fine di febbraio la 4ª e 6ª squadriglia del KG 26 attaccarono per errore un gruppo di cacciatorpediniere tedesche affondando la Leberecht Maass, causando indirettamente anche l'affondamento della Max Schultz che colò a picco dopo aver urtato una mina nel tentativo di soccorrere la nave amica.Sempre fra il 1939 ed il 1940, numerosi scontri aerei avvennero sopra la linea Maginot e la linea Sigfrido, tra i caccia e i ricognitori dell'Armée de l'air francese e della Luftwaffe, nel tentativo di entrambi gli schieramenti di spiare dal cielo le truppe avversarie posizionate al confine.
Nel periodo che va dal 1º settembre 1939 alla fine del marzo 1940 e per quel che riguarda solamente la Sitzkrieg, la Luftwaffe perse 520 uomini degli equipaggi di bordo e ne ebbe altri 298 dispersi, cifre superiori alle perdite patite durante la campagna di Polonia.
In aprile la Wehrmacht prese l'iniziativa e, sotto il comando di Nikolaus von Falkenhorst, invase Danimarca e Norvegia; Göring, a causa dei rischi per la sua forza armata, si rifiutò di porre la Luftwaffe (mobilitata per l'occasione con l'intero X Fliegerkorps del Generalleutnant – generale di divisione aerea – Hans Geisler) sotto il comando di von Falkenhorst, affidandola invece al generale Erhard Milch, subordinato comunque a livello operativo a Geisler. All'avvio delle ostilità, la Wehrmacht poteva contare su un supporto di 39 Ju 87R, 419 bombardieri, 38 Bf 109E, 21 aerei antinave (Fw 200 e Ju 52) e 548 aerei da trasporto.Dopo aver conquistato in un solo giorno il territorio danese, la Luftwaffe poté usufruire dell'aeroporto di Aalborg come base per le future operazioni in Norvegia, che si materializzarono in azioni di attacco al suolo, scorta ai bombardieri, trasporto truppe aviotrasportate e difesa antinave. Il 9 aprile il KG 4 attaccò il forte di Kvarven che con i suoi cannoni aveva da poco danneggiato l'incrociatore Königsberg; qualche momento prima aerei dello stesso stormo avevano bombardato l'aeroporto di Stavanger-Sola, mentre il KG 26 colpì alcuni forti attorno Kristiansand. Questo genere di operazioni, unitamente al bombardamento di aeroporti e ad operazioni contro la Royal Navy britannica, proseguì per tutta la durata della campagna, conclusasi agli inizi di giugno. Prima, il 12 aprile, fu creata la nuova Luftflotte 5, posta agli ordini di Milch, in cui vennero inquadrate tutte le unità di stanza in Norvegia.Quando le azioni belliche terminarono, la RAF aveva perso 70 aerei contro i 117 della Luftwaffe, che mise però in campo un numero di forze maggiore rispetto all'aviazione nemica.Il 10 maggio 1940 la Wehrmacht lanciò un'offensiva con tre gruppi d'armate contro la Francia, il Belgio ed i Paesi Bassi. La Luftwaffe entrò in azione con le Luftflotte 2 e 3 (comandate rispettivamente da Albert Kesselring e Hugo Sperrle) schierando 1.100 bombardieri a medio raggio e 400 Stuka scortati da 1.200 tra Bf 109 e Bf 110, attaccando principalmente nelle Ardenne. La tecnica fu simile a quella adottata in Polonia: i KG e gli StG attaccarono i campi d'aviazione nemici e bombardarono i centri di comunicazione, di rifornimento e numerose città. Nel frattempo, circa 500 aerei da trasporto, seppur con gravi perdite, paracadutarono unità di Fallschirmjäger in obiettivi strategici come i ponti sul Canale Alberto e il forte Eben-Emael, catturato con successo l'11 maggio. Nelle prime ore dell'offensiva vennero bombardati gli aeroporti di Rotterdam-Waalhaven e di Amsterdam-Schiphol così come, non senza reazione della caccia anglo-francese, la Linea Maginot, mentre l'aeronautica belga venne per metà distrutta al suolo. Nei giorni seguenti la Luftwaffe bombardò 47 aeroporti, 17 stazioni ferroviarie, 16 fabbriche e 45 concentrazioni di truppe avversarie. Venne colpita anche Rotterdam dal KG 54, che non ricevette l'ordine di annullamento dell'operazione, con gravi danni e centinaia di vittime. Le operazioni aeree proseguirono per tutta la durata della campagna.
I caccia tedeschi si rivelarono superiori ai loro avversari francesi e agli Hurricane britannici, che comunque segnarono notevoli vittorie a loro favore: il 20 maggio la Luftwaffe aveva perso 547 aerei, pari al 20% della forza con cui aveva iniziato la campagna dieci giorni prima. La rapida avanzata delle forze di terra provocò problemi dal punto di vista logistico e costrinse molte unità a sostare negli aeroporti avanzati con problemi di sovraffollamento che causarono alcuni incidenti, inoltre, avvicinandosi al canale della Manica, gli uomini della Luftwaffe incontrarono più frequentemente i caccia della Royal Air Force (RAF), inclusi gli ottimi Spitfire. Nonostante tutto la campagna proseguì felicemente per le truppe tedesche e le forze Alleate vennero accerchiate a Dunkerque. La Luftwaffe iniziò quindi, dal 27 maggio e nonostante il parere contrario di Kesselring che denunciò la debolezza dei suoi Gruppe, ad ostacolare l'operazione Dynamo, il piano Alleato di rimpatrio dei propri soldati rimasti in Francia. L'aviazione tedesca riuscì ad affondare varie navi e vi furono numerosi scontri tra i caccia di entrambi gli schieramenti, ma gli Alleati riuscirono alla fine a salvare dalla prigionia circa 338.000 uomini.
Con il Regno Unito fuori dai giochi la Wehrmacht si concentrò sull'offensiva finale contro la Francia, denominata in codice "Fall Rot". La Luftwaffe impostò il suo piano d'azione in due fasi: dal 1º giugno vennero attaccati obiettivi sensibili lungo la valle del Rodano e attorno Marsiglia con l'intento di prevenire arrivi di truppe fresche francesi dall'Africa settentrionale, ma a partire dall'8 giugno, quando fu ormai chiaro che l'Italia sarebbe entrata in guerra a breve, le operazioni cessarono per far posto alla Regia Aeronautica italiana; il 3 giugno era intanto iniziata la seconda fase dell'offensiva aerea, chiamata in codice operazione Paula, il cui scopo era quello di distruggere aeroporti e fabbriche aeronautiche attorno Parigi. Le perdite tedesche furono irrisorie, ma di fatto nessuna fabbrica rimase fuori uso per più di 24 ore e solamente meno della metà degli aeroporti bombardati ebbe danni gravi. L'appoggio all'offensiva dell'esercito tedesco continuò quindi fino al 21 giugno, data in cui la Germania presentò le condizioni armistiziali alla Francia.I rapporti tedeschi indicano la perdita di 1.428 aerei dal 3 settembre 1939 al 25 giugno 1940, distrutti per opera dell'aviazione francese, belga, olandese e britannica.
Dopo Polonia, Scandinavia, Paesi Bassi, Belgio e Francia, solo la Gran Bretagna poteva opporsi all'avanzata tedesca in Europa. Hitler decise così di dare il via alla preparazione dell'operazione Seelöwe, ma prima bisognava neutralizzare l'aviazione britannica, la Royal Air Force (RAF) per assicurare protezione totale alle navi della Kriegsmarine che avrebbero dovuto attraversare La Manica.
Nel giugno e luglio del 1940 Göring fissò le linee generali dell'operazione volta a distruggere la RAF, con priorità di attacco alle basi aeree e alle industrie aeronautiche. La Luftwaffe intanto eseguì piccoli raid in territorio britannico e contro i convogli nella Manica partendo dalle sue basi nel continente scoprendo la grande vulnerabilità degli Stuka nei confronti dei caccia britannici, fatto che si manifestò in tutta la sua evidenza nei mesi a seguire.
Il vero attaccò iniziò nella seconda settimana di agosto, quando Göring riunì 1.482 bombardieri a medio raggio (42 unità KG), 365 Stuka (9 unità StG) e altri cacciabombardieri (una unità SchG), 976 caccia monomotore (26 unità JG), alcune centinaia di aerei da ricognizione e 280 caccia bimotore (9 unità ZG). Queste forze vennero divise tra la Luftflotte 2 al comando di Albert Kesselring in Francia orientale e Paesi Bassi, la Luftflotte 3 agli ordini di Hugo Sperrle operante nella Francia occidentale e la Luftflotte 5 al comando di Hans-Jürgen Stumpff in Scandinavia. La Gran Bretagna poteva contrapporre circa 900 aerei agli ordini di Hugh Dowding divisi in quattro gruppi con ognuno una propria zona di competenza. Il 15 agosto (chiamato Adlertag, "giorno dell'aquila") quindi ci fu il primo grande attacco contro obiettivi prestabiliti. Subito le perdite della Luftflotte 5 furono pesanti, perché i bombardieri, a causa della grande distanza che li separava dagli obiettivi, dovettero essere scortati obbligatoriamente dai Messerschmitt Bf 110 che superavano in autonomia i Bf 109, ma che non erano all'altezza dei più veloci e agili caccia britannici. Le Luftflotte 2 e 3 intanto ingaggiarono scontri con gli aerei della RAF e bombardarono basi aeree e fabbriche registrando notevoli perdite (in un solo giorno non rientrarono alle basi 75 aerei) ma spingendo al collasso la produzione nemica. A quel punto, il primo ministro britannico Winston Churchill ordinò al Bomber Command della RAF di eseguire dei raid su Berlino e Hitler, adirato, ordinò alla Luftwaffe di allentare la pressione sulle fabbriche britanniche per concentrarsi unicamente sulle città.
È da tenere presente che i piloti della RAF erano avvantaggiati rispetto ai loro colleghi tedeschi perché operavano da basi molto vicine ai teatri di battaglia, dunque potevano caricare meno carburante con un vantaggio in termini di agilità; inoltre, se venivano abbattuti e non morivano, venivano recuperati e reintrodotti nelle loro squadriglie, mentre un pilota tedesco abbattuto o veniva catturato o periva in mare se i soccorsi tardavano ad arrivare. Per quanto riguarda gli aerei, i bombardieri tedeschi non erano stati progettati per condurre bombardamenti strategici a lungo raggio, inoltre si rivelarono vulnerabili agli attacchi aerei nemici, complice anche la scarsa protezione offerta loro dai Bf 110 o dai Bf 109 (la cui scarsa autonomia li costringeva a rientrare alla base prematuramente); i Ju 87 Stuka erano efficaci e precisi nel bombardamento, ma in scontri con altri caccia di solito aveva la peggio; l'unico elemento di parità era quando si scontravano Bf 109 e Spitfire, comunque inferiore di numero rispetto all'Hawker Hurricane. Da non dimenticare, inoltre, è il fatto che i britannici disponevano del "Chain Home", un sistema di stazioni radar posto sulle coste che permetteva di avvistare con largo anticipo le formazioni aeree tedesche.
L'OKL iniziò a condurre anche operazioni di bombardamento notturno volte a diminuire le perdite di equipaggi, e per questo introdusse l'utilizzo di apparecchiature radio per aumentare la precisione delle bombe che altrimenti sarebbero state sganciate quasi alla cieca. Il sistema Knickebein permise al pilota di seguire un segnale radio fino al punto prestabilito, e quando si sentiva un secondo segnale il navigatore sganciava il carico bellico. I britannici riuscirono però a captare i segnali radio e a modificarli in modo da far cadere le bombe in luoghi disabitati, e lo stesso fece con il sistema X-Gerät, più preciso del Knickebein. Neanche con il nuovo Y-Gerät si riuscì ad impedire agli operatori d'oltremanica di manomettere i segnali inviati agli apparecchi tedeschi.
A settembre la Luftwaffe, su richiesta di Hitler, intensificò i bombardamenti, anche notturni, sulle città inglesi (Coventry, Birmingham, Liverpool, Plymouth, Bristol e specialmente Londra). Le perdite furono spropositate rispetto ai risultati conseguiti e fra i piloti iniziò a serpeggiare il malcontento, anche perché nuove strategie per ridurre le perdite, come un maggiore utilizzo dello Junkers Ju 88, più veloce rispetto all'Heinkel He 111, non ebbero successo. Il volgere dell'attenzione verso le città anziché ai campi d'aviazione permise ai caccia britannici di rafforzarsi e respingere una volta per tutte la Luftwaffe: dal 7 al 15 settembre 1940 i tedeschi persero ben 175 velivoli. A Hitler non rimase che rinviare la tanto attesa operazione Seelöwe, anche se gli attacchi contro Londra e i porti della Manica continuarono fino al 1941 inoltrato.
La battaglia d'Inghilterra fu la prima grande battuta d'arresto per le forze armate tedesche, con la Luftwaffe che perse un totale di 1.789 velivoli, dei quali 1.385 in combattimento.
La prima presenza di aerei tedeschi nel mar Mediterraneo si ebbe nel giugno 1940, quando la Luftwaffe stipulò un accordo con la Regia Aeronautica per trasportare truppe italiane in Albania; solo alla fine di quell'anno, quando fu inviato il X Fliegerkorps, si poté parlare di una "vera" Luftwaffe nel Mediterraneo. Il compito principale di questa unità era l'attacco alla base britannica di Malta e alle navi in una zona che comprendeva l'intero Mediterraneo centrale, inclusa la Sicilia, la Sardegna e il Nordafrica. Due iniziali successi furono il danneggiamento della portaerei Illustrious e l'affondamento dell'incrociatore Southampton.
Nel febbraio 1941 venne istituita in Libia con i Bf 110 (VII./ZG 26 e VIII./ZG 26) e gli Stuka (I./StG 1 e II./StG 2) la nuova Fliegerführer Afrika per supportare direttamente l'Afrikakorps di Rommel. Con l'arrivo ad aprile di nuovi Bf 109 dotati di filtri antisabbia la Fliegerführer Afrika si scontrò subito con i più numerosi caccia Hurricane e Curtiss P-40, riportando importanti vittorie grazie alla superiorità tecnica dei loro aerei e all'esperienza dei piloti. Dopo una breve pausa per entrambi gli schieramenti durante l'estate, l'attività della Luftwaffe riprese anche se limitata dalla penuria di carburante e pezzi di ricambio per gli aerei. A dicembre, dopo il fallimento dell'operazione Crusader iniziata dalla Gran Bretagna, l'OKL inviò 400 aerei tolti al fronte orientale e nel gennaio 1942 spostò la Luftflotte 2, ancora al comando di Kesselring, in Sicilia.
A gennaio le forze del X e II Fliegerkorps e della Fliegerführer Afrika ammontavano a circa 650 velivoli, ed era giunto anche un convoglio di rifornimenti e carburante dall'Italia. Tuttavia, la sabbia e il vento logorarono velocemente gli aeroplani in volo, cosicché a febbraio ci fu un nuovo stop, e fino a maggio le azioni si materializzarono in voli di caccia libera sopra Tobruch e bombardamenti su Malta.
Il 26 maggio 1942 Rommel si decise a conquistare Tobruk. Preceduto da un intenso bombardamento aero-terrestre (compiuto dai soliti Ju 87 e Ju 88), le forze italo-tedesche fecero breccia nella città che si arrese il giorno dopo. Il successo venne coronato dalla cattura di enormi quantità di mezzi, viveri e carburante, elementi che nell'Afrikakorps non erano mai in abbondanza. Fiduciose della vittoria, le potenze dell'Asse iniziarono una nuova veloce avanzata nel deserto conquistando territori e catturando rifornimenti mentre i soldati britannici si ritirarono in tutta fretta; fortunatamente per loro però, l'avanzata di Rommel si allungò troppo verso est, con il risultato che i rifornimenti di gasolio ai panzer erano lenti ad arrivare. Le forze del Commonwealth, ora sotto il comando del generale Claude Auchinleck, si riorganizzarono in fretta a El Alamein (avvantaggiati anche dall'abbondanza di risorse a loro disposizione) e la RAF iniziò a rendere la vita dura ai piloti dei cacciabombardieri della Luftwaffe, che non poté così più garantire una valida copertura aerea. Nonostante l'arrivo di qualche nuovo Bf 109 e un Geschwader di Ju 88 da Creta, gli inglesi non cedettero e anzi bloccarono le truppe tedesche e italiane.
Alla fine di agosto Rommel attaccò le linee difensive britanniche del nuovo generale Montgomery con la RAF che non dette tregua agli aeroporti tedeschi e la Luftwaffe che perse, a causa di un guasto al suo Bf 109, Hans-Joachim Marseille, in assoluto il migliore pilota tedesco di tutto il fronte occidentale durante la guerra. In ottobre Montgomery contrattaccò e costrinse Rommel a ritirarsi con gli ultimi 30 Stuka e 60 Bf 109 rimasti. Quando gli statunitensi sbarcarono in Marocco e Algeria (operazione Torch), l'ombra di un annientamento totale si riversò sui pochi superstiti dell'Afrikakorps, ma Hitler, deciso a resistere fino all'ultimo, ordinò di inviare ingenti quantità di rinforzi in Tunisia, ultima roccaforte dell'Asse in Africa. La Luftflotte 2 si ritrovò così, nel dicembre 1942, con 1.220 velivoli da combattimento tra cui i nuovi Focke-Wulf Fw 190 che si alzarono in volo dalla Sicilia; la Fliegerführer Afrika venne sostituita con la Fliegerführer Tunisien. L'inesorabile perdita di territori costrinse la Luftwaffe a operare quasi esclusivamente dalla Sicilia, e neanche l'ultimo contrattacco compiuto con i rimanenti Bf 109, Ju 87, Fw 190 e Hs 129 ribaltò la situazione.Nel maggio 1943 la quasi totalità della Fliegerführer Tunisien venne trasferita in altre zone di guerra.
Lasciata alle spalle la battaglia d'Inghilterra, Hitler focalizzò l'attenzione verso i Balcani per assicurarsi il fianco meridionale in vista dell'operazione Barbarossa. Senza aspettare troppo, la Wehrmacht iniziò l'invasione della Jugoslavia affidando alla sua forza aerea la completa distruzione della capitale Belgrado. Il 6 aprile le bombe tedesche colpirono pesantemente la città e la base aerea di Zemun per tutto il giorno, riducendola ad un cumulo di macerie. Per le truppe a terra non fu difficile completare l'opera di occupazione.
Nonostante i Ju 87 si fossero dimostrati vulnerabili, in Grecia non incontrarono un'opposizione degna di tale nome perché l'esercito e l'aviazione greca non avevano sufficienti mezzi da dispiegare. Insieme ai bombardieri medi, questi aerei sganciarono sul Pireo mine navali e bombe su navi e depositi. Fu colpita anche una nave delle SS trasportante materiale bellico, la Glenn Fraser, che con la sua esplosione rase al suolo l'intero porto. Le azioni di attacco proseguirono con attacchi al suolo contro i mezzi degli Alleati.
La Wehrmacht iniziò ad impossessarsi anche delle isole dell'Egeo controllate da piccole guarnigioni della Regia Marina che avevano deciso di restare fedeli al re Vittorio Emanuele III dopo l'8 settembre 1943. Preceduti dai britannici a Coo, Samo e Lero, i tedeschi sbarcarono invece a Rodi con la protezione aerea del III./JG 27 e del III./StG 3, e da qui ripartirono alla volta di Coo sopraffacendo il presidio anglo-italiano in breve tempo. Nel frattempo gli Stuka bombardarono anche Lero e a novembre i Ju 52 vi paracadutarono un gruppo di paracadutisti, che ebbero la meglio dell'avversario dopo cinque giorni di duro combattimento.
N.B.: riguardo alla battaglia di Creta, vedi più sotto, nel paragrafo "Forze ed operazioni terrestri della Luftwaffe".
Nell'aprile 1941 l'ex primo ministro iracheno Rashid Ali al-Kaylani, approfittando delle recenti vittorie tedesche in Africa e nei Balcani e appoggiato dai tedeschi, interessati ad accedere ai pozzi petroliferi mesopotamici, organizzò con successo un colpo di Stato contro il primo ministro Taha al-Hashimi e il reggente Abd al-Ilah, filo-britannici. Rashid chiese aiuto all'Italia e alla Germania, che risposero entrambe inviando reparti aerei nel teatro. La Luftwaffe, in particolare, fece arrivare agli inizi di maggio il Sonderkommando Junck (dal cognome del suo comandante Werner Junck) composto da undici Bf 110 D-3 della 4./ZG 76 e sette He 111 H-6 della 4./KG 4 o del Gruppenstab del II./KG 4, tutti portanti le insegne dell'aeronautica irachena per nascondere il più possibile l'intervento. L'unità era abbastanza disorganizzata (mancavano persino carte geografiche attendibili), ma gli equipaggi cominciarono comunque le operazioni contro gli aeroporti britannici il 10 maggio, anche se la controffensiva del generale Archibald Wavell spinse i tedeschi a ritirarsi già alla fine del mese, quando si arresero anche le truppe irachene.
La Luftwaffe si stava da tempo preparando all'invasione del territorio sovietico sorvolando con degli aerei da ricognizione le basi dell'aeronautica sovietica (VVS), che al momento dell'invasione, il 22 giugno 1941, aveva piloti inesperti e aerei inadatti a fronteggiare un potente attacco. Con oltre 1.945 aerei, tra cui i vecchi Henschel Hs 123 per ingrossare le file, per i piloti tedeschi fu dunque facile spazzare via dai cieli e dalle basi a terra il nemico: in un solo giorno la Luftwaffe distrusse 1.800 aerei perdendone solo 35. Anche qui, come in Africa, il simbolo di riconoscimento degli aeroplani germanici era una banda verticale dipinta sulla fusoliera, ma era gialla anziché bianca.
Agli inizi di ottobre, con l'operazione Tifone, la Wehrmacht si accinse ad accerchiare e conquistare Mosca le cui vie di comunicazione sarebbero state interrotte dall'aviazione. Ma il freddo intenso (che congelava il carburante all'interno dei velivoli) e l'arrivo di rinforzi all'Armata Rossa, costrinsero le forze della Germania a fermarsi. L'avanzata riprese lentamente a novembre, con la Luftwaffe impegnata anche nel trasporto dei rifornimenti alle truppe, ma, ancora una volta, l'inverno pose non pochi problemi ai piloti.
Fino all'inizio della primavera del 1942 la Luftwaffe supportò con lanci di rifornimenti e paracadutisti le unità della Wehrmacht assediate dai soldati dell'Unione Sovietica, e non appena iniziò il disgelo ricominciarono le azioni di supporto al suolo, caccia libera e bombardamento. Questa volta il principale aereo schierato al fronte era il Focke-Wulf Fw 190, che eccelleva sia nel ruolo di caccia che in quello di cacciabombardiere.
Con 1.500 aeroplani alle dipendenze della Luftflotte 4 nel settore Don-Caucaso e altri 600 inquadrati nel Luftgaukommando-Ost, la Luftwaffe tornò in massa a supportare l'operazione Blu e l'attacco a Sebastopoli, dove in sole tre settimane fu sganciata una quantità di bombe superiore a quella lanciata in Gran Bretagna nel 1940, spezzando così l'ultima resistenza della città. In assenza di una valida opposizione di caccia, gli Stuka ritornarono alla loro funzione principale di eliminare il nemico per liberare la strada alla Wehrmacht. Dopo i successi di Rostov e Voronež, la Luftwaffe si impegnò nell'attacco a Stalingrado con i Fliegerkorps I, IV e VIII conducendo massicci bombardamenti che rasero al suolo la città.
Prima di far sbarcare le truppe in Sicilia, il generale statunitense Patton si accordò con l'United States Army Air Forces (USAAF – forze aeree dell'esercito USA) per farsi precedere da un devastante attacco contro le ormai esigue forze aeree dell'Asse, colpendo ripetutamente gli aerei a terra conquistando la totale supremazia del cielo. La Luftwaffe fu costretta a spostare la maggior parte dei suoi equipaggi lontano dal raggio d'azione dei bombardieri quadrimotore statunitensi e britannici, tanto che al momento dell'sbarco in Sicilia poteva schierare solo 25 dei suoi ultimi 625 aerei presenti nel Mediterraneo. Mentre la Regia Aeronautica fece quel che poté, a terra l'esercito tedesco (compresa la 1ª divisione paracadutisti) evitò una completa catastrofe grazie anche all'abilità del generale Albert Kesselring.
Il 23 agosto l'aeronautica tedesca bombardò Palermo dove il 3 settembre affondò anche due sommergibili, il 25 agosto insieme alla Regia Aeronautica colpì Siracusa, il 28 seguente fu la volta di Augusta, rivisitata il 3 settembre così come Catania, colpita già il 29 agosto. Dopo la capitolazione dell'Italia resa nota l'8 settembre 1943, la Wehrmacht invase rapidamente tutto il territorio italiano e si preparò a respingere in mare le truppe statunitensi sbarcate a Salerno in seguito all'sbarco a Salerno. La rinforzata Luftwaffe attaccò con i suoi cacciabombardieri e bombardieri medi le navi e le forze terrestri Alleate, anche con buoni risultati, ma la Wehrmacht non riuscì nel suo intento. D'ora in poi, la presenza di aerei tedeschi fu minima e non influì più in maniera significativa sulle sorti della campagna italiana. Il 23 ottobre venti Ju 88 bombardarono Napoli in rappresaglia alla rivolta che aveva scacciato la Wehrmacht dalla città.Nel febbraio 1944, durante il contrattacco tedesco su Anzio, la Luftwaffe riuscì ad eseguire circa 600 sortite al giorno, ma già a Montecassino i velivoli in grado di volare erano decisamente pochi, per di più i piloti non potevano vantare una grande esperienza di combattimenti alle spalle.
La 6ª armata tedesca guidata da Friedrich Paulus attaccò senza sosta la città di Stalingrado, riuscendo ad impadronirsi, al massimo della sua avanzata, del 90% della città grazie anche al costante supporto aereo messo a disposizione dalla Luftwaffe. A novembre ci furono altri poderosi attacchi tedeschi, ma l'Armata Rossa riuscì con una tenace difesa a tenere le posizioni e ad accerchiare gli uomini della 6ª armata, che si ritrovarono così costretti a chiedere aiuto alla Luftwaffe per ricevere munizioni e rifornimenti. Göring assicurò di riuscire a soddisfare le necessità quotidiane di Paulus (800 tonnellate di materiale), ma in realtà gli aerei disponibili erano insufficienti e la contraerea sovietica a terra complicò le cose: di fatto, nonostante gli sforzi degli equipaggi, si riuscì a paracadutare solo una media di 118 tonnellate di materiale al giorno, con un massimo di 362 tonnellate. Quando, nel febbraio del 1943, Paulus si arrese, la Luftwaffe aveva perso 1.100 equipaggi e 488 aerei, di cui 266 erano Ju 52, 165 He 111, 42 Ju 86, 9 Fw 200 e 6 He 177.Euforici della vittoria a Stalingrado, i sovietici cominciarono a riprendersi i territori persi nell'estate del 1942, ma Erich von Manstein riorganizzò l'esercito, e a marzo contrattaccò conquistando Char'kov e stabilizzando il fronte. Se la situazione sorrideva alle divisioni corazzate, che ricevettero nuovi carri, altrettanto non si poté dire per la Luftwaffe: nel luglio 1943 molti velivoli furono trasferiti in Germania per difenderla dagli attacchi angloamericani, e la contraerea fu prestata alle forze di terra per usarla contro i mezzi corazzati sovietici; le Luftflotte 4 e 6 non avevano carburante sufficiente a mantenere operativi tutti gli aerei disponibili, inoltre il livello di esperienza dei piloti sovietici era aumentato così come la qualità degli aerei da essi pilotati. Quando a luglio cominciò l'operazione Cittadella, gli alti comandi germanici si trovarono di fronte un nemico ben preparato che inflisse gravissime perdite alle divisioni corazzate e alla Luftwaffe, che perse 220 velivoli.Nonostante le enormi perdite subite, l'Armata Rossa continuò ad avanzare e l'aviazione militare tedesca, con i Fliegerkorps I e VIII, non riuscì ad opporre resistenza nonostante gli aerei a disposizione fossero i soliti ottimi Bf 109 e Fw 190, pilotati però da uomini inesperti dato che molti veterani erano periti durante gli scontri precedenti.
Di fronte all'inarrestabile avanzata dell'Armata Rossa, la Wehrmacht non poté fare altro che ritirarsi ritardando il più possibile l'ingresso in territorio tedesco ai nemici. Nel luglio 1944 anche la Luftwaffe era in affanno, con soli 1.700 aerei disponibili, la maggior parte stanziati a sud per difendere i campi petroliferi rumeni. Nello stesso mese i sovietici, con una produzione mensile di migliaia di aerei e carri armati, iniziarono ad attaccare il gruppo d'armate Centro. L'aviazione tedesca concentrò i suoi sforzi nel settore spostando aerei da sud e richiamando unità di caccia dalla Germania (III./JG 52 e IV./JG 51) e cacciabombardieri dall'Italia (I./SchG 4 e II./SchG 4), ma queste mosse non impedirono al gruppo d'armate Centro di essere spazzato via in pochi giorni. Avendo lasciato scoperti i pozzi petroliferi rumeni, la Luftwaffe inoltre non riuscì a contenere i bombardamenti che vi effettuarono i quadrimotori dell'USAAF, e nulla poté contro la deposizione del dittatore rumeno Antonescu.
Nell'agosto 1944 I cittadini di Varsavia approfittarono della situazione per tentare un'insurrezione nei confronti di Hitler, ma gli Stuka e i bombardieri medi distrussero completamente la città dando alle SS un aiuto significativo nel riprendersi la capitale polacca. Nel frattempo i sovietici continuarono la loro avanzata con la Luftwaffe che, nonostante l'introduzione del Messerschmitt Me 410 per sostituire i Bf 110, non riuscì a contrastare la schiacciante superiorità della VVS.
Ad ottobre, causa mancanza di carburante, tutte le operazioni aeree vennero sospese. A dicembre la Luftflotte 4, guidata dal Generaloberst (generale d'armata aerea) Otto Dessloch, era stanziata nella Polonia meridionale insieme al Luftwaffen-Kommando Südost proveniente dai Balcani; la Luftflotte 6 invece affrontò i sovietici in Polonia settentrionale sotto il comando del Generaloberst Robert Ritter von Greim.
Il primo passo della Luftwaffe nel gennaio 1944 fu quello di attuare l'operazione Steinbock (stambecco), un'offensiva notturna attuata fino a maggio con lo scopo di distruggere obiettivi militari e civili nell'Inghilterra meridionale. Hitler ordinò al generale Dietrich Peltz di organizzare l'operazione in risposta ai continui bombardamenti che il Bomber Command effettuava sulla Germania. Peltz riuscì a raccogliere, anche sottraendoli al fronte orientale e italiano, 499 bombardieri tra He 177, He 111, Ju 88, Ju 188, Do 217 e Me 410 e 25 cacciabombardieri Fw 190. Il primo attacco della serie partì la notte del 21-22 gennaio 1944. Novantacinque aerei tedeschi puntarono su Londra riuscendo ad appiccare qualche incendio e a distruggere numerosi edifici, ma la contraerea e i caccia notturni britannici riportarono venticinque vittorie. Al secondo attacco sulla capitale britannica, la notte del 29-30 gennaio, parteciparono 285 bombardieri ma 18 vennero abbattuti e i restanti non fecero gravi danni. A febbraio la Luftwaffe tornò su Londra le notti del 18-19, 20-21, 22-23, 23-24 e 24-25 con un totale di circa 1.300 aerei che però non riuscirono a far lievitare in maniera significativa i danni procurati a terra, mentre al contrario aumentarono le loro perdite. Londra tornò ad essere oggetto di attacchi nelle notti dall'1 al 2, 14-15, 21-22 e 24-25 marzo 1944. La notte del 20-21 marzo fu invece colpita Kingston upon Hull e in quella del 27-28 il Galles. Il "baby blitz", come lo definirono i britannici paragonandolo alla ben più grande sciagura che si riversò su di loro durante il biennio 1940-1941, nell'ambito della battaglia d'Inghilterra, era già nella sua fase discendente. La Luftwaffe aveva subito perdite ingenti senza che al nemico fosse stato arrecato nessun danno di una certa entità.
Al momento dello sbarco in Normandia Hitler aveva trasferito 200.000 uomini della Luftwaffe sul fronte orientale, sicuro che le difese terrestri avrebbero contenuto l'avanzata Alleata. Contro lo strapotere statunitense in cielo, il 6 giugno 1944, giorno dell'invasione Alleata, almeno in un primo tempo si alzarono in volo solo due aerei tedeschi: i Fw 190 di Josef Priller e Heinz Wodarczyk. In seguito l'aviazione tedesca poté contrapporre circa 300 aerei, ma neanche quando giunsero i rinforzi le sorti della battaglia cambiarono.
Nell'autunno del 1944 furono apportate modifiche agli He 111 del III./KG 3 per permettere il trasporto e il lancio delle nuove armi V1; il numero degli aerei impegnati salì circa fino a cento grazie anche ad aerei del KG 53, con l'ultimo missile fu lanciato nel marzo 1945. Nel settembre 1944 il generale britannico Montgomery diede il via all'operazione Market Garden con l'obiettivo di conquistare ponti strategici per permettere una rapida avanzata delle forze britanniche nei Paesi Bassi e quindi in Germania. Gli scontri nei cieli si fecero immediatamente molto duri con perdite non indifferenti per entrambi gli schieramenti, ma la Luftwaffe riuscì ad abbattere ugualmente un discreto numero di C-47 trasportanti i paracadutisti della 1ª divisione aviotrasportata britannica.
La Germania preparò un ultimo attacco nella zona delle Ardenne che prese il via nel dicembre 1944. L'intento era quello di respingere gli Alleati oltre Anversa e impadronirsi dei magazzini di rifornimento incontrati lungo il percorso. Le poche centinaia di aerei del Luftwaffen-Kommando West furono rinforzati per l'occasione da 1.200 caccia della Luftflotte Reich e della Luftflotte 6 che supportarono l'avanzata tedesca. Il maltempo complicò le cose rendendo frammentarie le azioni militari dell'aviazione di entrambi gli schieramenti, ma non appena migliorò la superiorità numerica dell'USAAF e della RAF si fece sentire di nuovo. Nonostante gli sforzi delle unità della Luftwaffe, che subirono gravi perdite, alla fine di dicembre la Wehrmacht dovette sospendere l'avanzata.
Il 1º gennaio 1945 la Luftwaffe era pronta a scatenare la sua ultima offensiva ad occidente per ridurre drasticamente l'attività della caccia nemica colpendo a sorpresa gli aerei mentre erano ancora a terra negli aeroporti; all'operazione fu dato il nome di "Bodenplatte", e vi presero parte circa 800 aerei appartenenti a vari JG della 5ª Jagddivision insieme ad altri caccia notturni, aerei da ricognizione e Messerschmitt Me 262 del I./KG 51. Alla mattina i caccia germanici si alzarono in volo con una debole nebbia che causò dei ritardi, fatto che provocò episodi di fuoco amico dato che gli operatori della FlaK si videro venire incontro decine di aerei ad un orario diverso da quello prestabilito. Nonostante questo imprevisto il fattore sorpresa non saltò, e 196 velivoli Alleati vennero messi fuori uso, per la maggior parte a terra; tale successo venne però ridimensionato dalle perdite subite dalla Luftwaffe: 300 aerei persi, 170 piloti uccisi e 67 catturati. In definitiva, l'operazione Bodenplatte risultò essere un fallimento.
La situazione della Luftwaffe si fece di giorno in giorno più disperata, con la RAF e l'USAAF che bombardavano i depositi di rifornimento protetti da una numerosa scorta di Spitfire e Mustang. Il 14 gennaio 1945 un'imponente flotta di quadrimotori Alleati diresse verso Magdeburgo, Colonia e Stendal con la loro scorta che abbatté ben 161 aerei tedeschi (appartenenti quasi tutti al JG 300 e al JG 301) perdendone solo 15. Il 7 aprile si alzarono in volo, con il suono della marce militari trasmesso via radio, 183 Bf 109 del Sonderkommando Elbe con l'ordine di distruggere più aerei nemici possibile: al termine della giornata le perdite Alleate furono minime, mentre 70 piloti tedeschi non fecero ritorno a casa.All'Oberkommando der Wehrmacht e all'Oberkommando der Luftwaffe preoccupò molto di più l'avanzata sovietica a est, ed entro la fine di gennaio circa venti Jagdgruppe furono trasferiti nel settore. Il 12 aprile 1945 von Greim riuscì a riunire 1.850 caccia della Luftflotte 6 da impiegare nella difesa di Berlino, anche se il carburante era scarsissimo e l'aviazione sovietica numericamente superiore. Il 30 aprile Hitler si suicidò, ma alcuni piloti tedeschi volarono sino al termine ultimo per deporre le armi, cioè fino al 9 maggio.
Dal 1º settembre 1939 gli arruolati nella Luftwaffe furono più di 3.400.000; andarono persi in totale 95.000 aerei e più di 512.000 uomini (165.014 morti, 155.450 feriti, 192.594 dispersi e 120 disertori).
La Luftwaffe fu la prima forza aerea del mondo ad impiegare in missioni di guerra aerei a reazione.
Il primo fu il Messerschmitt Me 262, prodotto in tante versioni come caccia classico, caccia notturno, bombardiere leggero e cacciabombardiere. Capace di toccare gli 870 km/h, l'Me 262 entrò nei ranghi nel luglio 1944 con il Kommando Nowotny, che prese il nome dall'asso che la comandava, Walter Nowotny. Dopo la morte del comandante avvenuta durante un atterraggio, l'unità costituì il nuovo JG 7 che chiamò a sé svariati assi dell'aviazione. Gli Me 262 erano estremamente vulnerabili in fase di atterraggio e decollo, perciò gli aviatori britannici e statunitensi si specializzarono a colpirli proprio in queste due situazioni.
Il Messerschmitt Me 163 iniziò anch'esso ad essere operativo nel luglio 1944, con i primi prototipi testati dallo speciale squadrone Erprobungskommando 16. Con una velocità massima di 960 km/h, una quota di tangenza di 12.040 m e una maneggevolezza fuori dal comune, l'Me 163 era di gran lunga superiore a qualunque caccia a pistoni dell'epoca. I suoi punti deboli erano una limitatissima autonomia che lo costringeva, dopo l'eventuale attacco ad un bombardiere, a planare fino a terra esposto agli attacchi dei caccia di scorta, e al propellente che poteva esplodere in seguito agli scossoni prodotti in fase di atterraggio. La prima unità ad essere equipaggiata interamente con questo aereo fu il I./JG 400, che compì la sua prima azione di guerra il 28 luglio 1944.La Luftwaffe fu anche la prima ad impiegare in missioni di guerra un bombardiere a reazione, l'Arado Ar 234, operativo dall'estate 1944. Un altro aereo a reazione ad essere effettivamente usato fu il caccia Heinkel He 162, mentre altri progetti vennero abbandonati o rimasero allo stadio di prototipo.
Le forze di mare della Luftwaffe (Seeluftstreitkräfte, forze aeree navali) erano organizzate in Küstenfliegergruppe (Kü.Fl.Gr.) principalmente con aerei Do 18, He 59, He 60 ed He 115. Le loro missioni, sempre in collaborazione con la Kriegsmarine, erano di ricognizione o di posa di mine navali, vi era inoltre il Bordfliegergruppe (BFGr) 196 che si era addestrato per operazioni di siluramento. Nel 1939 tutte le unità aeronavali (300 aerei) vennero rese indipendenti dalla Kriegsmarine e inquadrate sotto la 10ª Flieger-Division della Luftflotte 2.Per le operazioni di ricognizione a lungo raggio la Luftwaffe adottò nella primavera del 1940 il Focke-Wulf Fw 200 Condor, che con la sua elevata autonomia poteva avvisare il comando dell'avvistamento di un convoglio di navi nemiche e condurre lui stesso operazioni di bombardamento. La prima unità a ricevere l'aereo fu il KG 40.Altri aerei adottati dalla Luftwaffe per operazioni marittime furono gli Junkers Ju 188, Ju 88, Ju 52 e Ju 290, l'Ar 196, gli Heinkel He 177 ed He 111, ed i Dornier Do 24 e Do 217.
Le unità Küstenflieger furono di vitale importanza per l'operazione Weserübung, in quanto garantirono le comunicazioni, attaccarono il naviglio britannico e si preoccuparono di rendere inoffensive le mine antinave. Gli equipaggi atti a quest'ultimo scopo avevano aerei in cui era montato il Minensprengring, una struttura metallica che faceva detonare le mine grazie ad un campo magnetico indotto nell'anello (in cui scorreva corrente) dalla struttura metallica delle mine stesse, ed erano soprannominati Mausiflugzeug (cacciatopi). Due delle unità più coinvolte nelle operazioni furono i Küstenflieger 606 e 806, dotati rispettivamente di Do 17 Z e He 111 J. L'8 aprile, un giorno prima dell'inizio della guerra in Scandinavia, il Kü.Fl.Gr. 506 eseguì estese ricognizioni sul Mare del Nord mentre il KG 26 effettuò un raid nella base britannica di Scapa Flow, senza tuttavia provocare alcun danno. Il giorno seguente i Ju 88 e gli He 111 danneggiarono la nave da battaglia HMS Rodney e gli incrociatori Glasgow, Southampton e Devonshire, mentre fu affondato il cacciatorpediniere Gurkha; nell'azione i tedeschi dichiararono di aver perso quattro aerei. Il 10 aprile ci furono due attacchi contro il naviglio britannico al largo delle Isole Shetland di scarso successo, a cui seguì una pausa per il giorno 11 per riprendere poi l'attività antinave al largo di Trondheim. L'attenzione della Luftwaffe si concentrò quindi sul porto di Narvik, dove tre giorni prima aveva fallito l'obiettivo di affondare un gruppo di navi britanniche a causa del cattivo tempo. Dalla metà di aprile alla fine delle operazioni la Luftwaffe riuscì ad affondare il cacciatorpediniere polacco Grom, la lave da trasporto polacca Chrobry e la HMS Curlew, danneggiando inoltre la HMS Suffolk, la HMS Furious, il cacciatorpediniere francese Émile Bertin, la HMS Aurora e la HMS Resolution.Nel 1942 Göring ordinò alla Luftwaffe di cooperare con la Kriegsmarine per effettuare dei lanci di siluri ostacolando le navi Alleate che portavano rifornimenti all'Unione Sovietica, così il I./KG 26, dotato di Ju 88 e He 111 iniziò ad addestrarsi per tale compito. Da marzo ad aprile, coordinati dagli Fw 200, gli aerei tedeschi affondarono due incrociatori e 15 mercantili.
Fallita la battaglia d'Inghilterra, la Germania provò a bloccare i rifornimenti diretti verso l'isola servendosi della Luftwaffe. Nel marzo 1941 fu creato il Fliegerführer Atlantik con il compito di controllare le coste che si affacciavano sull'oceano, mentre all'XI Fliegerkorps nei Paesi Bassi fu chiesto di posare mine antinave. Anche se lo scopo principale era quello di individuare le navi e trasmettere le coordinate ai sommergibili, spesso i piloti tedeschi si cimentarono in attacchi contro i porti delle città inglesi e contro le navi stesse.
Una zona operativa molto calda durante la guerra fu il golfo di Biscaglia, dove le Küstenflieger furono costantemente impegnate a difendere gli U-Boot che dovevano obbligatoriamente passare in queste acque per raggiungere la loro zona d'operazioni. A loro difesa furono poste pattuglie di Ju 88 che scrutarono il cielo alla ricerca di aerei nemici (solitamente Beaufighter o Mosquito); i risultati ottenuti furono soddisfacenti, ma le perdite furono alte anche per la Luftwaffe.
Negli ultimi anni di guerra le risorse destinate alle unità aeree navali vennero ridotte, e l'introduzione di nuovi aerei come lo Junkers Ju 290 non portò a nessun cambiamento dato che le unità dovettero controllare migliaia di km di coste con un numero insufficiente di aerei; la superiorità numerica degli Alleati fece il resto.
Le unità navali della Luftwaffe stanziate nel mar Baltico iniziarono ad essere operative dal 1º settembre 1939, effettuando missioni di ricognizione per conto della Kriegsmarine. Durante l'invasione della Scandinavia da parte della Wehrmacht queste unità si resero utili anche per il trasporto truppe.
Una volta che il teatro di guerra si spostò a ovest, le unità nel Baltico rimasero sostanzialmente inattive, monitorando solamente le navi sovietiche. Quando però Hitler decise di intraprendere l'operazione Barbarossa l'attività riprese in pieno: passando sotto il controllo della Luftflotte 1, le unità navali intrapresero attacchi contro la marina sovietica, ricognizioni e missioni di ricerca e salvataggio. Negli anni futuri l'attività aumentò proporzionalmente all'avanzata dell'Armata Rossa; nel 1945 le unità navali della Luftwaffe aiutarono ad evacuare la Wehrmacht dai Paesi Baltici e dalla Curlandia servendosi anche dei Ju 52 e del BV 222.
Nel Mar Nero le forze aeree navali operarono in maniera ridotta rispetto ad altri fronti. Le azioni si limitarono a ricognizioni e recuperi assistendo le navi colpite da mine o gli equipaggi di aerei abbattuti, anche se col passare del tempo furono intraprese missioni di attacco ad obiettivi costieri, navi e sommergibili della marina sovietica.
A supporto dell'Italia di Mussolini la Germania inviò, nel 1941, l'Afrikakorps, e con esso giunsero anche reparti aerei antinave del X Fliegerkorps. Poco esperti nella pratica del siluramento aereo, così importante nel Mediterraneo, i tedeschi chiesero aiuto agli italiani, che addestrarono il I./KG 26 e il III./KG 26 a Grosseto.I reparti aerei della Luftwaffe, insieme a quelli della Regia Aeronautica, condussero una campagna aerea contro l'isola di Malta e inflissero pesanti perdite alla Royal Navy fino al 1942, portandola addirittura a non avere più navi da battaglia (grazie anche all'aiuto dei siluri a lenta corsa italiani). La sorte di queste unità della Luftwaffe andò di pari passo con quelle terrestri: nel 1943 gli aerei aiutarono ad evacuare la Tunisia per non farvi più ritorno.
La Germania possedeva un sistema di stazioni radar che andava dalla costa francese fino alla Danimarca, ma non era presente un comando centrale che coordinasse gli aerei sulla base dei dati ricevuti, come invece avveniva in Gran Bretagna. Una vera difesa aerea era presente solo a Berlino e nella zona industriale della Ruhr, mentre nel resto del territorio i caccia monomotore erano meno presenti.
Fino al 1940-1941 comunque la Luftwaffe ebbe facilmente la meglio sui bombardieri della RAF che si infiltravano nel territorio tedesco perché i caccia britannici non avevano abbastanza autonomia per scortarli, così il Bomber Command fu costretto a colpire gli obiettivi di notte, con meno perdite ma più imprecisione. Quando Hitler decise di invadere l'Unione Sovietica, molte unità aeree furono spostate dall'Europa occidentale al fronte orientale, lasciando il compito di difendere i confini a ovest ai soli JG 2 e JG 26 con circa 240 aerei. Queste due unità furono le prime ad essere equipaggiate con il nuovo caccia multiruolo Fw 190 nel 1941-1942.Durante l'ultimo anno di guerra ai caccia che difesero i cieli del Reich fu dipinta una banda verticale rossa nella parte della fusoliera vicina alla coda.
Finché la Gran Bretagna fu l'unica a condurre operazioni sul territorio tedesco la Luftwaffe riuscì ad arginare i suoi attacchi, rendendo un incubo il viaggio di andata e ritorno ai piloti britannici. Nell'agosto 1942 entrò però in scena l'VIII Bomber Command degli Stati Uniti d'America con i suoi B-17, e per la Luftwaffe iniziò una nuova sfida.
La RAF e l'USAAF si accordarono per compiere bombardamenti senza sosta (Round the Clock Bombing), e decisero che di giorno sarebbero intervenuti i B-17 e i B-24 statunitensi, mentre di notte avrebbero preso il volo i Lancaster e gli Halifax britannici. Prima dell'introduzione del P-51 Mustang, cioè fino al 1944, i bombardieri Alleati non ebbero una valida scorta capace di compiere lunghe distanze, dunque adottarono formazioni di volo molto serrate in modo da coprirsi a vicenda in caso di attacco tedesco. Questo fatto spinse la Luftwaffe ad istituire un nuovo sistema di assegnazione punti per i piloti: 3 punti per chi abbatteva un bombardiere quadrimotore, 2 per isolarne uno dalla formazione (rendendolo quindi vulnerabile) e 1 per chi abbatteva un caccia; con 20 punti si otteneva la Croce Tedesca d'oro e con 40 la Croce di Ferro.
Almeno in un primo momento, la Luftwaffe sembrò avere la meglio anche sull'VIII Bomber Command. Ne è un esempio il tentativo di bombardare una fabbrica di bronzine a Schweinfurt portato avanti dai B-17 statunitensi: per distrarre la caccia tedesca, si decise di condurre contemporaneamente un bombardamento sulla città di Ratisbona, ma a causa di una fitta nebbia il gruppo di bombardieri che doveva bombardare Schweinfurt arrivò con un ritardo che permise ai piloti del JG 26 (vittoriosi nel frattempo contro il gruppo di bombardieri di Ratisbona) di seminare il panico tra essi: dei circa 200 B-17 che parteciparono alla missione, 60 furono abbattuti e altri 60 danneggiati. Ulteriori successi fecero credere, erroneamente, agli alti comandi della Luftwaffe di poter tener testa anche al nuovo nemico.
All'inizio del 1943, la Eighth Air Force (unità di cui faceva parte l'VIII Bomber Command) disponeva solo dei caccia P-47 Thunderbolt, che con la loro autonomia, partendo dalle basi in Inghilterra, non riuscivano ad oltrepassare di molto il fiume Reno. Nel novembre del 1943 giunsero i P-38 Lightning, appositamente attrezzati con serbatoi ausiliari per compiere grandi distanze, ma non erano in grado di competere efficacemente con i Bf 109 e gli Fw 190. L'aereo da caccia di cui gli Alleati avevano disperatamente bisogno era il North American P-51 Mustang, che entrò in servizio nel gennaio 1944. Il P-51 vantava un larghissimo raggio di azione, e nei dogfight si rivelò molto competitivo contro i caccia tedeschi, specie ad alta quota. Grazie all'arrivo dei P-51, nel febbraio 1944 l'USAAF e la RAF sferrarono vari attacchi volti a distruggere la caccia avversaria, riuscendo ad eliminare oltre 300 caccia della Luftwaffe, al costo di 348 bombardieri pesanti.Forti della nuova scorta, i bombardieri strategici USAAF iniziarono ad effettuare attacchi "triangolari" partendo dall'Inghilterra e rifornendosi nelle basi sovietiche, per ripartire poi alla volta della Puglia e quindi di nuovo in Inghilterra. La Luftwaffe si accorse ben presto di questi nuovi percorsi e il 21 giugno 1944, nei cieli sopra Berlino e nella base aerea sovietica di Poltava, distrussero 91 aerei statunitensi, record giornaliero di perdite per la Eighth Air Force.
A lungo andare comunque la Luftwaffe non ebbe più piloti da rimpiazzare e carburante per far volare gli aerei, le uniche speranze furono così riposte nei rivoluzionari jet Messerschmitt Me 262, comunque troppo pochi per incidere sull'esito finale del conflitto. Nel 1945 i piloti tedeschi avevano, in termini di tempo, un addestramento pari a un terzo di quello seguito dagli aviatori Alleati.
Il sistema di difesa radar tedesco era chiamato linea Kammhuber, dal nome del generale che lo dirigeva (Josef Kammhuber), ed era composta principalmente da radar Würzburg ognuno dei quali copriva un'area di circa 30 km². Se una formazione di aerei veniva avvistata, si avvertivano gli aerei e si azionavano, al momento più opportuno, riflettori e artiglieria contraerea.
Le unità notturne della Luftwaffe erano riunite in Nachtjagdgeschwader (NJG, stormi da caccia notturna), il primo dei quali (I./NJG 1) istituito nel luglio 1940. Questi stormi svilupparono tattiche di attacco particolari per abbattere i bombardieri nemici: la più comune era avvicinarsi da dietro e mettere fuori uso la postazione del mitragliere di coda e poi l'intero aereo, ma il IV./NJG 1 introdusse un nuovo metodo di combattimento: siccome i bombardieri britannici non avevano mitragliatrici ventrali, i piloti si avvicinavano dal basso per poi alzare il muso a una distanza di circa 45 m e sparare a volontà. In un attacco su Magdeburgo i piloti dei bombardieri britannici riferirono di aver visto esplodere parecchi aerei per cause ignote. Probabilmente la colpa era degli Schräge Musik, dei cannoncini installati sulla parte superiore della fusoliera dei caccia notturni tedeschi che facevano fuoco verso l'alto, dando la possibilità al pilota di non essere visto. Tutto ciò era parte integrante della Zahme Sau, una tattica che guidava i piloti contro gli aerei nemici grazie alle segnalazioni da terra. Nell'agosto 1943 arrivò la Wilde Sau teorizzata dal Major Hajo Herrmann, consistente nell'inviare ad intercettare le formazioni nemiche, oltre che i classici caccia notturni, normali caccia diurni alle stesse quote, se necessario, battute dalla FlaK. Tale tattica venne però abbandonata perché generava caos e costringeva la contraerea a trattenere il fuoco.Il primo sistema radar montato sugli aerei notturni fu il Lichtenstein CN-2 con un raggio minimo di 200 m, seguito dallo "SN-2", che però aveva una portata minima di 400 m, troppo per individuare un bombardiere ad occhio nudo, perciò molti piloti rimasero fedeli al primo sistema radar.
All'inizio del 1944 lavoravano alla difesa dei cieli del Reich circa 889.000 uomini. Nel settembre dello stesso anno i NJG disponevano di circa 1.018 caccia notturni inquadrati principalmente nel I Jagdkorps della Luftflotte Reich, e benché prive dei sistema radar sofisticati montati sui bombardieri Alleati, essi abbatterono un consistente numero di velivoli. Equipaggiate solitamente con Messerschmitt Bf 110, Junkers Ju 88 o Heinkel He 219, da gennaio a marzo 1944 le unità notturne tedesche abbatterono un totale di 595 bombardieri sopra i cieli berlinesi.
A differenza di quello che avveniva negli Stati Uniti e nel Regno Unito, i paracadutisti tedeschi (Fallschirmjäger) erano sotto il diretto comando della Luftwaffe. Nel 1933 fu istituita la divisione corazzata paracadutisti Hermann Göring, e a partire dal 1942 furono costituite quindici Fallschirmjäger-Division (divisioni paracadutisti). Erano disponibili anche ventidue Luftwaffen-Feld-Division (divisioni campali).All'inizio della seconda guerra mondiale i paracadutisti erano inquadrati nella 7. Flieger-Ddivision (7ª divisione dell'aria, non ancora ad organici completi), comandata dal generale Kurt Student, ma dopo che questo fu ferito accidentalmente nell'occupazione di Rotterdam il comando fu assunto dal generale Richard Putzier, seguito da altri quattro generali prima che l'unità cambiasse nome. La divisione aveva unicamente compiti amministrativi e di supporto, in quanto non era previsto che le unità dipendenti operassero congiuntamente. Gli uomini che ne facevano parte erano altamente addestrati e capaci, e presero parte a numerose battaglie come la campagna di Norvegia, la presa del forte Eben-Emael, l'occupazione del ponte sul Canale di Corinto e la liberazione di Benito Mussolini prigioniero sul Gran Sasso. La divisione venne utilizzata al completo per il lancio su Creta, dove rappresentò un elemento critico nel raggiungimento del successo di tutta l'operazione. Tuttavia, proprio le perdite subite a Creta spinsero l'OKW a rinunciare all'impiego della divisione nel suo ruolo naturale, ma unicamente come fanteria scelta. I superstiti della divisione operarono in Unione Sovietica fino al 1943, dopo di che furono inviati in Francia, dove la divisione fu rinominata 1. Fallschirmjäger-Division (in precedenza, nel 1942, parte del personale della divisione era stato trasferito alla 2. Fallschirmjäger-Division).Con questo nuovo nome l'unità combatté, tra l'altro, a Montecassino insieme alla Panzer-Division Hermann Göring e alla 4. Fallschirmjäger-Division che contrastarono con efficacia le unità Alleate in avanzata attraverso la penisola italiana.
L'isola di Creta era un ostacolo decisamente pericoloso per le potenze dell'Asse, da qui infatti la Royal Navy poteva organizzare azioni in mare e il Bomber Command (comando bombardieri della RAF) era abbastanza vicino ai pozzi petroliferi di Ploiești in mano tedesca. L'OKW decise così di impadronirsi dell'isola organizzando un lancio di paracadutisti protetti da una massiccia copertura aerea.
A capo dell'operazione era il Generaloberst Alexander Löhr con la Luftflotte 4, che propose di lanciare la 7ª divisione dell'aria a ovest per poi proseguire verso est. Kurt Student, capo dell'XI Fliegerkorps, era invece dell'idea di aviolanciare gli uomini in tre punti a ovest e al centro dell'isola. Si giunse così al compromesso di lanciare i paracadutisti prima su Maleme/La Canea la mattina del 20 maggio 1941, e poi altri a Retimo e Candia. All'XI Fliegerkorps composto dalla 7. Flieger-Division fu affidato il compito di trasportare circa 8.000 paracadutisti avvalendosi di 500 Junkers Ju 52 e 72 alianti DFS 230, il tutto con il supporto aereo dell'VIII Fliegerkorps composto da 180 caccia, 200 Ju 87 e 200 bombardieri a medio raggio.I piloti tedeschi si misero subito in volo iniziando a colpire ogni cosa sulle coste e all'interno per agevolare l'imminente sbarco di uomini. Il 22 maggio furono affondati gli incrociatori britannici Gloucester e Fiji, il 23 i cacciatorpediniere Kelly e Kashmir. Ciò nonostante molti alianti e aerei da trasporto vennero abbattuti in volo, e le truppe neozelandesi a terra falciarono numerosi parà prima ancora che toccassero terra. I tedeschi riuscirono comunque a conquistare parte degli obiettivi previsti, e, grazie anche a rinforzi arrivati due giorni dopo, la conquista dell'isola fu completa.
La vittoria costò molto cara alla Luftwaffe: quasi metà degli aerei da trasporto andarono distrutti e circa 3.400 Fallschirmjäger persero la vita. Da questo momento in poi, i paracadutisti non furono mai più impiegati in attacchi di queste dimensioni.
La divisione Hermann Göring (o, per darne il nome completo, la Fallschirm-Panzer-Division 1 "Hermann Göring" – 1ª divisione corazzata paracadutisti Hermann Göring) fu un'unità composta totalmente da volontari, eccetto gli stranieri che non potevano farne parte. Date le caratteristiche la denominazione di "paracadutisti" era puramente onoraria, fu creata a livello divisionale nel 1942 in Belgio con il nome di "Division Hermann Göring", organizzandola attorno al Flakregiment Hermann Göring (reggimento contraerea Hermann Göring) che aveva combattuto in Polonia, in Francia e nell'operazione Barbarossa (in quest'ultimo caso con funzioni anticarro). Alcuni reparti operarono in Tunisia, mentre la divisione al completo, dal maggio 1943 rinominata "Panzer-Division Hermann Göring", operò in Italia e, con l'ultimo nome definitivo, al fronte orientale.Ugualmente onorario era l'appellativo di "paracadutisti" assegnato all'altra divisione corazzata della Luftwaffe, la Fallschirm-Panzergrenadier-Division 2 Hermann Göring (2ª divisione panzergrenadier paracadutisti Hermann Göring) creata nel tardo settembre 1944 per combattere i sovietici in Polonia. Venne successivamente accerchiata nel gennaio 1945 nella Prussia Orientale e dovette essere evacuata via mare dalla Kriegsmarine a marzo. Trasferita a Berlino e in Slesia, continuò a fronteggiare l'Armata Rossa fino a quando non venne accerchiata ed annientata a Dresda alla fine della guerra.
A partire dal 1942, su autorizzazione di Hitler, la Luftwaffe cominciò a costituire divisioni campali (Feld-Division), praticamente divisioni di fanteria, col personale in eccesso. La decisione fu presa essenzialmente per motivi politici, su esplicita richiesta di Göring, perché la Luftwaffe era (a torto o a ragione) considerata più fedele dell'esercito al Partito Nazionalsocialista, e questo portò Hitler a costituire una serie di divisioni poco addestrate per operazioni di fanteria. Le Feld-Division della Luftwaffe furono ventidue tra le cui la famose ed elitaria Divisione "Herman Göring", che rimasero sotto il diretto comando dello stesso Göring fino al luglio del 1944. Le Feld-Division operarono in massima parte sul fronte orientale, le uniche che operarono nel Mediterraneo o sul fronte occidentale furono la 11. Luftwaffe-Feld-Division (Egeo e Grecia), la 14. Luftwaffe-Feld-Division (Norvegia e Danimarca), la 16. Luftwaffe-Feld-Division (Paesi Bassi e Normandia), la 17. Luftwaffe-Feld-Division (Francia), la 18. Luftwaffe-Feld-Division (Francia e Belgio), la 19. Luftwaffe-Feld-Division (Francia e Belgio) e la 20. Luftwaffe-Feld-Division (Danimarca e Italia).
L'utilizzazione di queste divisioni era molto controverso poiché molti nel comando della Wehrmacht pensavano che sottraessero preziose risorse che avrebbero potuto essere meglio utilizzate se impiegate nelle forze terrestri, ma nonostante questo scetticismo, si può affermare che le divisioni terrestri della Luftwaffe meglio addestrate hanno dato buoni risultati nei combattimento terrestri accanto ai soldati delle forze terrestri.
Molto temuta dai piloti sovietici, britannici e statunitensi era anche la FlaK (Fliegerabwehrkanonen, artiglieria antiaerea), la contraerea posta a difesa del Terzo Reich, delle basi della Luftwaffe e piazzata direttamente sul campo per supportare le unità di fanteria. Allo scoppio della guerra, circa 800.000 uomini erano assegnati alla FlaK, e nel 1944 la cifra salì a 1,25 milioni.Il cannone usato più noto è il calibro 8,8 cm. Mentre le divisioni FlaK erano organiche alla Luftwaffe e comprendevano calibri fino a 12,8 cm, nelle divisioni dell'esercito erano presenti batterie antiaeree con pezzi di calibro fino a 8,8 cm, ma con una netta prevalenza dei pezzi di calibro minore (2 cm).
Inizialmente la FlaK era organizzata in comandi locali nelle principali città della Germania, che nel 1938 furono trasformati in divisioni, operanti nella maggior parte dei casi con l'esercito di campagna. Le divisioni FlaK erano numerate da 1 a 31. Diverse di queste divisioni operarono anche come supporto ad operazioni terrestri, in quanto i cannoni 8,8 cm FlaK erano ottimi anche come artiglieria controcarro e i vari modelli di 2 cm FlaK erano estremamente efficaci contro uomini e mezzi leggeri. Oltre alle Flak-Division furono costituite due Flakscheinwerfer-Divisionen destinate ad appoggiare la difesa antiaerea notturna con riflettori.
Durante tutto il conflitto la Luftwaffe abbatté un totale di circa 70.000 aerei, e furono moltissimi gli assi che superarono le 100 vittorie personali. Questo, per vari motivi:
Dall'autunno 1942, la Luftwaffe combatté sempre in inferiorità numerica poiché dovette diluire le sue forze contro ben tre grandi aviazioni nemiche: la britannica Royal Air Force (RAF), la statunitense United States Army Air Forces (USAAF) e la sovietica Sovetskie Voenno-vozdušnye sily (VVS), su almeno tre fronti: occidentale, Mediterraneo e orientale, accumulando una media di 1 500 missioni operative e 500 combattimenti aerei. Ne conseguì che i piloti tedeschi erano costretti ad uscire in missione molto più spesso dei loro avversari, con turni di riposo molto più brevi. Ad esempio, nel 1944 i piloti da caccia tedeschi arrivarono ad effettuare due, tre o quattro missioni al giorno mentre, nello stesso periodo, i piloti da caccia americani effettuavano una missione ogni due, tre o quattro giorni.
Come ulteriore conseguenza del punto precedente, i piloti da caccia della Luftwaffe erano sempre "nella mischia": incontravano spesso aerei nemici con cui ingaggiare battaglia. Al contrario, numerosi piloti alleati o sovietici si ritrovavano a volare diverse missioni "a vuoto", ovvero senza riuscire ad individuare un solo aereo tedesco.
I piloti della caccia (e non solo loro) della Luftwaffe erano tenuti a combattere a tempo indeterminato. A parte brevi licenze e permessi per riposare, il servizio della maggior parte dei piloti tedeschi durò fino alla fine della guerra, oppure fino al ricovero in ospedale, o ancora fino alla morte, senza possibilità di ritiro. Nelle altre aeronautiche militari, invece, le cose andavano diversamente. Nell'USAAF, ad esempio, il pilota era tenuto ad effettuare un minimo di 25 missioni di guerra (circa tre mesi), dopodiché (salvo rinuncia) veniva assegnato ad incarichi di terra; inoltre era possibile che non venisse più richiamato ad effettuare un altro ciclo di 25 missioni. Ciò, unito ai punti precedenti, spiega perché nessuno degli assi USAAF ebbe mai occasione di raggiungere un numero eccezionalmente elevato di vittorie aeree: il maggiore "asso" dell'USAAF che combatté contro la Luftwaffe fu "Gabby" Gabreski con 34½ vittorie aeree che fu anche l'unico pilota americano a superare le 30 vittorie nel teatro occidentale. Nella Luftwaffe, invece, per i motivi sopra descritti, furono centinaia gli assi tedeschi con oltre 30 vittorie aeree.I 35 migliori aviatori tedeschi, che registrarono ognuno più di 150 vittorie, abbatterono un totale di 6 916 aerei, cioè circa il 10% di quelli distrutti dall'intera forza aerea tedesca.
Nel seguente template sono elencati tutti i 105 piloti con più di 100 vittorie personali:
Per visualizzare l'elenco completo è presente un link nel paragrafo "Collegamenti esterni".
Anche se non prestò servizio come pilota di caccia, Hans-Ulrich Rudel fu senza dubbio il miglior pilota di cacciabombardieri della Luftwaffe: tra gli aviatori più decorati della seconda guerra mondiale (oltre ad essere l'unico in tutta la Wehrmacht a vedersi appuntata la Croce di Cavaliere con Fronde di Quercia in Oro, Spade e Diamanti), nel corso della sua carriera fu abbattuto 30 volte ma riuscì a distruggere circa 2.000 veicoli corazzati e blindati, oltre a diverse navi.
Chris Bishop, Gli squadroni della Luftwaffe, L'airone Editrice, 2008, ISBN 978-88-7944-929-8.
(EN) John Buckley, Air Power in the Age of Total War, UCL Press, 1999, ISBN 1-85728-589-1.
(EN) James Corum, The Luftwaffe: Creating the Operational Air War, 1918-1940, Kansas University Press, 1997, ISBN 978-0-7006-0836-2.
(EN) E.R Hooton, Luftwaffe at War; Gathering Storm 1933-39: Volume 1, Londra, Chervron/Ian Allan, 2007, ISBN 1-903223-71-7.
(EN) E.R Hooton, The Luftwaffe: A Study in Air Power, 1933-1945, Londra, Classic Publications, 2010, ISBN 978-1-906537-18-0.
 Marco Mattioli, Assi tedeschi, in Supplemento alla rivista Aerei nella storia, nº 63, gennaio 2008, ISSN 1591-1071.
 Chris McNab, Le aquile di Hitler. La Luftwaffe 1933-1945, Gorizia, Libreria Editrice Goriziana, 2013, ISBN 978-88-61022-25-6.
(EN) Williamson Murray, Strategy for Defeat: The Luftwaffe 1933–1945, United States Government Printing, 1983, ISBN 978-9997393487.
 Nico Sgarlato, La Luftwaffe in guerra – 1939-1945, in Supplemento alla rivista Aerei nella storia, nº 51, maggio-giugno 2009, ISSN 0390-1173.
 Nico Sgarlato, La guerra aerea in Nord Africa, in Supplemento alla rivista Aerei nella storia, nº 1, aprile-maggio 2010, ISSN 2037-4771.
(EN) Robert Stedman, Kampfflieger: Bomber Crewman of the Luftwaffe 1939 – 1945, Osprey Publishing, 2005, ISBN 1-84176-907-X.
(EN) J. Richard Smith, Eddie J. Creek, Kampfflieger: Bombers of the Luftwaffe 1933-1940, vol. 1, Ian Allan Publishing, 2004, ISBN 1-903223-42-3.
(EN) John Weal, Luftwaffe Schlachtgruppen, Osprey Publishing, 2003, ISBN 1-84176-608-9.
 Gabriele Zaffiri, Progetti segreti della Luftwaffe, Nicola Calabria Editore, 2011, ISBN 978-88-6575-030-8.
Giorgio Bonacina, Comando Bombardieri - Operazione Europa, Milano, Longanesi & C., 1975, ISBN non esistente.
 Christopher Chant, Aerei della seconda guerra mondiale, Istituto geografico De Agostini, 1977, ISBN non esistente.
 Ken Ford, Le quattro battaglie di Cassino, Milano, RBA Italia, 2009, ISBN non esistente.
 Samuel W. Jr. Mitcham, German Order of Battle, Mechanisburg (PA-USA), Stackpole Books, 2007, ISBN 0-8117-3416-1.
 Marco Patricelli, Settembre 1943, Bari, Laterza, 2009, ISBN 978-88-420-8827-1.
 Mario Silvestri, La decadenza dell'Europa occidentale, Rizzoli, 2002, ISBN 88-17-11750-1.
  Steven J. Zaloga, L'invasione della Polonia, Madrid, Osprey Publishing, 2008, ISSN 1974-9414.
(DE) Horst Boog, Gerhard Krebs, Vogel Detlef, Das Deutsche Reich under der Zweite Weltkrieg Band 7: Das Deutsche Reich in der Defensive: Strategischer Luftkrieg in Europa, Krieg im Westen und in Ostasien, 1943-1944/45, Stoccarda, Deutsche Verlags-Anstalt, 2001, ISBN 3-421-05507-6.
(EN) Michael Holm, The Luftwaffe, 1933-45, su ww2.dk. URL consultato il 12 dicembre 2009.
(EN) Tod Rathbone, Luftwaffe, su Rathbone Museum of WWII Air Force Uniforms and Insignia, http://www.rathbonemuseum.com/MAIN/main.html. URL consultato il 15 dicembre 2009.
(EN) Lista Assi tedeschi della Seconda Guerra Mondiale, su acesofww2.com. URL consultato il 25 agosto 2009 (archiviato dall'url originale il 14 ottobre 2008).
(EN) Lista decorazioni tedesche della Seconda Guerra Mondiale, su axishistory.com.
Lugdunum (o Lugudunum), è il nome della colonia che diventerà la capitale della Gallia nel 27 a.C. e l'attuale città di Lione. Corrisponde al sito gallico dove il governatore romano della Gallia Comata Lucio Munazio Planco fondò una colonia nel 43 a.C. sotto il nome di Colonia Copia Felix Munatia Lugudunum.
Prima della fondazione romana, il sito era occupato sin dal VI secolo a.C. da popolazioni locali. I romani stabilirono la loro colonia sulla collina di Fourvière, ma la città si estendeva già ben oltre il sito iniziale e doveva occupare i declivi della collina della Croix-Rousse e l'attuale Presqu'île. Alla fine del periodo romano, i Burgundi occuparono la città, facendone una delle capitali del loro regno.
Il nome Lugudunum appare sul mausoleo di Lucio Munazio Planco a Gaeta. Ciò confermerebbe che Lugudunum sia l'antico nome di Lugdunum, come scritto da Cassio Dione nel III secolo. Proverrebbe dal celtico Lugu-dunon, da -duno, fortezza, collina, e da Lugus (in antico irlandese Lúg) dio supremo della mitologia celtica, al quale un santuario sarebbe stato dedicato sulla collina di Fourvière (il cui nome viene da Forum Vetus, il Vecchio Foro, a seguito della fondazione ivi della colonia romana). Lugdunum vorrebbe quindi dire "collina, fortezza del dio Lugus".
Altri studiosi, ricordando la rarità di toponimi antichi in -dun il cui primo elemento sia un teonimo, ipotizzano che il nome Lugdunum abbia un'origine topografica e che il suo significato sia analogo a mons lucidus, cioè "monte luminoso", secondo quanto riferisce il monaco del IX secolo Erico di Auxerre.
Come Roma, che vide la sua fondazione presenziata da due personaggi mitici, Romolo e Remo,
Lugdunum avrebbe avuto due fondatori, entrambi appartenenti al popolo dei Celti: il druido Momoros ed il re Atepomaros.
Nel trattato De fluviis dello Pseudo-Plutarco, la fondazione di Lugdunum è così descritta:
La presenza umana sul futuro sito di Lugdunum è attestata in diversi periodi, anche se non sussistono evidenze di stabilimenti permanenti. I rinvenimenti archeologici riportano punte di frecce in selce del Mesolitico (12000 a.C.), frammenti di selce e di ossa di animali domestici, fori di palo e una punta in cristallo del Neolitico antico (5500 a 4900 a.C.). La cultura di Chassey-Cortaillod-Lagozza è presente durante il Neolitico medio (4800 al 3500 a.C.), seguita da una colonia agricola fino al 3000 a.C., e quindi dall'avvento della cultura del vaso campaniforme nel Neolitico finale (fino al 2100 a.C.).
Durante l'età del bronzo, il sito è poco frequentato: sono stati rinvenuti dei resti di focolaio, di abitato ed una sepoltura con incinerazione in urna.
Durante il VI secolo a.C. l'area di Lugdunum diventa uno scalo per il commercio del vino fra il Mediterraneo e le regioni settentrionali. Numerosi resti di frequentazione sono stati rinvenuti nella pianura di Vaise indicanti le relazioni commerciali con Etruschi e Foceidi di questo piccolo abitato. Oltre al commercio, l'attività è accentrata sull'artigianato, con la presenza di fucine per il ferro e leghe di rame, di botteghe di lavorazione del corno e dei tessuti; nella regione di Lugdunum esisteva quindi un agglomerato urbano ricco di artigianato specializzato e con un'importante attività commerciale, favorita dalla sua presenza su due assi fluviali. Gli scavi intrapresi dal 1990 attestano di una presenza ininterrotta a Vaise sin dal IV secolo a.C., ai piedi di un grande santuario sul sito occupato ora dalla basilica di Notre-Dame de Fourvière.
Il fossato rinvenuto a Fourvière, largo alcuni metri e lungo alcune centinaia, delimita un vasto perimetro contenente numerosissime ossa di animali e cocci di anfore di vino proveniente dall'Italia. Queste tracce sono riconducibili ad un santuario di prima importanza, senza necessariamente suggerire la presenza di un abitato.
Santuari in zone di confine, come lo è la collina di Fourvière al limite del territorio dei Segusiavi e a poca distanza dalla frontiera con gli Allobrogi (che sono sulla riva sinistra del Rodano) e gli Ambarri (fra il Rodano e la Saona), sono comuni in Gallia e identificabili con grandi santuari federali, dove vari popoli potevano incontrarsi.
L'occupazione pre-romana è stata attestata da scavi sulla collina di Fourvière: tracce prima interpretate come contemporanee alla fondazione romana si sono rivelate di fatto più antiche di circa un secolo. Nel quartiere Saint-Vincent, gli scavi indicano un'occupazione durante il periodo detto di Hallstatt: resti di carbone, frammenti di ceramica domestica. Dell'inizio del I secolo a.C. datano forni circolari, una bottega di vasaio, delle campane in ceramica ed un'area usata come deposito.
Nel 2014 è stato identificato un tratto di muro di difesa gallico lungo più di trenta metri, probabilmente edificato dai Segusiavi e che rimette in questione l'attribuzione romana della fondazione della città. Corrisponde alla descrizione che Giulio Cesare fa nel De Bello Gallico delle fortificazioni galliche, chiamate murus gallicus.
Benché la fondazione romana sia datata con certezza al 43 a.C., il sito archeologico della rue du Souvenir a Lione testimonia della presenza antecedente di un emporio. Alla frontiera fra il mondo romano, l’emporium faceva da ponte fra le culture romane e galliche e serviva da porto dove trasbordare le merci, dato che il collo di bottiglia che forma la Saona a Pierre-Scize impediva la navigazione. La ceramica indigena ritrovata negli scavi testimonia l'intensità del commercio fra Segusiavi ed Edui; questi ultimi erano essi stessi alleati dei Romani dal II secolo.
Nel 43 a.C., il romano Lucio Munazio Planco, governatore della Gallia Comata, fonda la colonia di Lugdunum. È un periodo tormentato, immediatamente dopo l'assassinio di Cesare avvenuto alle idi di marzo dell'anno precedente, a seguito del quale è scaturita la guerra civile che contrappone Marco Antonio al Senato. Planco rimane fedele a Cesare, così come Lepido, governatore della Gallia Narbonense. Il Senato chiede loro di combattere Marco Antonio in Italia, ma dopo che il luogotenente di Lepido, Silano, si è unito alle legioni di Marco Antonio, questi cambia idea ed impone a Lepido e Planco di rimanere in Gallia e di fondare una città per i profughi cacciati da Vienne dagli Allobrogi. I profughi romani si erano accampati al confluente del Rodano e dell'Arar e così Planco fonda sul colle lì vicino la colonia di Lugudunum.
Sulla storia della fondazione, due ipotesi si contrappongono. La prima, lungamente maggioritaria, fu esposta dall'archeologo Camille Jullian: i coloni romani vennero cacciati dalla città di Vienne, a circa 100 km a sud, durante l'insurrezione di Catugnato nel 62 a.C. e si stabilirono presso l'emporio alla confluenza del Rodano con l'Arar, gestito da compatrioti romani.
La corrispondenza di Planco e di Cicerone indica un motivo diverso all'origine della cacciata dei romani da Vienne: alla fondazione della colonia di Lugdunum, approfittando del periodo di guerra civile che seguì il Cesaricidio, gli Allobrogi cacciarono dalla loro capitale Vienne i coloni romani che si erano lì installati grazie al questore Tiberio Claudio Nerone. I rifugiati protestarono presso il Senato che tardò nel reagire ed infine incaricò i governatori Lepido della Gallia Narbonense, dove sorge Vienne, e Planco della Gallia Comata, dove sorge l'emporio, di risolvere questa crisi.
Al fine di evitare un nuovo scontro con gli Allobrogi, ma senza danneggiare i veterani di Cesare, a cui erano state promesse terre da colonizzare, Planco propose ai rifugiati di rimanere a Lugdunum e chiese al Senato di poter fondare una colonia per loro; Cicerone indica che Planco venne accontentato. La nuova colonia fu chiamata Colonia Copia Felix Munatia Lugudunum, con gli epiteti Copia l'Abbondanza, Felix la Fortunata e Munatia dal nome del suo fondatore. Secondo l'asse del decumanus, il quale era determinato dalla posizione del sorgere del sole, e che Amable Audin situa sotto l'attuale rue Cléberg, la fondazione rituale avrebbe avuto luogo il 9 o il 10 ottobre dell'anno 43 a.C.
I primi decenni della vita della nuova colonia non sono noti; i rinvenimenti archeologici più antichi datano solo del 30 a.C. circa ed indicano un piccolo borgo fatto di terra e legno, su un suolo di terra battuta, arroccato in cima alla collina di Fourvière. L'impianto urbano è costituito da isolati di circa 36 m di lato, a loro volta ulteriormente suddivisi e affiancati da portici. La vie principali seguono il tracciato dei sentieri preesistenti: uno che scende a nord verso la piana di Vaise e l'altro che si inoltra nel territorio ad ovest della colonia.
Sotto l'imperatore Claudio, il nome della città muta in Colonia Copia Lugdunum, ai quali si aggiungono i cognomina di "Augusta" e "Claudia". Il riferimento a Munazio Planco ("Munatia") scompare.
Fra il I secolo a.C. ed il I secolo d.C., la città attira l'attenzione di diversi imperatori. Augusto la visita per ben tre volte, fra il 16 a.C. e l'8 a.C., il generale Druso, fratello del futuro imperatore Tiberio, vi risiede fra il 13 a.C. ed il 9 a.C.; nella stessa città Antonia attende il rientro del marito Druso dalla campagna in Germania e quindi vi nasce il figlio, Claudio, nel 10 a.C., destinato a diventare egli stesso imperatore. La città viene ugualmente visitata da Tiberio nel 4 o 5 a.C., da Caligola fra il 37 ed il 41 e da Claudio, che vi ritorna nel 43 e nel 44. È probabilmente a cavallo tra i due secoli che la città ottiene lo ius Italicum.
La città è un luogo strategico per la presenza romana in Gallia e Roma investe grandi sforzi e somme di denaro per sostenerne lo sviluppo. Come lo era l'emporio, Lugdunum è al centro del corridoio commerciale fra Mediterraneo e le contrade del Reno, dell'Aquitania e le coste sulla Manica, costituito dalla valle del Rodano e della Saona. Questi investimenti porteranno grandi benefici a Roma durante il periodo d'apogeo dell'Impero, ma saranno anche in parte causa della rapida caduta della città verso il III secolo, per via dell'alto costo di manutenzione di strade, acquedotti e delle dighe e moli sul fiume.
Nel 27 a.C., il generale Agrippa, genero di Augusto, riforma l'amministrazione provinciale e crea tre province, in aggiunta alla già esistente Gallia Narbonense: la Gallia Aquitania, la Gallia Belgica e la Gallia Lugdunense. Lugdunum diventa capitale della Gallia Lugdunense, sede del potere imperiale per le tre nuove province galliche. Acquisisce così il suo titolo di "Capitale delle Gallie". L'espansione della città, iniziata da Agrippa e poi continuata sotto Augusto, ha fatto sì che sia stato edificato in pietra e mattoni sui resti della prima colonia di legno e terra di Planco. Appaiono nuovi monumenti e l'impianto urbanistico viene stravolto anche a causa di una forte immigrazione italica: dalla piccola colonia che affiancava un emporio, si passa ad una città che è un punto di riferimento per l'intera Gallia (caput galliarum).
A partire dal 19 a.C., Augusto fa organizzare la rete viaria urbana in modo da accogliere le quattro vie aperte nel territorio della Gallia.
Strabone fa notare che "Agrippa ordinò che appunto per quella città passassero le strade ch’ei fece aprire; l’una delle quali attraversando i monti Cemmeni andasse fino al paese dei Santoni ed all’Aquitania; un’altra verso il Reno; una terza verso l’Oceano passando pel paese dei Bellovaci e degli Ambiani; una quarta è quella che va nel territorio Narbonese ed alla spiaggia marittima di Marsiglia". A queste quattro vie va aggiunta una quinta in direzione delle Alpi Graie, la Via d'Italia.
Il primo acquedotto dell'Yzeron data del periodo di Augusto, probabilmente costruito fra il 20 a.C. ed il 10 a.C. La datazione non è certa, ma si basa sulla supposizione che le vie fatte costruire da Agrippa abbiano permesso l'accesso a questo fiume, facilitando la costruzione dell'acquedotto stesso. Fra il 16 a.C. ed il 14 a.C. viene inaugurato il più antico Teatro delle Tre Gallie, con circa 4500 posti a sedere, sulla collina di Fourvière. Il ruolo privilegiato di Lugdunum aumenta nel 15 a.C., grazie all'attivazione della zecca imperiale (fino al 78), a protezione della quale Augusto pose una coorte urbana – caso unico in Gallia; dal 12 a.C. in poi i delegati delle tribù galliche si riuniscono per celebrare il culto di Roma e dell'imperatore presso il santuario federale delle Tre Gallie, sulle pendici de La Croix-Rousse. Sono giunti ai nostri giorni i nomi dei primi sacerdoti del santuario federale: Gaio Giulio Vercondaridubno l'eduo, seguito dal cadurco Marco Lucterio Senciano ed il santone Gaio Giulio Rufo. Dello stesso periodo data la fondazione dell'Ateneo, voluto da Augusto, che acquisisce rapidamente lustro in tutta la Gallia per l'insegnamento della letteratura, arte e scienze che vi è dispensato.
Sotto Tiberio è inaugurato l'anfiteatro delle Tre Gallie, nel 19 d.C., grazie alle donazioni di Gaio Giulio Rufo, l'anfiteatro verrà ingrandito poi negli anni 130-136.
Secondo Tacito, nel 21, le città galliche si ribellano al potere romano e anche Lugdunum viene toccata, ma sono gli Andecavi che sono i più difficili da controllare, tant'è che il legato Acilio Aviola deve placare l'insurrezione marciando con una coorte da Lugdunum.
Caligola rimane in Gallia al seguito di Galba, dall'autunno del 39 alla primavera dell'anno successivo, per preparare l'attacco della Britannia. Per finanziare la campagna militare, a Lugdunum lo stesso princeps organizza delle aste pubbliche nelle quali vende i beni delle sorelle, accusate di aver tramato contro di lui, oltre che schiavi, mobili e gioielli di sua proprietà che aveva fatto portare da Roma. Prima di raggiungere Galba sulla frontiera renana, Caligola fa uccidere a Lugdunum nel 40 d.C. Tolomeo di Mauretania, discendente della regina Cleopatra e Marco Antonio.
il tetrarca Erode Antipa, esiliato, che ebbe la Galilea e la Perea ed era il cognato di Erode Agrippa I che ne aveva decretato la condanna.
Claudio succede a Caligola sul trono imperiale nell'anno 41. Era nato a Lugdunum il 1º agosto 10 a.C. Visita più volte la città, nel 43 e nel 44, cioè all'andata e poi al ritorno della campagna di Britannia. Gli si attribuisce la costruzione dell'acquedotto della Brévenne per via del rinvenimento di una trentina di tubi di piombo portanti le sue iniziali. Di questo periodo data anche l'inizio dell'uso del calcare del Rodano (detto choin in francese) proveniente dalle cave situate fra Lugdunum e Genava per gli edifici ufficiali, che darà al centro della città il suo aspetto tipico durante le ristrutturazioni del XVIII secolo.
La traccia più importante che Claudio lascia alla sua città natale è il discorso pronunciato nel 48 davanti al Senato, nel quale accorda ai Galli l'accesso alla magistratura romana. Gli abitanti di Lugdunum, riconoscenti, fanno incidere il famoso discorso su una placca di bronzo e la piazzano nel santuario federale delle Tre Gallie. Questa tavola è stata ritrovata nel 1528 e la si può vedere al Museo gallo-romano di Fourvière.
Lugdunum dimostrò sempre una grande devozione nei confronti di Nerone, inviando un contributo di quattro milioni di sesterzi in occasione del grande incendio di Roma del 64 e rifiutandosi nel 68 di unirsi alla rivolta aristocratica contro l'imperatore.
Nel 65, Lugdunum subisce a sua volta un terribile incendio che, secondo Seneca, la distrugge quasi completamente in un solo giorno. Lo storico locale André Steyert indica però nel 1899 che le parole di Seneca fossero un'iperbole e ne limita la portata: "Il fuoco si è propagato nella città bassa, si è esteso sui fianchi della collina, ma non ha raggiunto la zona più elevata".
L'imperatore Nerone decreta comunque l'immediato invio di soccorsi e di cospicui sussidi. Probabilmente a causa dei mancati effetti di tali sussidi, e sospettando che fossero finiti nelle borse di avidi potentati o per alzare nuove imposte per la ricostruzione di Roma, Nerone decide di effettuare un censimento della provincia per migliorare l'imposizione fiscale e riequilibrare le sorti della popolazione.
Durante gli avvenimenti del 68, nei quali alcune tribù galliche si sollevano contro l'imperatore forse anche a causa dell'innalzamento delle tasse a seguito del censimento, Gaio Giulio Vindice, propretore della Gallia Lugdunense, si ribella a sua volta contro Nerone e ne sostiene il rivale Galba, riunendo le tribù in un incontro al Santuario federale delle Tre Gallie nel mese di marzo. Vienne, all'opposto di Lugdunum, sostiene Galba. Quando Vindice viene sconfitto a Besançon dall'armata del Reno, gli abitanti di Vienne organizzano una spedizione contro Lugdunum, la quale resiste. La salita al potere di Galba pone un termine a questo conflitto ma, come rappresaglia, Galba sottrae la rendita che Vienne versava a Lugdunum sin dal 43 a.C.. Nel 69, la situazione politica rimane confusa e l'esercito di Vitellio arriva in città con 40 000 uomini durante l'inverno 68-69, appoggiato dal governatore che gli fornisce anche una casa. Gli abitanti di Lugdunum approfittano della presenza delle truppe di Vitellio per vendicarsi dei viennesi, facendosi consegnare le armi e pagare un riscatto, ma senza distruggere la città.
È sotto la dinastia dei Flavi (69 - 96) e poi sotto gli Antonini (96 - 192) che Lugdunum conosce il suo maggior periodo di prosperità, così come il resto dell'Impero romano, con la pax romana. La sua popolazione è stimata fra 50 000 e 80 000 abitanti, il che rappresenta una delle più grandi città della Gallia, assieme a Narbo Martius.
La città è governata in modo autonomo, ma in caso di problemi può ricevere un curator inviato da Roma, destinato a controllare la contabilità. Ciò avviene sotto Marco Aurelio: si tratta del senatore Fulvio Emiliano che supervisiona il rifacimento di 500 posti nel circo. Alcune zone hanno un forte declivio e delle terrazze vengono costruite, in particolare nei pressi delle terme.
L'epigrafia ci dà informazioni sulla popolazione greca in questo periodo: su un totale di 522 epitaffi si riscontrano 243 nomi greci su 1116; passano dal 19% all'inizio del I secolo al 30% alla fine del II secolo. Questa popolazione greca è composta da schiavi, dai liberti dei notabili della città alta; per esempio la tomba di Turpione, un ricco liberto responsabile del culto di Roma e di Augusto, reca il nome di cinque liberti di cui due portano nomi greci. Alla comunità dei greci, si aggiunge tutta una popolazione di mercanti provenienti dalla Siria, ma anche dal resto della Gallia, con una preponderanza di Remi, Vangioni e Veliocassi. Alla fine del III secolo, i nomi greci saranno solo il 18%: un'inflessione spiegata da una latinizzazione dei nomi piuttosto che della riduzione della popolazione di origine orientale, la quale affollava il quartiere dei Minimes, il cuore amministrativo della città; uno stesso fenomeno di latinizzazione è osservato nel quartiere celtico di Condate.
La prosperità economica di Lugdunum si evince dalle numerosissime tracce di artigianato e di scambi commerciali, sia via terra che via fiume, e si riflette nelle numerose opere che in questo periodo vengono ad abbellire la città alta. Sono le comunità commercianti che si arricchiscono maggiormente: i nautae che organizzano il trasbordo delle merci sul Rodano e la Saona, i negozianti in vino, gli utricularii che fabbricano otri usati tra l'altro dai nautae come galleggianti per le zattere, gli artisti stuccatori, i vasai ed i vetrai.
Queste comunità di mercanti ed artigiani hanno una sede, un consiglio, i loro dignitari e spesso, un cimitero proprio. I mercanti di Lugdunum hanno il monopolio del commercio del vino e dell'olio proveniente dalle province iberiche.
La città si estende principalmente in quattro zone ben delimitate: la città alta, Condate, le Canabae e l'abitato celtico sulle rive della Saona.
Si tratta del luogo della fondazione iniziale, con un foro, sotto al quale s'incrociavano ad angolo retto il decumano ed il cardo, un palazzo imperiale, dei templi, un circo e una cinta muraria di età augustea. Il foro è situato sotto l'attuale basilica di Notre-Dame de Fourvière ed include il tempio di Giove capitolino, dedicato alla triade capitolina (Giove, Giunone e Minerva), una curia (luogo di riunione del senato cittadino), una basilica (sede del potere giudiziario) ed il palazzo imperiale, sito all'estremità nord del pianoro e nel quale hanno vissuto Augusto, Tiberio, Caligola, Vitellio, Adriano, Settimio Severo e Clodio Albino, e dove hanno visto la luce Claudio e Caracalla.
La Via Aquitania prende il suo inizio nell'angolo sud-ovest del foro e si dirige, in direzione SO-NE, verso un tempio situato all'uscita della città e che è stato identificato dagli scavi archeologici come il Santuario municipale del culto imperiale di Lugdunum. La Via Aquitania sarebbe identificata con il decumano della città, anche se Amable Audin lo situa sotto l'attuale rue Cléberg. A sud del foro inizia il cardo, che si estende in direzione nord-sud all'incirca fino all'attuale liceo di Saint-Just. A sud del decumano, nei pressi dell'incrocio con il cardo, il teatro aumenta rapidamente di dimensioni con l'aggiunta di un mænianum e passa da una capacità iniziale di 4 500 a 10 700 posti sotto Adriano. Antonino Pio completa l'opera dei suoi predecessori e affianca al teatro, un odeon pavimentato di marmo dedicato alla musica da 3 000 posti, attorno all'anno 160; Lugdunum diventa l'unica città della Gallia, insieme a Vienne, ad avere due teatri. Un circo viene edificato in legno nel vallone di Trion, vicino alle necropoli, come nella città di Vienne, dove il circo e le necropoli si dividono la stessa area. Un mosaico, attualmente conservato al museo gallo-romano di Fourvière, rappresenta il circo antico di Lugdunum ed i giochi che vi si svolgevano.
Almeno tre dei quattro acquedotti romani terminano nella città alta: quello della Brévenne, dell'Yzeron e del Gier (il più lungo dei quattro).
Per via del forte declivio di alcune zone della città, la costruzione di terrazzamenti si è resa necessaria, soprattutto nella zona al di sopra delle terme, dove sono state rinvenute delle case costruite su delle terrazze artificiali. Un'altra area densamente abitata costruita su dei terrazzamenti è stata rinvenuta vicino alla città alta, sui fianchi nord ed est della collina. Fiancheggia quello che secondo Audin è il tracciato del pomerium, e quindi di una possibile cinta muraria.
All'esterno del pomerium vi erano altre zona abitate, come i canabae, il quartiere attinente al Santuario federale delle Tre Gallie e numerose ville rustiche.
È il nucleo primitivo del villaggio dei Galli. Si trova in una posizione più bassa rispetto alla città alta, dall'altro lato della Saona, ai piedi della collina de La Croix-Rousse. Dalla città alta vi si giunge attraverso una ripida via sul fianco della collina e poi da un guado o un ponte sul fiume. Questa zona accoglie due dei maggiori monumenti della città: l'anfiteatro e il Santuario federale delle Tre Gallie.
Da Condate parte anche la Via del Reno, che congiunge Lugdunum alla Germania. La via affianca un quartiere artigiano sulla riva sinistra della Saona, prima di arrivare all'anfiteatro ingrandito da Adriano in un'imponente struttura di 143,3 x 117,4 m. Il vicino Santuario delle Tre Gallie, sito sulla stessa collina e al quale si accede da una doppia rampa, ospita l'Altare delle Gallie: una struttura maestosa il cui basamento di marmo misura 50 m di lunghezza ed è affiancato da due Vittorie alate in bronzo dorato posate su delle colonne di granito giallo proveniente dall'Alto Egitto e che reggono grandi palme e corone anch'esse di bronzo dorato. L'imperatore ha fatto sostituire, nello stesso periodo dell'ingrandimento dell'anfiteatro, le colonne dell'altare del Santuario federale con nuove colonne in sienite egiziana che sono andate a rimpiazzare quelle originarie in calcare del Rodano o in mattoni.
Si tratta di una zona riservata alla popolazione civile situata fuori dagli accampamenti militari romani. Alcuni storici hanno supposto che si trattasse di un'isola, l'isola delle Canabae. Il quartiere è ricco di abitazioni civili (sono stati rinvenuti molti mosaici) e di depositi per il vino.
I canabae ospitavano coloro che erano atti a svolgere quelle attività necessarie a rifornire l'esercito romano: artigiani, fabbri per la realizzazione delle armi, mercanti per l'approvvigionamento alimentare, ma anche prostitute.
La riva destra della Saona, sotto la città alta, ospita un altro quartiere di abitazioni civili a ridosso del fiume. Alla fine del II secolo, un abitato gallo-romano esiste sulla parte ovest dell'isola delimitata dai due fiumi. La presenza di braccia secondarie del fiume e dell'isolotto di Sait-Jean ha potuto favorire la creazione di un porto fluviale in questa zona già dal II secolo. I nautae della Saona vivono vicino a questa zona, allo sbocco del vallone dei Choulans, con le statue dei loro dei protettori allineate lungo le rive del fiume, a fianco ai depositi.
È solo durante la prima metà del IV secolo che l'isolotto sarà collegato alla terraferma ad ovest, colmando il braccio del fiume fra questi e la collina. Le importazioni declinano a partire dal IV secolo, ma si mantengono fino al VII secolo, periodo durante il quale si enumera anche materiale proveniente dall'Africa settentrionale.
Le necropoli sono situate lungo le vie d'accesso alla città: ve ne sono almeno sette, distribuite in diversi valloni attorno alla città. Le tombe più antiche datano dell'età di Augusto e si trovano lungo la Via Aquitania, nel vallone di Trion; già nel I secolo la necropoli aveva occupato l'intero vallone, assieme ad alcuni forni di vasai.
Nel vallone di Gorge de Loup, nella direzione della piana di Vaise, si trova una necropoli meno densa che segue la Via Agrippa verso Gesoriacum, con delle tombe molto ricche. La necropoli di Saint-Clair pare sia dedicata ai morti dell'anfiteatro, mentre quella rinvenuta sotto la rue de l'Université, situata lungo la strada romana nella direzione delle Alpi, contiene il mausoleo di splendida fattura degli Acceptii (visibile al museo gallo-romano di Fourvière). Altre due necropoli si trovano lungo la strada del Reno sulla collina della Croix-Rousse e a Choulans, lungo il tratto della Via Agrippa che porta a Narbona; queste due necropoli ricoprono un periodo temporale che estende fino all'epoca dei Merovingi.
Durante il periodo romano, le inumazioni vengono a sostituire piano piano le cremazioni. All'arrivo dei romani in Gallia, la cremazione è già in uso da più di un secolo presso le popolazioni locali, ma i greci sono una componente importante della popolazione di Lugdunum ed essi rifiutano la cremazione, al contrario dei romani. Fino al I secolo d.C. coesistono quindi nella città due riti funerari differenti, a seconda della cultura familiare, ma alla fine del secolo anche i romani iniziano a praticare l'inumazione.
A Lugdunum è attestata la prima comunità cristiana di Gallia, risalente alla metà del II secolo. Essa si struttura attorno al vescovo Potino, il primo della città, e raccoglie membri di provenienze diverse, anche se principalmente originari della Frigia e dell'area dell'impero di influenza greca. Nel 177 Potino muore durante la persecuzione contro i cristiani, di cui rimane una descrizione fornita da Eusebio di Cesarea: con lui sono uccisi altri 47 cristiani, tra cui persone in vista come Vettio Epagato, ma anche schiavi come Blandina, genericamente ricordati come i martiri di Lione. La persecuzione contro i cristiani inizia probabilmente prima del giugno del 177, mentre il governatore della provincia Lugdunense era assente. Le difficoltà dovute alla peste e alle invasioni barbariche possono essere dietro alla miccia che infiammò l'ostilità verso i cristiani, che vennero attaccati perché accusati di non rendere onore agli dei della città e di Roma, ponendosi al di fuori dalla comunità. I cristiani vengono condotti dalla folla presso i magistrati della città, davanti ai quali confessano la loro fede e per questo sono imprigionati in attesa del ritorno del governatore. Rientrato in città, i cristiani che avevano confessato la loro fede senza rinunciarvi sono accusati di crimini efferati e condannati a morte, nonostante il rescritto di Traiano (confermato dai suoi successori) che vieta di andare in cerca di cristiani. Potino muore in prigione, i cittadini romani decapitati, mentre altri martiri, fra cui Blandina, vengono uccisi nell'anfiteatro.
Ireneo è il successore del vescovo Potino. È uno dei primi teologi cristiani di lingua greca e lotta contro le eresie che minacciano l'unità della comunità cristiana. Il suo scritto Contro le eresie testimonia dell'opposizione di Ireneo nella regione contro un certo Marco d'Egitto, probabilmente un valentiniano che professava lo gnosticismo in Gallia, e contro Florino, un presbitero romano molto vicino alle idee di Valentino. Ireneo partecipa con il vescovo di Roma Vittore I anche ai dibattiti sulla scelta della data della Pasqua con i quartodecimani: mentre Vittore vorrebbe proibire ai cristiani d'Oriente di celebrare la Pasqua il 14 di Nisan, Ireneo lo invita ad essere tollerante, ricordandogli che anche il suo predecessore Aniceto, non avendo trovato una posizione comune con Policarpo, non aveva vietato le celebrazioni dei quartodecimani.
Nel III secolo, mentre Faustino è vescovo di Lugdunum, si sviluppa in Gallia l'eresia di Novaziano, di cui è seguace anche Marciano, vescovo di Arles. La comunità di Lugdunum si cementa attorno alla figura dei martiri del 177: essi forniscono un racconto strutturante per l'identità locale ed un "passato esemplare", celebrato ogni anno attraverso le feste in loro onore. Ai 48 martiri del 177 si sono aggiunti Epipodio e Alessandro di Lione e lo stesso vescovo Ireneo. Gregorio di Tours trasforma le uccisioni che hanno accompagnato il sacco di Lugdunum sotto Settimio Severo in una persecuzione contro i cristiani.
Ormai diventato il Cristianesimo una religione accettata ed ufficiale, il vescovo esercita un'autorità morale nella città ed un ruolo importante (anche economicamente). Le lettere di Sidonio Apollinare forniscono la descrizione della cattedrale: circondata di portici, la cattedrale è decorata con pietre preziose, marmo, foglie d'oro e poemi.
La città antica è trasformata: i templi sono stati chiusi ed abbattuti alla fine del IV secolo ed un centro episcopale si è sviluppato sulla riva della Saona attorno ad un battistero. I sacrifici sono stati proibiti e le messe e le processioni hanno soppiantato le celebrazioni religiose politeiste. Si parla della "visita dei luoghi santi della città di Lugdunum".
La città è anche uno dei luoghi culturali della cristianità; mentre il potere dei romani diminuisce e cresce quello dei Burgundi e poi dei Franchi, i vescovi di Lione portano il titolo di metropoliti ed ospitano numerosi concili.
Lugdunum è anche capitale amministrativa ed ospita i governatori della Gallia Lugdunense, in particolare Settimio Severo nel 187-188. È in questa città che nasce il suo primogenito, Caracalla.
La città è colpita indirettamente dalla successione imperiale: dopo la morte di Commodo si instaura un regime militare. Alla fine, tre rivali si fronteggiano: Settimio Severo l'Africano, Pescennio Nigro, comandante delle armate d'Oriente, e Clodio Albino, sostenuto dalle legioni di Britannia. Quando Albino attraversa la Gallia per affrontare Severo, si installa a Lugdunum, aspettando il suo avversario. Severo non attraversa le Alpi, ma passa dall'Alsazia, recuperando forze sul Danubio.
La battaglia di Lugdunum ha luogo all'estremità del pianoro di Dombes, ai piedi dei Monts d'Or o sul pianoro ad ovest della città, dove ora sorge Tassin-la-Demi-Lune. Il 19 febbraio 197, uno dei generali di Severo riesce ad attirare la cavalleria sarmata in un'imboscata, al che Severo guida l'avanzata della sua ala sinistra, ma l'attacco non riesce e l'imperatore africano viene persino disarcionato. Dopo due giorni di combattimenti incerti, Giulio Leto, il comandante della cavalleria imperiale, attacca i fianchi delle legioni avversarie, sfondandone le linee Sentendosi perduto, Clodio Albino si suicida con la propria spada. Della sua morte ne parla anche la Historia Augusta, che vuole Clodio Albino decapitato da Severo, una volta fattoprigioniero, per poi buttare il suo corpo nel Rodano).
I legionari di Severo inseguono i soldati di Albino fino alle mura della città e vi penetrano. Lugdunum è punita e saccheggiata per aver sostenuto Albino.
Una volta superata la crisi, Lugdunum è tralasciata dall'imperatore; neanche Caracalla apprezza particolarmente la sua città natale. Nessun monumento o avvenimento importante data della dinastia dei Severi, tranne una statua offerta nel 220 ad Eliogabalo, ritrovata negli scavi del ponte della Guillotière distrutto nel 1953.
Nel 235, l'ultimo degli imperatori dei Severi, Alessandro Severo, viene assassinato dopo aver attraversato Lugdunum per raggiungere le legioni sul Reno.
Nel 254, l'episcopato in Gallia è diviso fra Lugdunum ed Arles. Faustino, vescovo di Lugdunum, è in aperto contrasto con Marciano vescovo di Arles che, seguendo il movimento dei Novazianisti, negava la remissione di alcuni peccati, reputati gravi, come gli atti di idolatria; negava quindi la comunione ai lapsi pentiti, i cristiani che, sotto la minaccia delle persecuzioni, compirono atti di adorazione verso gli dèi pagani. Le pressioni di Cipriano di Cartagine, dello stesso Faustino e dei vescovi della sua provincia su papa Stefano I spingono quest'ultimo a deporre Marciano.
Nel 259, gli Alemanni vandalizzano la valle del Rodano e bande scendono fino ad Arles; avrebbero evitato di investire città potenti come Lugdunum e Autun. Alcuni gruppi attaccano Tarragona, in Spagna, mentre altri avanzano nella penisola italiana, fino ad essere fermati nella primavera 260 da Gallieno con la battaglia di Milano. Di quest'invasione rimangono i tesori di Vaise (beni preziosi seppelliti per nasconderli e mai più recuperati dal proprietario) e i beni di un soldato romano, anch'essi sepolti in quegli anni.
Fra il 274 e il 413, la città accoglie una nuova zecca, dopo il periodo dal 12 a.C. al 78. Secondo la Historia Augusta, la vicenda dell'usurpatore Tito Ilio Proculo contro l'imperatore romano Probo ebbe inizio a Lugdunum con la creazione di una milizia con 2000 dei suoi schiavi da parte del ricco proprietario terriero. All'avvicinarsi delle truppe dell'imperatore, avrebbe preso la fuga, rifugiandosi presso i Franchi, che l'avrebbero poi consegnato a Probo. Sebbene la Historia Augusta sia poco affidabile riguardo agli avvenimenti storici, la parabola di Proculo è attestata anche da altri autori, come Flavio Eutropio, sebbene legata alla città di Colonia.
Lugdunum perde il suo ruolo di capitale delle Gallie nel 297, a tutto vantaggio di Treviri, a seguito della riorganizzazione della Tetrarchia di Diocleziano. All'inizio del IV secolo, le autorità municipali non dispongono più dei mezzi per sorvegliare gli acquedotti e per la manutenzione delle tubature di piombo (specialmente nei sifoni); quando dei banditi tagliano l'arrivo dell'acqua, gli abitanti si vedono obbligati a spostarsi verso la Saona: la collina di Fourvière viene allora abbandonata e la potente città di un tempo smette di esistere. Solamente l'isola di Saint-Jean ed il settore delle Canabae offrono abbastanza sicurezza agli abitanti, tant'è che anche verso il 360, si continua ad abbellire le case del quartiere. Questa migrazione darà origine al nucleo dei quello che sarà la città medievale di Lione.
Il 10 agosto 353, l'usurpatore Magnenzio si toglie la vita a Lugdunum dopo la fuga a seguito della sconfitta a Mursa nel 351 contro Costanzo II. Nel giugno del 356 la città viene assalita dai Leti, riuscendo a respingerli poco prima che Flavio Claudio Giuliano vinca una vittoria decisiva a Argentoratae contro gli Alamanni. Sempre a Lugdunum, Magno Massimo fa uccidere da Andragazio l'imperatore Graziano, il 25 agosto 383.
Nel 437, i Burgundi vengono insediati in qualità di Foederati nei territori della Sapaudia e della Romandia, dopo la distruzione del loro regno di Worms da parte degli Unni.
Il generale romano Flavio Ezio li aveva insediati in quei territori probabilmente con la funzione di difendere i valichi alpini, e gli insediamenti dei Burgundi probabilmente sorgevano a poca distanza dalla stessa Lugdunum. Nell'aprile 458 il generale Egidio, inviato di Maggiorano, riprende provvisoriamente il controllo di Lugdunum, ma questi la riprendono e ne fanno una delle capitali del loro regno, assieme a Vienne e Ginevra, nel 461.
In questo regno burgundo, il re Gundobado sancisce per legge l'eguaglianza di diritti per i suoi sudditi. Nel 532, i figli di Clodoveo I, instigati dalla madre e principessa burgunda Clotilde, fanno passare il regno sotto la dominazione dei Franchi. Nel 580 un'alluvione provoca l'esondazione del Rodano, che danneggia gravemente gli edifici sulla sponda destra del fiume.
Nell'autunno del 840, il foro di Fourvière crolla e le colonne cadono fino ai piedi della collina. Nel 1080, i lavori di costruzione di un ponte sulla Saona segnano l'inizio dell'uso del sito antico come cava per rifornirsi in materiale da costruzione; questo sfruttamento prosegue nel XII secolo, per l'edificazione dei grandi monumenti della Lione medievale. Verso l'anno 1100, le due colonne del santuario delle Tre Gallie sono smontate e tagliate in due pezzi per fornire dei pilastri al transetto della basilica di Saint-Martin d'Ainay e nel 1183, la costruzione del ponte della Guillotière richiede una grande quantità di pietre, in buona parte prese dalle rovine romane sulla collina.
