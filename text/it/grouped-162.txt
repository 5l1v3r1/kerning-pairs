
La renna (Rangifer tarandus (Linnaeus, 1758)), nota anche come caribù in Nordamerica, è un cervide delle regioni artiche e subartiche, con popolazioni sia stanziali che migratrici; è l'unica specie del genere Rangifer (C.H. Smith, 1827). Sebbene nel complesso sia piuttosto diffusa e numerosa, alcune delle sue sottospecie sono rare e una di esse si è già estinta.
Le renne variano considerevolmente per colore e dimensione. I palchi sono presenti in entrambi i sessi, sebbene nei maschi siano generalmente più grandi. Esistono comunque anche delle popolazioni in cui le femmine sono completamente prive di palchi.
La caccia alle renne selvatiche e l'allevamento di renne semi-domestiche (per la carne, il cuoio, i palchi, il latte e i trasporti) costituiscono attività molto importanti per alcune popolazioni artiche e subartiche. Perfino in zone lontane dal suo areale, la renna è ben conosciuta grazie alla tradizione, probabilmente originatasi nell'America degli inizi del XIX secolo, secondo la quale delle renne volanti trainerebbero la slitta di Babbo Natale, ormai divenuta da secoli uno dei tradizionali elementi natalizi. In Lapponia, le renne vengono ancora impiegate per trainare i pulk, le tradizionali slitte scandinave.
Nel 1961 gli studiosi suddivisero le varie sottospecie di renne in due grandi gruppi, le renne della tundra (con sette sottospecie) e le renne dei boschi (con altre sette sottospecie). Alcune delle sottospecie della tundra sono forme insulari dell'alto Artico di piccole dimensioni. Queste sottospecie insulari non sono probabilmente imparentate tra loro, dal momento che la renna delle Svalbard sembra essersi evoluta dalla grossa renna europea, mentre il caribù di Peary è uno stretto parente di quello dei Barren-ground, e come questo ha probabilmente avuto origine nell'alto Artico nordamericano.
R. t. tarandus Linnaeus, 1758, renna di montagna. Diffusa nella tundra artica dell'Eurasia, compresa la penisola della Fennoscandia, nell'Europa settentrionale
R. t. groenlandicus Borowski, 1780, caribù dei Barren-ground. Diffuso in Alaska, nello Yukon, nel Nunavut e nei Territori del Nord-Ovest in Canada, e nella Groenlandia occidentale. Secondo alcuni studiosi i caribù di Alaska e Yukon appartengono a una sottospecie distinta, il caribù del Porcupine o di Grant (R. t. granti)
R. t. pearyi J. A. Allen, 1902, caribù di Peary. Diffuso nelle isole settentrionali del Nunavut e dei Territori del Nord-Ovest in Canada
R. t. phylarchus Hollister, 1912, renna della Kamchatka. Diffusa in Kamchatka e nelle regioni vicine al mare di Okhotsk
R. t. platyrhynchus Vrolik, 1829, renna delle Svalbard. Diffusa sulle isole Svalbard della Norvegia, è la più piccola sottospecie di renna
R. t. caribou Gmelin, 1788, caribù migratore dei boschi. Noto anche come caribù di foresta, un tempo era diffuso nella foresta boreale nordamericana dall'Alaska a Terranova e Labrador, spingendosi a sud fino alla Nuova Inghilterra, all'Idaho e allo Stato di Washington. Il caribù dei boschi è scomparso da gran parte delle regioni meridionali del suo areale e nelle zone dove è ancora presente è considerato in pericolo, a eccezione della popolazione che vive nel Québec settentrionale e nel Labrador in Canada. Il distretto di Cariboo, nella Columbia Britannica centrale, deve il nome alle vaste mandrie di caribù un tempo presenti nella zona, scomparse quasi del tutto nel corso dell'ultimo secolo. Una mandria protetta si trova sui Monti Caribou nell'Alberta. In alcune zone di tale areale vivono anche R. t. caboti (caribù del Labrador), R. t. osborni (caribù di Osborn, endemico della Columbia Britannica) e R. t. terraenovae (caribù di Terranova). Dopo una revisione tassonomica risalente al 1961, queste tre sottospecie furono considerate invalide e vennero incluse in R. t. caribou, ma più recentemente alcuni studiosi le hanno considerate valide tutte e tre, facendo inoltre notare quanto esse siano differenti l'una dall'altra. Nel 2005, le analisi del DNA mitocondriale hanno riscontrato differenze tra i caribù di Terranova, del Labrador, del Canada sud-occidentale e del Canada sud-orientale, ma molti scienziati continuano lo stesso a considerarli tutti in R. t. caribou
R. t. dawsoni Thompson-Seton, 1900 (estinto), caribù delle Isole Regina Carlotta o di Dawson. Endemico delle Isole Regina Carlotta, si è estinto agli inizi del XX secolo. Tuttavia, recenti analisi del DNA effettuate a partire da DNA mitocondriale ricavato dai resti degli esemplari conservati nei musei, lasciano ipotizzare che questo caribù non sia stato geneticamente differente dalle sottospecie presenti sulla terraferma canadese
R. t. fennicus Lönnberg, 1909, renna di foresta della Finlandia. Diffusa allo stato selvatico solamente in due aree della Fennoscandia, in Europa settentrionale: una nella Carelia russo-finnica e l'altra, abitata da una popolazione molto esigua, in una regione della Finlandia centro-meridionale. Talvolta gli esemplari della popolazione della Carelia si spingono ben all'interno del territorio russo, lasciando aperta, tra gli studiosi, la questione se inserire o no all'interno di questa sottospecie anche le renne diffuse più a oriente di R. t. fennicus
R. t. osborni J. A. Allen, 1902, caribù di Osborn. Diffuso nella Columbia Britannica
Le femmine di renna generalmente misurano 162–205 cm di lunghezza e pesano 79–120 kg. I maschi sono generalmente più grandi (sebbene il dimorfismo sessuale vari da una sottospecie all'altra), e misurano 180–214 cm di lunghezza e di solito pesano 92–210 kg; alcuni maschi straordinariamente grandi, comunque, possono pesare fino a 318 kg. L'altezza al garrese è di circa 85–150 cm, mentre la coda misura 14–20 cm. La sottospecie R. t. platyrhynchus, endemica delle Svalbard, è molto piccola rispetto alle altre sottospecie (fenomeno noto come nanismo insulare): le femmine misurano solamente 150 cm di lunghezza e pesano circa 53 kg in primavera e 70 kg in autunno. I maschi sono lunghi circa 160 cm e pesano solo 65 kg in primavera e 90 kg in autunno. La renna delle Svalbard possiede inoltre zampe relativamente corte e raggiunge un'altezza massima al garrese di meno di 80 cm, proprio come indica la regola di Allen.
Le renne domestiche hanno zampe più corte e sono più pesanti delle loro cugine selvatiche.
Il colore del mantello varia considerevolmente, sia da un individuo all'altro, che a seconda della stagione e della sottospecie. Le popolazioni settentrionali, di dimensioni quasi sempre minori, tendono ad avere una colorazione più bianca, mentre quelle meridionali, di dimensioni maggiori, tendono a essere più scure. Questo fenomeno si può osservare chiaramente in Nordamerica, dove la sottospecie più settentrionale, il caribù di Peary, è la razza più chiara e piccola del continente, mentre la sottospecie più meridionale, il caribù dei boschi, è quella più scura e grande. Il manto presenta due strati di pelo: un folto sottopelo lanoso e un sovrapelo costituito da lunghi peli cavi pieni d'aria.
In quasi tutte le popolazioni i palchi sono presenti in entrambi i sessi; questi (nella sottospecie della Scandinavia) cadono in dicembre nei vecchi maschi, agli inizi della primavera nei maschi giovani e d'estate nelle femmine. I palchi generalmente presentano due gruppi distinti di punte, una inferiore e l'altro superiore. Le dimensioni dei palchi variano molto a seconda della sottospecie (ad esempio, nelle sottospecie più settentrionali sono più piccoli e sottili), ma i palchi presenti nei maschi di alcune sottospecie sono tra quelli più grandi del mondo, superati solamente da quelli dell'alce, e possono raggiungere i 100 cm di larghezza e i 135 cm di lunghezza. Relativamente alle dimensioni corporee, la renna è il Cervide che possiede i palchi più grandi.
Le renne possiedono nasi altamente specializzati che presentano turbinati che aumentano considerevolmente la superficie all'interno delle narici. L'aria fredda che entra viene riscaldata dal calore corporeo dell'animale prima di raggiungere i polmoni, mentre l'acqua, condensata dall'aria espirata e convogliata prima che il Cervide esali il respiro, viene impiegata per inumidire l'aria inspirata e probabilmente viene assorbita nel sangue attraverso le mucose.
La conformazione degli zoccoli della renna risulta utile in tutte le stagioni: in estate, quando il terreno della tundra è soffice e umido, i cuscinetti plantari divengono spugnosi e forniscono una migliore trazione. In inverno, gli zoccoli laterali si restringono, esponendo così il bordo affilato dello zoccolo centrale, che riesce così a penetrare meglio nel ghiaccio e nella neve dura, impedendo all'animale di scivolare. Gli zoccoli consentono inoltre all'animale di scavare (attività conosciuta come cratering) nella neve per trovare il cibo prediletto, il lichene noto appunto come lichene delle renne. Durante la camminata, le ginocchia di molte varietà di renne producono un rumore caratteristico.
Gli studiosi ritengono che le renne siano gli unici mammiferi in grado di vedere la luce ultravioletta. Uno studio condotto dai ricercatori dello University College di Londra nel 2011 ha rivelato che questi animali sono in grado di vedere luci con lunghezze d'onda inferiori ai 320 nm, molto al di sotto della capacità visiva umana, che non discerne nulla al di sotto dei 400 nm. È probabile che questa capacità sia loro di aiuto nelle candide regioni artiche, dal momento che molti oggetti che risultano generalmente invisibili ai mammiferi, come urina e ciuffi di pelo, risaltano nettamente sullo sfondo del terreno nell'ultravioletto
La renna è un animale molto comune che occupa un areale comprendente gran parte delle regioni settentrionali dell'Olartico, essendo diffusa sia nella tundra che nella taiga (foresta boreale). Originariamente, la renna era diffusa in Scandinavia, Europa orientale, Russia, Mongolia e Cina settentrionale, a nord dei 50° di latitudine. In Nordamerica, viveva in Canada, Alaska (USA) e nelle regioni lungo il confine settentrionale degli USA, dallo Stato di Washington al Maine. Nel XIX secolo, era ancora presente nelle regioni meridionali dell'Idaho. Allo stato selvatico era presente anche su Sachalin, in Groenlandia e probabilmente, in tempi storici, anche in Irlanda. Durante il Pleistocene Superiore, questa specie si spingeva verso sud fino a Nevada e Tennessee in Nordamerica e alla Spagna in Europa. Oggi, le renne selvatiche sono scomparse da molte zone del loro areale storico, soprattutto nelle regioni meridionali, dove sono scomparse quasi ovunque. Popolazioni selvatiche numerose sono ancora presenti in Norvegia, Finlandia, Siberia, Groenlandia, Alaska e Canada.
Le renne domestiche si incontrano soprattutto nelle regioni settentrionali di Fennoscandia e Russia, mentre in Scozia, nella regione dei Cairngorm, è presente una mandria di circa 150-170 capi. Nell'Islanda orientale è presente una piccola mandria di circa 2500-3000 capi.
L'unica popolazione selvatica rimasta in Europa di renne della tundra vive in alcune regioni della Norvegia meridionale.
Alcune renne provenienti dalla Norvegia furono introdotte nella Georgia del Sud, un'isola dell'Atlantico meridionale, agli inizi del XX secolo. Sebbene l'immagine di una renna compaia sulla bandiera e sullo stemma del Territorio, questo animale è stato totalmente eradicato dall'isola a partire dal 2011 a causa dei danni che arrecava all'ambiente.
Circa 4000 renne sono state introdotte sull'arcipelago subantartico francese delle Isole Kerguelen, a sud dell'Oceano Indiano.
Il numero di caribù e renne è variato più volte nel corso della storia, ma oggi molte popolazioni sono in declino in varie zone di tutto l'areale. Questo declino è strettamente correlato al mutamento climatico per quanto riguarda le popolazioni settentrionali migratrici, e alle attività industriali per quanto riguarda quelle meridionali stanziali.
Essendo ruminanti, le renne possiedono uno stomaco suddiviso in quattro camere. In inverno si nutrono soprattutto di licheni, in particolar modo del cosiddetto lichene delle renne. Tuttavia, mangiano anche foglie di salice e betulla, nonché carici ed erba. Alcune testimonianze lasciano ipotizzare che all'occasione mangino anche lemming, salmerini alpini e uova di uccello. È noto che verso la fine dell'estate le renne allevate dai Ciukci divorino grandi quantità di funghi.
L'accoppiamento avviene tra la fine di settembre e i primi di novembre. I maschi combattono tra loro per avere accesso alle femmine. I contendenti incrociano tra loro i palchi, cercando di spingere via l'avversario. I maschi più vigorosi possono radunare attorno a sé fino a 15-20 femmine. Durante questo periodo i maschi smettono di mangiare e perdono gran parte delle proprie riserve corporee.
I piccoli nascono il maggio o giugno successivo. Dopo 45 giorni, sono in grado di pascolare e di nutrirsi da soli, ma continuano a poppare fino all'autunno successivo, quando divengono indipendenti dalla madre.
Alcune popolazioni di caribù nordamericano effettuano migrazioni più lunghe di qualsiasi altro mammifero terrestre, spostandosi ogni anno su distanze di 5000 km e coprendo un territorio di 1.000.000 di km². Altre popolazioni (ad esempio quelle europee) effettuano migrazioni più brevi, mentre alcune, ad esempio quelle appartenenti alle sottospecie R. t. pearsoni e R. t. platyrhynchus (entrambe relegate su areali insulari), sono stanziali e compiono solamente piccoli spostamenti locali.
Quando migrano, i caribù possono percorrere 19–55 km al giorno, correndo fino a velocità di 60–80 km/h. Durante la migrazione primaverile le mandrie più piccole si raggruppano insieme a costituire grandi mandrie di 50.000-500.000 esemplari, ma durante la migrazione autunnale i gruppi si separano in unità più piccole e ha inizio la stagione degli amori. Durante l'inverno, le renne si spostano verso le regioni forestali, dove trovano nutrimento sotto la coltre di neve. In primavera, i gruppi abbandonano i territori invernali per dirigersi verso quelli di allevamento dei piccoli. La renna è in grado di nuotare velocemente con facilità, generalmente a velocità di 6,5 km/h, ma, se necessario, anche di 10 km/h, e le mandrie in migrazione non esitano ad attraversare grossi laghi e grandi fiumi.
Le renne vengono predate da un gran numero di animali. Le aquile reali, che catturano i piccoli, sono i predatori più prolifici nei territori di allevamento della specie. I ghiottoni catturano piccoli appena nati o femmine gravide, così come (anche se più raramente) adulti menomati. Orsi bruni e orsi polari predano renne di tutte le età, ma come i ghiottoni attaccano quasi sempre gli animali più deboli, come i piccoli e gli esemplari malati. Il più efficiente predatore naturale di esemplari adulti, comunque, è il lupo grigio, soprattutto durante l'inverno. Durante l'ultima glaciazione la renna godette del massimo della sua diffusione: in questo periodo questi ungulati costituivano la preda preferita del leone delle caverne.
Volpi, corvi e falchi, invece, si nutrono solo di esemplari già morti. Gli insetti ematofagi, come Simulidi e zanzare, costituiscono una vera piaga per le renne durante i mesi estivi, e possono causare così tanto stress da influire negativamente sulle abitudini alimentari e riproduttive di questi Cervidi. In un caso documentato, l'intero corpo di una renna è stato trovato all'interno dello stomaco di uno squalo della Groenlandia, una specie diffusa nell'estremità settentrionale dell'Atlantico, ma si tratta quasi probabilmente di un caso di necrofagia, considerata la distanza tra gli habitat occupati dall'ungulato e dal grosso pesce dai lenti movimenti. L'andamento demografico di alcuni di questi predatori è influenzato dalla migrazione delle renne.
La caccia alla renna ha una storia molto lunga, e secondo alcuni studiosi questo animale «potrebbe essere la specie più importante nell'intera letteratura antropologica sulla caccia».
L'uomo iniziò a cacciare la renna nel Mesolitico e nel Neolitico, e ancora oggi, in molte aree, è il principale predatore di questa specie. In Norvegia e Groenlandia la caccia alla renna ha una tradizione che va dall'era glaciale fino all'epoca attuale. Sui monti non ricoperti di alberi della Norvegia centrale, come il Jotunheimen, è ancora possibile trovare i resti di trappole fossorie costruite in pietra, recinti guida e frammenti di arco, costruiti soprattutto per la caccia alle renne. Essi risalgono, quasi probabilmente, all'epoca delle invasioni barbariche, ma è possibile che siano stati già in uso nell'età della pietra.
La Norvegia sta ora preparandosi per la nomina tra i Patrimoni dell'Umanità delle aree recanti tracce e tradizioni della caccia alla renna nei parchi nazionali di Dovrefjell-Sunndalsfjella, Reinheimen e Rondane, nel Sør-Norge centrale (Norvegia meridionale). In queste regioni della Norvegia la caccia alla renna è stata praticata ininterrottamente dall'età della pietra post-glaciale a oggi.
Il caribù selvatico viene ancora cacciato in Nordamerica e Groenlandia. In passato, per gli Inuit, le Prime nazioni settentrionali, i nativi dell'Alaska e i Kalaallit della Groenlandia, questo animale costituiva un'importante fonte di cibo, vestiario, riparo e utensili. Molti Gwichʼin, che devono la sopravvivenza al caribù del Porcupine, seguono ancora oggi pratiche tradizionali di gestione del caribù, tra cui il divieto della vendita della sua carne e la limitazione degli esemplari catturati durante ogni battuta.
Le renne vengono allevate da secoli da alcuni popoli artici e subartici, come i Sami e i Nenci, per la carne, il cuoio, i palchi e, in maniera minore, il latte e i trasporti. Queste renne non vengono considerate animali propriamente domestici, dal momento che generalmente vagano libere sui territori di pascolo. Durante i tradizionali spostamenti di queste popolazioni, le renne domestiche migrano tra la costa e l'entroterra seguendo sentieri percorsi da secoli; durante gli spostamenti, gli uomini si prendono alacremente cura degli animali. Tuttavia, le renne non si riproducono in cattività, sebbene vengano allevate anche per il latte e come animali da soma. Inoltre, dalla loro pelle conciata, i Nenci ricavano un indumento tradizionale, la malica.
In Alaska, l'impiego delle renne come animali domestici venne introdotto alla fine del XIX secolo dallo U.S. Revenue Cutter Service, con l'assistenza di Sheldon Jackson, per fornire sostentamento ai nativi ivi presenti. Inizialmente le renne furono importate dalla Siberia, e successivamente dalla Norvegia. Un regolare servizio postale di Wales (Alaska) impiega una slitta trainata da renne per effettuare le consegne. In Alaska, i mandriani di renne utilizzano la telemetria satellitare per seguire i loro branchi, impiegando mappe e database online per tracciare i progressi della mandria.
La renna ha (o ha avuto) un importante ruolo economico per tutti i popoli circumpolari, come Sami, Nenci, Ostiachi, Evenchi, Jukaghiri, Ciukci e Coriachi in Eurasia. Si ritiene che l'addomesticamento di questo animale ebbe inizio tra l'età del bronzo e quella del ferro. Gli esemplari siberiani vengono anche impiegati come cavalcature, dal momento che sono più grandi dei loro cugini scandinavi. Un singolo proprietario può possedere centinaia, o perfino migliaia, di animali. Il numero dei mandriani russi è notevolmente diminuito dopo la caduta dell'Unione Sovietica. La vendita di pelle e carne fornisce loro un'importante fonte di entrata. Le renne vennero introdotte in Alaska verso la fine del XIX secolo e si incrociarono con la sottospecie di caribù presente nella zona. I mandriani di renne della penisola di Seward hanno subito una significativa perdita di capi a causa dei predatori (come i lupi) che seguono i caribù selvatici durante le loro migrazioni.
La carne di renna è molto popolare nei Paesi scandinavi. Le polpette di renna vengono vendute in scatola. La renna trifolata è il piatto più famoso della Lapponia. In Alaska e Finlandia, le salsicce di renna vengono vendute nei supermercati e nelle drogherie. La carne di renna è molto tenera e magra. Può essere consumata fresca, ma anche essiccata, salata e affumicata a caldo o a freddo. Oltre alla carne, quasi tutti gli organi interni della renna possono essere mangiati, e alcuni di essi costituiscono piatti tradizionali. Tuttavia, la Lapin Poron liha, carne fresca di renna completamente prodotta e confezionata nella Lapponia finlandese, è protetta in Europa sotto la classificazione di denominazione di origine protetta.
I palchi di renna vengono ridotti in polvere e venduti come afrodisiaco o supplemento nutritivo e medico sui mercati asiatici.
Il caribù è stato la principale fonte di sussistenza per gli Inuit del Canada. Nel Québec, in epoca coloniale, il sangue di caribù, misto ad alcool, veniva bevuto da cacciatori e taglialegna per contrastare gli effetti del freddo. Questa bevanda, preparata ancora oggi con vino, al posto del sangue, e whiskey, è nota come Caribou.
Sia Aristotele che Teofrasto citarono brevemente nelle loro opere - probabilmente basandosi sulla stessa fonte - una specie di cervo delle dimensioni di un bue, chiamata tarandos, diffusa in Scizia, nelle terre dei Budini, in grado di cambiare il colore della propria pelliccia per mimetizzarsi. L'origine di quest'ultimo dato è da attribuire probabilmente a un errato modo di interpretare il cambiamento stagionale della colorazione della renna. Entrambe le descrizioni sono state attribuite a renne che vivevano nella regione meridionale dei monti Urali verso il 350 a.C..
Bisogna quasi certamente interpretare come una renna l'animale simile al cervo incontrato nel 53 a.C. nella Foresta Ercinia da Giulio Cesare e descritto nei suoi Commentarii de Bello Gallico (capitolo 6.26):
Secondo la Historia de Gentibus Septentrionalibus di Olao Magno – stampata a Roma nel 1555 – Gustavo I di Svezia inviò 10 renne ad Alberto I di Prussia, nel 1533. È probabile che Conrad Gessner abbia visto o sentito parlare di questi animali.
Il nome rangifer, che Linneo scelse per indicare il genere a cui appartiene la renna, venne usato da Alberto Magno del suo De animalibus (Libro 22, Capitolo 268: Dicitur Rangyfer quasi ramifer). Questa parola deriva dal termine sami raingo. Per la scelta dell'epiteto specifico tarandus, Linneo fece riferimento alla Quadrupedum omnium bisulcorum historia (1621; Pagine 859–863, Capitolo 30: De Tarando) di Ulisse Aldrovandi. Tuttavia, Aldrovandi – e prima di lui Conrad Gessner – pensava che il rangifer e il tarandus fossero due specie separate. In ogni caso, come detto poc'anzi, il termine tarandos risale ai tempi di Aristotele e Teofrasto.
Il nome rein (dal quale deriva l'italiano «renna») è di origine norrena (il termine norreno antico hreinn, derivato dal proto-germanico hrainaz e dal proto-indoerupeo kroinos, significa «animale cornuto»). Nelle lingue uraliche, il sami poatsu (in sami settentrionale boazu, in sami di Lule boatsoj, in sami di Pite båtsoj e in sami meridionale bovtse), il mari pučə e l'udmurto pudžej, tutti riferiti alla renna domestica, derivano da počaw, un termine iraniano derivato dal proto-indoeuropeo peḱu-, che significa «bestiame domestico». Forse anche il nome finnico poro ha la stessa origine. Il termine caribou, di provenienza francese, deriva dal mi'kmaq qalipu, che significa «spalatore di neve», in riferimento all'abitudine di scavare nella neve alla ricerca di cibo. In inuktitut, il caribù è noto come tuktu. Nei dialetti cree-montagnais-naskapi, invece, è detto atihkw.
Secondo la tradizione, la slitta di Babbo Natale è trainata da renne volanti. I loro nomi comparvero la prima volta, nel 1823, nella poesia A Visit from St. Nicholas, dove vengono chiamate Dasher, Dancer, Prancer, Vixen, Comet, Cupid, Dunder e Blixem. In seguito Dunder venne chiamata Donder e, in altri Paesi, Donner (che in tedesco significa «tuono»), e Blixem prima Bliksem, poi Blitzen (che in tedesco significa «lampo»). Alcuni inseriscono nel gruppo anche la renna Rudolph, sebbene essa non compaia nell'opera originale citata prima. Essa fa la sua comparsa, nel 1939, in Rudolph the Red-Nosed Reindeer di Robert L. May.
La renna appare con Santa Claus poiché la tradizione lo ha fatto un personaggio proveniente dal Nord Europa. La renna era sacra a Isa o Disa la dea Grande Madre degli Scandinavi. Nel nord Europa la renna assume spesso il significato di simbolo lunare, come tutti gli altri cervidi, perciò ha ruoli funerari e di guida delle anime dei defunti nell'oltretomba, ma soprattutto ha ruoli notturni per cui è collegata a Santa Claus che giunge di notte portando doni.Secondo il famoso programma televisivo britannico QI, Rudolph la renna dal naso rosso e tutte le altre renne di Babbo Natale sarebbero o femmine o esemplari castrati, poiché i maschi di renna, durante l'inverno, perdono i loro palchi.
Sugli stemmi di alcune municipalità norvegesi (Eidfjord, Porsanger, Rendalen, Tromsø, Vadsø e Vågå) sono raffigurate una o più renne. Una renna compariva anche sullo stemma della provincia storica svedese di Västerbotten. L'attuale Contea di Västerbotten ha confini molto differenti e sul suo stemma, oltre alla renna, compaiono anche altri simboli. Anche nello stemma della città di Piteå compare una renna. Il logo dell'Università di Umeå raffigura tre renne.
La moneta canadese da 25 centesimi, o quarter, raffigura un caribù su una delle sue facce. Il caribù è l'animale simbolo della Provincia di Terranova e Labrador (Canada) e compare sullo stemma del Nunavut. La statua di un caribù venne eretta al centro del Memoriale di Beaumont-Hamel, in Francia, sul luogo dove centinaia di soldati provenienti da Terranova vennero uccisi o feriti durante la prima guerra mondiale; una sua replica è presente nel Bowring Park, a St. John's, la capitale di Terranova.
In Finlandia, due municipalità presentano una renna sul loro stemma: quello di Kuusamo raffigura una renna in corsa, mentre quello di Inari raffigura un pesce coi palchi di renna.
(EN) D.E. Wilson e D.M. Reeder, Rangifer tarandus. In Mammal Species of the World. A Taxonomic and Geographic Reference, 3ª ed., Johns Hopkins University Press, 2005, ISBN 0-8018-8221-4.
(EN) F. Reid, Mammals of North America, Peterson Field Guides, 2006, ISBN 978-0-395-93596-5.
(EN) R. M. Novak, Walker's Mammals of the World, Vol. 2, 6ª ed., Johns Hopkins University Press, Baltimore, 1999, ISBN 0-8018-5789-9.
(EN) Irving H. King, The Coast Guard Expands, Annapolis, Maryland, Naval Institute Press, 1996, ISBN 1-55750-458-X.
 Rangifer tarandus, su thes.bncf.firenze.sbn.it, Biblioteca Nazionale Centrale di Firenze. 
(EN) Rangifer tarandus, su Enciclopedia Britannica, Encyclopædia Britannica, Inc. 
(EN) The Reindeer Portal, Source of Information About Reindeer Husbandry Worldwide, su reindeerportal.org.
(EN)  Rangifer.net has a map Archiviato il 30 maggio 2008 in Internet Archive. of subspecies ranges.
(EN) 1935 Reindeer Herding in the Northwest Territories, su pwnhc.ca (archiviato dall'url originale il 5 giugno 2013).
(EN) Denali National Park and Preserve - Caribou (U.S. National Park Service), su nps.gov.
(EN) Human Role in Reindeer/Caribou Systems, su rangifer.net. URL consultato il 23 dicembre 2011 (archiviato dall'url originale il 23 ottobre 2005).
(EN) Reindeer on South Georgia, Literature Review and Discussion of Management Options (PDF), su sgisland.gs. URL consultato il 2 gennaio 2012 (archiviato dall'url originale l'11 gennaio 2012).
(EN) Reindeer hunting as World Heritage – a ten thousand year-long tradition, su villreinfangst.no. URL consultato il 23 dicembre 2011 (archiviato dall'url originale il 20 dicembre 2012).
(EN) The Scandinavian reindeer (Rangifer tarandus L.) after the last glacial maximum: time, seasonality and human exploitation, su dx.doi.org.
(EN)  Adaptations To Life In The Arctic – Instructional slide-show, University of Alaska
(EN)  Rangifer  – world's only scientific journal dealing exclusively with husbandry, management and biology of Arctic and northern ungulates
(EN)  Frequently Asked Questions about Caribou from the Arctic National Wildlife Refuge
(EN)  Caribou and You – Campaign by CPAWS to protect the Woodland caribou, a species at risk in Canada
(EN) Newfoundland Five-Year Caribou Strategy Seeks to Address Declining Populations, su releases.gov.nl.ca.
(EN) La storia delle renne di Babbo Natale, su aspettandonatale.it. URL consultato il 9 novembre 2014 (archiviato dall'url originale il 9 novembre 2014).
Chisholm, Hugh, ed (1911). "Reindeer". Encyclopædia Britannica (11th ed.). Cambridge University Press.
Raphanus  L. 1753 è un genere di piante Spermatofite Dicotiledoni appartenenti alla famiglia delle Brassicaceae, dall'aspetto di piccole erbacee annuali o bienni dalla tipica radice a fittone.
La famiglia delle Brassicaceae (assieme alle Asteraceae) è una delle più numerose delle Angiosperme con circa 350 generi e 3000 specie, diffusa principalmente nella fascia temperata e fredda del nostro globo. Il genere Raphanus comprende pochissime specie, due delle quali sono presenti spontaneamente sul territorio italiano.
Il Sistema Cronquist assegna la famiglia delle Brassicaceae all'ordine Capparales mentre la moderna classificazione APG la colloca nell'ordine delle Brassicales. Sempre in base alla classificazione APG sono cambiati anche i livelli superiori (vedi tabella a destra).
Nelle classificazioni più vecchie la famiglia del genere Raphanus era chiamata anche Crociferae e a volte Cruciferae.
La collocazione delle varie specie nell'ambito del genere non mette d'accordo tutti i botanici. In effetti ci sono tre proposte diverse per risolvere questo problema:
Il genere ha una sola specie: Raphanus raphanistrum; specie che viene suddivisa in diverse forme sub-specifiche come: sativus, typicus, niger, microcarpus, e altre.
Il terzo gruppo di botanici (forse quello più numeroso) organizza il genere in una decina di specie, suddividendole poi in due sezioni:
RAPHANISTRUM: la siliqua presenta delle evidenti strozzature tra un articolo e l'altro (Raphanus raphanistrum);
EURAPHANUS: la siliqua è più compatta (le strozzature tra una articolo e l'altro sono appena rilevabili), inoltre i semi non si staccano uno dall'altro a maturazione del frutto (Raphanus sativus).Qui di seguito viene proposta la classificazione scientifica di questo genere:
Famiglia : Brassicaceae, definita dal botanico britannico Gilbert Thomas Burnett (15 aprile 1800 – 27 luglio 1835) nel 1835.
Tribù : Raphaneae definita dal botanico e micologo svizzero Augustin Pyrame de Candolle (Ginevra, 4 febbraio 1778 – 9 settembre 1841) nel 1821.
Raphanus sativus L. - Ravanello comune: il diametro del frutto è di 8 – 15 mm; il frutto inoltre è poco o nulla ristretto fra i singoli semi. L'altezza della pianta varia da 20 a 30 cm; il ciclo biologico è annuuale o biennale; la forma biologica è terofita scaposa (T scap) ma anche emicriptofite scapose (H scap); il tipo corologico è incerto; l'habitat tipico sono le colture specifiche; la diffusione sul territorio italiano è totale; questa pianta arriva fino ad una altitudine di 1000 m s.l.m..
Raphanus raphanistrum L. - Ravanello selvatico: il diametro del frutto è di 2 – 8 mm; il frutto inoltre è notevolmente strozzato fra i singoli semi. L'altezza della pianta varia da 20 a 80 cm; il ciclo biologico è annuale; la forma biologica è terofita scaposa (T scap); il tipo corologico è Circumboreale; l'habitat tipico sono le zone ruderali; la diffusione sul territorio italiano è totale; questa pianta arriva fino ad un'altitudine di 1300 m s.l.m..
Il nome generico (Raphanus) deriva dalla voce greca raphanos (e successivamente dal latino raphanus) che a sua volta è collegata alla radice greca raphys (= rapa) e al persiano antico rafe; il cui significato approssimativo è “rapida apparizione” alludendo alla rapida germinazione dei semi di queste piante. Ma la parola raphanos potrebbe anche avere un collegamento ad un'altra radice greca: raphis; il cui significato è “rafide” o “ago”, alludendo in questo caso alla forma sottile e allungata di alcune radici di queste piante. 
Da queste brevi note si intuisce che la conoscenza di queste piante va molto indietro nel tempo. Infatti erano conosciute, sotto varie forme culturali, già da diversi millenni come attestano dei ritrovamenti fatti nelle varie civiltà antiche della Grecia, della Cina e dell'Egitto.
Il nome scientifico attualmente accettato per questo genere (Raphanus) è stato proposto da Carl von Linné (Rashult, 23 maggio 1707 –Uppsala, 10 gennaio 1778), biologo e scrittore svedese, considerato il padre della moderna classificazione scientifica degli organismi viventi, nella pubblicazione Species Plantarum del 1753.
L'altezza di queste piante varia da alcuni decimetri fino al metro. La forma biologica prevalente in questo genere è terofita scaposa (T scap), sono piante erbacee che differiscono dalle altre forme biologiche poiché, essendo a ciclo biologico annuale, superano la stagione avversa sotto forma di seme. Sono inoltre munite di asse fiorale eretto con poche foglie. Alcune specie possono presentarsi come emicriptofite scapose (H scap) o anche a ciclo biologico biennale o perenne.
La radice è del tipo a fittone. Può essere sottile oppure ingrossata con varie forme. Questa radice ha la caratteristica di accumulare inizialmente al suo interno diverse quantità di sostanze nutritive per poi essere utilizzate durante lo sviluppo successivo del fiore e del frutto.
Parte epigea: la parte aerea del fusto è eretta e ascendente oppure prostrato-ascendente, in genere poco ramosa. Eventualmente la superficie del fusto può presentarsi irta di peli.
Può essere presente una rosetta basale. La forma delle foglie inferiori (o basali) è pennato-lirate con 5, 7 o più segmenti e sono picciolate. Il segmento apicale è lanceolato oppure rotondo o anche ovale, in tutti i casi è più grande degli altri; quelli laterali infatti hanno dimensioni minori. I margini sono tutti dentati. Le foglie cauline sono progressivamente ridotte e sub-sessili con lamina intera (lanceolata-ovale) e con bordi dentati.
L'infiorescenza è formata da un racemo terminale aperto e composto da diversi fiori (nessuno dei quali in posizione apicale) ognuno dei quali con brevi pedicelli.
I fiori sono ermafroditi, attinomorfi (in realtà sono fiori dissimmetrici – a due piani di simmetria), tetrameri (calice e corolla composti da 4 parti) e dialipetali. Il colore dei fiori è giallo, violetto, rosa-lillacino, bianco o bianco-rosato
Formula fiorale:* K 2+2, C 4, A 2+4, G 2 (supero)Calice: il calice è formato da 4 sepali, a forma lineare o oblunga, eretti ed addossati alla base dei petali e scarsamente pubescenti.
Corolla: i petali, in posizione alternata ai sepali, sono 4 a forma spatolata o obovata, lievemente biloba; sono inoltre unguicolati. La superficie presenta delle vistose nervature a colore più scuro, mentre i bordi sono smarginati.
Androceo: gli stami sono 6 tetradinami (2 brevi e 4 lunghi) e sono privi di appendici con filamenti sottili; le antere sono allungate oppure oblungo-lineari; possono essere sagittate alla base. I nettari sono 4 “intrastaminali” (disposti fra gli stami).
Gineceo: l'ovario (formato da due carpellari sincarpici) è supero a forma oblungo-lineare sormontato da uno stilo con stimma capitato.
Il frutto è una siliqua di tipo lomentaceo, appuntita all'apice ed eretta la cui forma è quattro volte più lunga che larga. Nel senso longitudinale del frutto sono presenti 6 – 8 nervature (sono quasi dei solchi). Il frutto è inoltre peduncolato. Da un punto di vista anatomico la siliqua è formata da due segmenti: una parte inferiore senza semi e una parte superiore semi-infera terminante con un becco. Il frutto contiene diversi semi (3–11) disposti nella direzione longitudinale e sono separati uno dall'altro da setti spugnosi trasversali. Tra un seme e l'altro può esserci o no una strozzatura (dipende della specie). Alcune serie di semi sono aderenti alla placenta che è molto fine. I semi inoltre sono sprovvisti di endosperma, ma sono oleaginosi e ricoperti da due tegumenti. Questo frutto non è deiscente lungo le due valve come le altre silique (delle specie di altri generi della stessa famiglia): infatti a volte il frutto si separa in segmenti che però non si aprono, altre volte la siliqua intera cade a terra sempre senza deiscenza valvare.
La distribuzione di queste piante è molto ampia: Europa, Asia occidentale, Africa boreale e l'India, il Giappone e l'America (queste ultime tre aree probabilmente per naturalizzazione).
Entrambe le specie (comprese le sottospecie) spontanee della flora italiana vivono sull'arco alpino. La tabella seguente mette in evidenza alcuni dati relativi all'habitat, al substrato e alla diffusione di queste specie nella specifica zona alpina.
Per il “substrato” con “Ca/Si” si intendono rocce di carattere intermedio (calcari silicei e simili); vengono prese in considerazione solo le zone alpine del territorio italiano (sono indicate le sigle delle province).
Per alcune specie di questo genere la medicina popolare riconosce le seguenti proprietà curative: antiscorbutica (combatte lo scorbuto con la presenza di vitamine), antielmintica (elimina svariati tipi di vermi o elminti parassiti), antibatterica (blocca la generazione dei batteri), antispasmodica (attenua gli spasmi muscolari, e rilassa anche il sistema nervoso), astringente (limita la secrezione dei liquidi) e stimolante (rinvigorisce e attiva il sistema nervoso e vascolare). In particolare le radici stimolano l'appetito e la digestione.
Alcune specie (in modo particolare Raphanus sativus) sono eduli. Le radici di queste specie trovano impiego come antipasto o condimento in particolari piatti e anche come decorazione. Anche le giovani foglie possono essere mangiate crude in insalata con altre verdure.
Dai semi si ricava per spremutura un olio piuttosto pungente (non adatto ai gusti europei) usato soprattutto nella cucina orientale.
 Giacomo Nicolini, Enciclopedia Botanica Motta. Volume terzo, Milano, Federico Motta Editore, 1960,  p. 517.
 Sandro Pignatti, Flora d'Italia. Volume primo, Bologna, Edagricole, 1982,  p. 482, ISBN 88-506-2449-2.
 Eduard Strasburger, Trattato di Botanica. Volume secondo, Roma, Antonio Delfino Editore, 2007,  p. 841, ISBN 88-7287-344-4.

Rappestad è un'area urbana della Svezia situata nel comune di Linköping, contea di Östergötland.La popolazione risultante dal censimento 2010 era di 235 abitanti .

Raymond Kopa, nato Kopaszewski ([rɛmɔ̃ kɔˈpa]; Nœux-les-Mines, 13 ottobre 1931 – Angers, 3 marzo 2017), è stato un calciatore francese, di ruolo attaccante.
Iniziò a giocare a calcio a livello dilettantistico nella squadra della città natale, il Nœux-les-Mines. Nel 1949 si accasò all'Angers, dove giocò due stagioni per trasferirsi successivamente allo Stade de Reims. Dal 1951 al 1956 con la compagine biancorossa vinse numerosi trofei e disputò la finale di Coppa dei Campioni contro il Real Madrid nell'edizione 1955-1956; qualche settimana dopo si trasferì proprio alla squadra spagnola. Giocò tre stagioni a Madrid in cui vinse tre volte la Coppa dei Campioni, due volte il campionato nazionale e una Coppa Latina. Dopo tre anni in Spagna decise di ritornare al Reims dove terminò la carriera nel 1967.
Con la Nazionale francese Kopa totalizzò 18 reti in 45 partite tra il 1952 e il 1962. Disputò il campionato mondiale del 1954 e il successivo nel quale la Francia terminò terza. Fu occasionalmente anche capitano della Nazionale in sei partite.
Vincitore del Pallone d'oro nel 1958, fu il primo francese a ottenere tale premio. Eletto miglior giocatore del mondiale del 1958, è considerato uno dei calciatori francesi più talentuosi.
Nacque in una famiglia di minatori. I suoi nonni paterni migrarono dalla Polonia alla Francia nel 1919 insieme a quattro figli, tra cui il padre di Raymond, Franz, a quel tempo tredicenne. Quest'ultimo si stabilì nel dipartimento Pas-de-Calais, a Nœux-les-Mines, in una regione prettamente mineraria. I Kopaszewski preservarono la loro lingua e la loro fede cattolica, come fecero del resto gli altri circa 6000 emigranti polacchi del dopoguerra, mentre i più giovani s'integrarono allo stile di vita francese. Anche sua madre Hélène era di origine polacca e originaria di una famiglia di minatori da almeno tre generazioni. A scuola Kopaszewski ebbe delle difficoltà, e in merito a questo argomento si espresse così: «Non ero portato né per la matematica, né per la storia, né per il resto». Il suo insuccesso a scuola era causato anche da difficoltà linguistiche, visto che a casa sua si parlava polacco. A partire dai 5 anni Kopaszewski si incominciò a interessare al calcio, giocandoci in ogni momento possibile: la mattina a scuola, il pomeriggio nel giardino dei genitori, la domenica durante l'intervallo delle partite della squadra locale e nelle riunioni di famiglia nella loro casa a Mazingarbe.
A otto anni, insieme ad alcuni amici polacchi, francesi e italiani, creò una squadra di calcio. La squadra si fece rapidamente una solida reputazione nel quartiere, e Kopaszewski si distinse particolarmente per i suoi dribbling; a undici anni infatti l'US Nœux-les-Mines lo integrò nella rosa.
Durante la seconda guerra mondiale, dal 1940 al 1944, la parte settentrionale della Francia cadde sotto occupazione tedesca e dei soldati tedeschi requisirono un campo di calcio per giocare. Kopaszewski, con i compagni, approfittò della situazione per rubare un pallone ai soldati nemici e più tardi, riguardo a questo aneddoto, disse: «Alla nostra maniera, abbiamo quasi fatto un atto di resistenza, no?».
Kopa, intorno al 1954, incominciò a commercializzare il suo cognome, negoziò infatti un accordo con la marca di scarpe Noël per introdurre nel mercato delle scarpe col suo nome. Aumentò allora i prodotti a suo nome, aggiungendo articoli sportivi e indumenti per il tempo libero. Al ritorno dalla Spagna, agli inizi degli anni '60, diresse un giornale e una tabaccheria e fu comproprietario di un hotel di Reims. Successivamente creò una propria marca d'abbigliamento sportivo, il gruppo Kopa. Conclusa la carriera sui campi investì nel gruppo amministrando egli stesso l'impresa. Lavorò fino al pensionamento avvenuto nel 1991.
Kopa si dimostrò un uomo di carattere sia dentro che fuori dal campo. Insieme all'amico Just Fontaine condusse una battaglia per introdurre i contratti a tempo determinato nel calcio. Fino alla fine degli anni sessanta i calciatori potevano firmare solo contratti a tempo indeterminato, e di questa condizione Kopa, in un'intervista concessa a France Dimanche, disse che «i calciatori sono degli schiavi», e aggiunse che «oggi, in pieno XX secolo, il calciatore professionistico è il solo uomo che può essere venduto e comprato senza che si domandi il suo parere». Per queste dichiarazioni la Lega lo sospese per sei mesi con il beneficio della condizionale. Alla fine del 1961 un sindacato di giocatori creò l'UNFP e il contratto reclamato dal sindacato fu applicato al calcio francese a partire dal 1969.
Nel 1985 partecipò al Rally Dakar nel ruolo di copilota di Étienne Smulevici. I due gareggiarono su una Mitsubishi Pajero e ottennero il sessantacinquesimo posto.
Nel 1999 Kopa partecipò a uno spot televisivo realizzato da Passion Company per la compagnia di assicurazioni Norwich Union, nel quale il transalpino, su un campo da calcio, promuove la polizza Longue Vie.
Ad Angers Kopa conobbe la cestista Christiane Bourrigault, con la quale si sposò il 28 luglio 1953. Ebbero un figlio, Denis, il quale morì per un linfoma il 15 febbraio 1963. Per molto tempo non conobbero la natura della malattia del figlio. Successivamente ebbero due figlie femmine, Nadine e Sophie. Nadine fu affetta da cancro al seno, tuttavia fu curata all'istituto oncologico Gustave Roussy. Questi episodi mobilitarono Kopa nella lotta al cancro. Nel 2008 decise di consegnare i diritti d'autore della ristampa della sua autobiografia Kopa par Kopa al suddetto istituto.
Dopo il ritiro dai campi ha vissuto ad Angers con la famiglia. Dall'inizio degli anni 2000 aveva iniziato a trascorrere otto mesi l'anno in una seconda casa a Pietrosella, in Corsica.
All'inizio della sua carriera Kopa era un giocatore che custodiva il pallone e tentava spesso il dribbling. Albert Batteux lo descrisse come «secco, alacre, aspro». Era efficiente con la palla al piede nonostante la gravezza dei palloni di cuoio. Dopo la prima partita disputata con lo Stade de Reims la stampa spese parole di elogio per il giocatore. Quando Léon Glovacki si trasferì allo Stade de Reims nel 1952 Bram Appel passò sulla fascia destra d'attacco cedendo il suo posto centrale a Kopa. Non essendo un centravanti puro, Kopa arretrava per allontanarsi dai difensori e poter acquistare velocità e dribblare gli avversari. Malgrado la sua buona visione di gioco e la precisione di passaggi e tiri, si dimenticava di cedere il pallone ai compagni e lo si incolpava di rallentare il gioco. Le sue principali qualità furono quindi il dribbling, la sua intelligenza in campo e la sua polivalenza. In nazionale, dopo la partita contro la Jugoslavia fu oggetto di critiche e fu etichettato troppo piccolo e troppo egoista.
Incominciò a giocare per il club gialloblù a partire dall'età di quattordici anni assieme al fratello Henri, che era portiere. Nel 1945 cercò vanamente lavoro come apprendista elettricista per aspirare a un'occupazione migliore del minatore, ma nei due anni e mezzo successivi continuò a lavorare in miniera. Nell'ottobre del 1947, a seguito di una frana, si ruppe il pollice e l'indice sinistro, che vennero in parte amputati. Per questo ottenne una pensione mensile di 200 franchi e interruppe temporaneamente il lavoro alla miniera. Ritornò a lavorare nel 1949, ma essendo un giocatore della squadra locale ebbe un impiego meno rischioso, quello di calderaio.
Nel 1947 Jean Batmale divenne l'allenatore del club e aumentò l'allenamento del giovane di origini polacche sui dribbling e sulle finte. Il Nœux-les-Mines dominò il campionato giovanile e la Coppa del Nord, e Kopaszewski fu selezionato nella squadra regionale per la Coppa nazionale primaverile. La squadra fu eliminata perdendo per 6-3 con la selezione della Lorena, ma nella partita Kopaszewski segnò 2 gol.
Il seguente anno Batmale fu rimpiazzato da Constant Tison. La squadra primavera del Nœux-les-Mines si qualificò per la finale della Coppa del Nord, che venne disputata a Béthune. I gialloblù finirono il primo tempo sotto di tre reti, ma nella ripresa una tripletta di Kopa riportò la partita in parità e il Nœux-les-Mines vinse la coppa grazie al maggior numero di calci d'angolo ottenuti. Dopo l'ottima prestazione Tison decise di far giocare Kopaszewski in prima squadra nonostante non avesse ancora compiuto 17 anni. Nella prima partita, a Tourcoing, segnò il gol della vittoria.
Tison e Omer Hué, rispettivamente allenatore e direttore sportivo, fecero pressione sul giocatore affinché si candidasse al Concours du jeune footballeur del 1949. Nonostante fosse reticente Kopaszewski superò le selezioni di Béthune e poi di Lilla, qualificandosi per la finale che si svolse a Parigi. Dopo aver terminato la competizione mattutina (allo Stade olympique Yves-du-Manoir) all'undicesimo posto ed essersi qualificato per le prove pomeridiane, riuscì a rimontare fino al secondo posto; tuttavia sbagliò uno dei quattro rigori che doveva battere, e in quattro anni quello fu il primo rigore mancato. Vinse Jean Saupin, che staccò Kopaszewski di 0,75 punti.
Dopo il Concours de jeune footballeur sia l'Angers SCO che lo Stade Reims si interessarono al calciatore. Kopaszewski inizialmente rifiutò la prima offerta dell'Angers, volendosi trasferire al Reims, e i dirigenti del Nœux-les-Mines desideravano che il giocatore restasse una stagione in più per poi partire per Reims. Tuttavia il club della Champagne non presentò alcuna offerta, cosicché Kopaszewski, desideroso di lasciare la squadra, accettò la proposta ripresentatagli dai dirigenti dell'Angers. Dietro il pagamento di 100 000 franchi il padre di Kopaszewski accettò il trasferimento del figlio, che firmò un contratto semi-professionistico, mentre il club angioino gli promise di trovargli un impiego da elettricista.
Al suo arrivo al club bianconero l'allenatore Camille Cottin lo presentò dichiarando: «Non sarà più Raymond Kopaszewski, ma Raymond Kopa!». La squadra non trovò l'incarico di elettricista promesso alla firma del contratto, gli offrì quindi un contratto professionistico da 21 000 franchi mensili più degli incentivi.
La stagione 1949-1950 dell'Angers cominciò con una trasferta contro il Monaco. Kopa e la sua nuova compagine persero contro la squadra del suo ex allenatore Batmale. Nella prima partita in casa invece vinsero per 4-0 contro il Marseille II e Kopa fece una doppietta. Ciononostante la squadra angioina terminò quindicesima su diciotto posti e venne eliminata al quarto turno di Coupe de France dal Le Perreux. La formazione fece qualche sporadica buona prestazione, per esempio battendo per 1-0 al ritorno il Monaco grazie a una rete di Kopa, e Kopa realizzò una doppietta nel pareggio per 2-2 contro il Nîmes, squadra che sarebbe stata promossa.
La stagione successiva non fu migliore per la squadra bianconera, che terminò quattordicesima; Kopa fu il miglior cannoniere della compagine con otto reti. Il calciatore decise quindi di abbandonare l'Angers per una società con ambizioni superiori. L'allenatore del Reims Albert Batteux incominciò a interessarsi concretamente al giocatore dopo un'amichevole disputata il 15 aprile 1951 tra l'Angers e la formazione biancorossa, che terminò 4-4.
Kopa passò al Reims inizialmente in prova, disputando un'amcihevole contro la Nazionale spagnola allo Stadio Chamartin. Soddisfatti della prestazione del giocatore i dirigenti della squadra biancorossa iniziarono a trattare con il club angioino, che fissò un prezzo di 1 800 000. Mentre le negoziazioni continuavano Kopa partì per una tournée in Algeria con lo Stade Reims, dopo la quale i dirigenti del Reims accettarono il pagamento della somma stabilita dall'Angers. Kopa chiese un incentivo di 500 000 franchi, rispetto ai 300 000 proposti dal presidente della squadra, che dopo un iniziale rifiuto venne persuaso dall'allenatore Batteux a far diventare a tutti gli effetti Kopa un giocatore del Reims.
Kopa sbarcò a Reims il 1º agosto 1951 dopo la tournée in Algeria. Al suo arrivo nella città fu ospitato dall'allenatore Battaux, poi trovò un posto insieme a Francis Méano e Antonio Abenoza in una pensione gestita dalla famiglia Allegretti, mercanti di biciclette in via Chanzy. Le amichevoli prestagione furono dominate dal Reims, che vinse la prima partita contro una formazione di Charleville e Mohon per 10-0 con una doppietta di Kopa e che in quattro partite totali mise a segno 32 gol, di 9 dei quali fu autore Kopa.
Kopa non scese in campo nella prima partita stagionale e debuttò nella successiva. Per rimediare all'assenza di Pierre Sinibaldi l'allenatore Batteux dapprima pensò di sostituire egli stesso il giocatore, infine tornò sui suoi passi e si affidò al giovane nuovo acquisto. L'esordio in prima divisione di Kopa fu quindi il 2 settembre 1951 contro lo Strasburgo, in un incontro che terminò a reti inviolate. L'11 novembre il Reims andò in trasferta a Parigi contro il Racing Club de Paris. Nella vittoria per 5-2 del Reims ci fu spazio anche per una rete di Kopa che la stampa definì magnifica, esprimendo parole di apprezzamento per il ragazzo. Tra le gare più rilevanti della stagione è da segnalare la vittoria per 8-1 contro il Marsiglia, nella quale Kopa realizzò una tripletta. A fine stagione furono 8 i gol totalizzati dall'attaccante e il Reims si posizionò quarto.
La stagione successiva fu ancora migliore della precedente. Con l'arrivo di Léon Glovacki Kopa passò al centro, leggermente arretrato rispetto a Glovacki e Bram Appel che occupavano le corsie d'attacco. Il Reims ottenne due successi: il campionato e la Coppa Latina, che vinse superando per 2-1 in semifinale il Valencia a Porto e per 3-0 in finale il Milan a Lisbona.
L'inizio del campionato successivo fu marcato dalla morte per incidente stradale di Francis Méano sulla strada nazionale 51. Kopa saltò la prima partita stagionale contro il Metz ma partecipò al successivo contro il Sochaux. Segnò in totale tre gol in trentatré presenze, e la squadra perse il campionato per un punto rispetto al Lille e venne eliminata in coppa nazionale dal Marsiglia. L'unico successo fu in Coppa Charles Drago contro il Lille al Parc des Princes.
Kopa divenne nuovamente campione di Francia nella stagione 1954-1955. Il giocatore raggiunse per la seconda volta in carriera la doppia cifra in un'unica stagione con undici gol. Kopa segnò per la prima volta anche in coppa nazionale, due reti che tuttavia non impedirono alla squadra della Champagne di essere eliminata agli ottavi di finale dal Lille.
Nella stagione 1955-1956, l'ultima prima del trasferimento di Kopa a Madrid, la squadra terminò decima in classifica. L'attaccante fece cinque gol in trenta presenze in campionato e quattro gol in cinque presenze in coppa nazionale. Nella stessa stagione il Reims fu scelto per partecipare all'edizione inaugurale della Coppa dei Campioni. La squadra raggiunse la finale dopo tre vittorie contro l'Aarhus, il Vörös Lobogó e l'Hibernian, ma perse l'ultima gara contro il Real Madrid per 4-3. Kopa non segnò nessun gol nella competizione nonostante le sette partite giocate.
Le qualità calcistiche di Kopa furono presto contese dalle più grandi squadre europee. Il Milan si interessò per primo al giocatore, che tuttavia fu venduto al Real Madrid nel 1956 di fronte ad un'offerta di 520 000 franchi, che il presidente Henri Germain reinvestì per comprare Roger Piantoni, Jean Vincent e Just Fontaine.
Kopa si stabilì a Madrid con la famiglia nell'agosto 1956. Non poté giocare in prima squadra dall'inizio poiché dovette aspettare per problemi burocratici che Alfredo Di Stéfano fosse naturalizzato spagnolo, e nell'attesa giocò con la squadra riserve. La prima partita con la maglia del Real fu un'amichevole contro il Sochaux organizzata il giorno della presentazione di Kopa al pubblico dello Stadio Chamartín. L'incontro terminò 14-1 con 3 reti realizzate dal francese.
Il giocatore francese fu inizialmente schierato come ala destra, tuttavia, dopo la sconfitta per 0-4 contro i rivali del Barcellona fu posizionato centralmente in attacco per la stracittadina con l'Atlético. Il cambiamento di posizione fu positivo per la squadra che vinse con cinque reti di scarto, due delle quali di Kopa. Fu successivamente riportato alla posizione originaria cedendo il posto a Di Stéfano, giocatore molto apprezzato da Kopa. I blancos a fine stagione riuscirono a conquistare il titolo con 5 punti di vantaggio sull'inseguitrice, e questo fu il primo campionato spagnolo vinto da Kopa. Lo stesso anno il Real vinse la seconda Coppa Campioni battendo in finale la Fiorentina per 2-0, e Kopa fu il primo transalpino a trionfare in questa competizione. Terminò quindi con trenta presenze e otto reti fra campionato e coppa.
La successiva stagione 1957-1958 vide la squadra spagnola confermarsi in entrambe le competizioni, distaccando in campionato di tre punti l'Atlético Madrid e vincendo per la terza volta consecutiva la Coppa dei Campioni: in finale contro il Milan gli spagnoli prevalsero grazie a una rete ai supplementari di Gento. Kopa contribuì al raggiungimento di questi successi segnando complessivamente 11 gol in 34 partite. Dopo questo trionfo Santiago Bernabéu autorizzò il calciatore ad unirsi alla sua nazionale per il campionato mondiale. Il dirigente Saporta, inviato in Svezia per scovare il miglior talento della rassegna iridata, commentò: «Non possiamo acquistare il miglior calciatore del mondiale poiché l'abbiamo già. È Raymond Kopa». Le sue prestazioni, sia con il Real Madrid che con la selezione francese, gli agevolarono la vittoria del pallone d'oro del 1958 davanti al tedesco Helmut Rahn e all'ex compagno di squadra Just Fontaine.
Dopo il torneo intercontinentale, Kopa si prese delle vacanze trascorrendo il tempo in Corsica e ad Angers. I dirigenti madrilisti proposero all'attaccante un contratto di rinnovo per cinque anni, con un salario di venti milioni di franchi l'anno; lui rifiutò firmando solamente per un'altra stagione, non volendo trascorrere altri cinque anni in un paese straniero. L'ultimo campionato spagnolo di Kopa non fu vinto dal Real, che venne scalzato dal Barcellona; le merengues si rifecero vincendo la quarta Coppa dei Campioni consecutiva. In finale, contro lo Stade Reims, Kopa non giocò al meglio delle sue condizioni dopo aver preso un colpo al ginocchio in un contrasto con Jean Vincent
Al termine della stagione Kopa lasciò la squadra per ritornare a quella precedente: lo Stade Reims.
Tra la partenza di Kopa per Madrid e il suo ritorno lo Stade Reims aveva mutato notevolmente i componenti della rosa, tanto che l'attaccante ritrovò come compagni di squadra solo Giraudo, Jonquet, Jacquet, Leblond e Siatka, nonché l'allenatore Batteux. A questo gruppo si erano aggregati altri giocatori quali Colonna, Wendling, Rodzik, Muller, Fontaine, Piantoni e Vincent.  La squadra si rivelò alquanto prolifica mettendo a segno 109 reti, e Kopa realizzò il proprio record di gol in una stagione: 14 marcature in 36 apparizioni gli valsero il premio di miglior giocatore della competizione insieme alla sesta posizione nella classifica del Pallone d'oro. Nella stagione successiva il Reims non riuscì a confermarsi campione di Francia, né trovò fortuna in Coppa dei Campioni, dove si fermò agli ottavi di finale perdendo contro il Burnley.
L'edizione 1961-1962 fu l'ultimo campionato francese vinto da Kopa: il Reims terminò a pari punti col RC Parigi e prevalse grazie alla media gol, superiore di pochi decimi, mentre Kopa marcò solamente due reti. L'annata seguente per il giocatore fu ancora meno prolifica, con un solo gol segnato, ma il Reims si classificò secondo alle spalle del Monaco. Il campionato 1963-1964 fu invece un disastro per la squadra di Kopa, che terminò penultima con il peggior attacco del torneo e retrocesse in serie cadetta. Kopa decise di rimanere a Reims per tentare la promozione, che sarebbe arrivata due anni dopo, nel 1966. L'attaccante terminò l'attività calcistica professionistica l'11 giugno del 1967, a 35 anni.
Kopa fu inizialmente selezionato per un incontro fra rappresentative giovanili tra Francia e Paesi Bassi. Il personale della nazionale transalpina tuttavia si accorse che Kopa, figlio di polacchi, non era ancora un cittadino francese, cosicché l'attaccante dovette attendere la maggiore età, allora stabilita a ventun'anni, per scegliere la cittadinanza francese e avere la possibilità di giocare in nazionale.
Giocò la prima partita con la Nazionale B il 20 aprile 1952 contro il Saarland. Fece una buona prestazione che gli permise di essere convocato con la nazionale Under-21 per una gara vinta 7-1 contro l'Inghilterra, in cui Kopa segnò la prima e l'ultima rete della partita. Si guadagnò così un posto nella nazionale maggiore, con la quale esordì il 5 ottobre 1952 a Colombes contro la Germania.
La Francia ottenne senza problemi la qualificazione al mondiale e Kopa segnò anche una rete, contro il Lussemburgo.
Nella fase di preparazione al mondiale è ricordato un aneddoto relativo alla mattina del 3 giugno 1954, quando la nazionale francese si recò a Divonne-les-Bains per un allenamento di preparazione al mondiale che non si svolse nel migliore dei modi per un atteggiamento festaiolo dei giocatori, alcuni dei quali furono meno veloci del massaggiatore della squadra, Louis Haunaut, nella prove di corsa.
Nella fase finale dei mondiali la nazionale francese trovò nel proprio gruppo Jugoslavia, Messico e Brasile, anche se non dovette affrontare quest'ultima poiché erano entrambe teste di serie.
Il 16 giugno a Losanna i francesi vennero battuti dagli jugoslavi grazie a un gol di Miloš Milutinović al 15'. Kopa dopo questa partita fu aspramente criticato, e all'uscita dello spogliatoio un uomo insultò i giocatori francesi e disse a Kopa di tornarsene in miniera.
Tre giorni dopo, a Ginevra, la Francia sperò in uno spareggio, che si sarebbe potuto verificare solo in caso di vittoria contro il Messico e di una sconfitta della Jugoslavia. I giocatori francesi ottennero la vittoria per 3-2, con Kopa che segnò a due minuti dalla fine il gol del definitivo vantaggio su calcio di rigore, ma Brasile e Jugoslavia pareggiarono 1-1 estromettendo quindi i Bleus dalla competizione.
Nelle successive amichevoli Kopa realizzò buone prestazioni, marcando anche una doppietta contro il Belgio; dopo la partita l'allenatore Jules Bigot rassegnò le dimissioni e fu sostituito da Albert Batteux.
La prima partita del nuovo commissario tecnico fu contro la Nazionale spagnola. Quest'ultima era data per favorita e passò infatti in vantaggio, ma la Francia con un gol e un assist di Kopa riuscì a vincere l'incontro. La stampa fu impressionata dal giocatore francese e così pure i dirigenti madrilisti, che lo avrebbero ingaggiato due anni dopo. Il giornalista inglese Desmond Hackett soprannominò Kopa il Napoleone del calcio. Kopa marcò una rete anche nelle partite con Svezia e Inghilterra, mentre il rigore segnato con la Svizzera fu il quarto gol consecutivo in nazionale. La partita successiva fu la prima tra Unione Sovietica e Francia: allo Stadio Dinamo di Mosca l'incontro si concluse 2-2 e la nazionale transalpina continuò una striscia d'imbattibilità che durava da un anno e mezzo. Dopo una rivincita contro la Jugoslavia e una sconfitta contro il Belgio, Kopa disputò la sua ultima partita in nazionale prima della successiva Coppa del mondo a Bologna contro l'Italia. L'incontro, giocato sotto la neve, terminò a favore degli azzurri per 2-0.
In questa edizione del campionato mondiale la Francia ritrovò nel gruppo la Jugoslavia, insieme a Paraguay e Scozia. Il formidabile quartetto offensivo francese composto da Wisnieski, Piantoni, Vincent e Kopa divenne un quintetto quando si aggiunse Fontaine, reduce da un'annata da capocannoniere al Reims. L'intera formazione si giovò del clima scandinavo, trovando morale e un'idonea forma fisica.
La prima partita, contro i paraguaiani, fu vinta facilmente per 7-3 con Kopa in gol. A seguito della sconfitta per 3-2 contro la Jugoslavia, i Bleus si trovarono nella situazione di dover obbligatoriamente vincere per qualificarsi, e infatti ottennero il successo contro la Scozia.
I quarti di finale contro l'Irlanda del Nord furono agevolmente superati con una vittoria per 4-0, ma, nonostante Kopa ritenesse la sua squadra una delle migliori del torneo, la corsa al titolo venne arrestata dalla selezione brasiliana che si impose per 5-2. Nella partita Kopa realizzò un assist per Fontaine per il temporaneo pareggio, ma la nazionale transalpina crollò definitivamente dopo che Robert Jonquet si ruppe il perone in uno scontro con Vavá, lasciando i compagni in inferiorità numerica. La Francia si consolò con il terzo posto strappato ai campioni uscenti della Germania Ovest per 6-3. Protagonista dell'exploit francese fu Fontaine, il quale siglò il record di reti in una singola edizione. L'attaccante spiegò la sua prolificità come una conseguenza della profonda intesa con Kopa, con cui si divertiva a giocare insieme.
Successivamente al Mondiale Kopa giocò un paio di amichevoli, capitanando anche la squadra contro il Belgio, ma l'attaccante non fu disponibile per la prima edizione del campionato europeo a causa di dolori alle caviglie. Nel 1962 Batteux abbandonò l'incarico di allenatore che passò a Henri Guérin, mentre selezionatore divenne Georges Verriest.
Nell'ottobre del 1962 Verriest selezionò Kopa per una partita di qualificazione al Campionato europeo del 1964 contro l'Inghilterra; Kopa fece una buona prestazione e la Francia pareggiò 1-1. Il giocatore saltò la successiva partita con la Germania Ovest, poi disputò contro l'Ungheria ma, preoccupato per la malattia del figlio, giocò male e la Francia perse. Per la prestazione scadente il calciatore non fu criticato solo dalla stampa ma anche dal selezionatore Verriest. Il giocatore rispose che il mercoledì successivo (nell'incontro di Coppa dei Campioni contro l'Austria Vienna) avrebbe dimostrato di meritare la nazionale. Kopa fece una prestazione eccellente e il Reims vinse per 5-0.
Dopo tale incontro fu convocato per una partita d'allenamento contro lo Standard Liegi, con i francesi che superarono la compagine belga ma non convinsero. Successivamente all'incontro si decise di allontanare Kopa dalla squadra.
Sotto pressione da parte del popolo francese che voleva nuovamente l'attaccante in nazionale, Verriest lo selezionò per un incontro con la Bulgaria. Prima di accettare la convocazione Kopa volle un colloquio con Verriest, presenziato anche dall'allenatore Guérin, in cui il giocatore chiese al selezionatore di ritirare le critiche dispensate nei suoi confronti; al rifiuto di Verriest Kopa abbandonò la nazionale. Dopo l'incontro Guérin disse alla stampa che il fallimento della discussione era dipeso da Kopa e che il calciatore aveva oltretutto denigrato i compagni di squadra, anche se successivamente l'allenatore sarebbe ritornato sulle sue parole. Dopo la qualificazione della nazionale al campionato europeo, i giornali titolarono: «La Francia ha vinto, Kopa ha perso». La sua ultima partita ufficiale coi Bleus rimase quindi quella contro l'Ungheria.
Kopa fu iscritto in prima squadra per la stagione 1970-1971 dello Stade Reims soltanto per rientrare nella quota di 11 giocatori professionisti.
Poco prima del suo quarantaduesimo compleanno Kopa fu contattato da Just Fontaine, direttore sportivo del Paris Saint-Germain, per rinforzare la squadra che allora militava in seconda divisione. Kopa rifiutò l'invito ma partecipò a un'amichevole con la maglia parigina durante la quale realizzò una tripletta. Continuò a giocare a calcio amatoriale fino a 70 anni, età in cui dovette lasciare questa attività a seguito di una osteotomia alla gamba.
(FR) Raymond Kopa e Patrice Burchkalter, Kopa par Raymond Kopa, 2ª ed., Jacob-Duvernet, 2006, ISBN 978-2-84724-230-0.
(FR) Raymond Kopa e Patrice Burchkalter, Le Kopa, 2ª ed., Jacob-Duvernet, 2010, ISBN 978-2-84724-274-4.
(FR) Jean Riverain e Claude Quesniaux, Kopa, Coppi ... et autres champions, Parigi, GP, 1961.
(EN) David Goldblatt, The ball is round. A global history of football, Londra, Viking Press, 2006, ISBN 0-670-91480-0.
(FR) Alfred Wahl, Les archives du football. Sport et société en France (1880-1980), Gallimard-Jeunesse, 1989, ISBN 2-07-071603-1.
(FR) Denis Chaumier, Les Bleus. Tous les joueurs de l'équipe de France de 1904 à nos jours, Larousse, ISBN 2-03-505420-6.
(FR) Michel Hidalgo e Patrice Burchkalter, Le temps des Bleus. Mémoires, Parigi, Jacob-Duvernet, ISBN 978-2-84724-146-4.
(FR) Pierre Delaunay, Jacques de Ryswick e Jean Cornu, 100 ans de football en France, Parigi, Atlas, 1983, ISBN 2-7312-0108-8.
(FR) Alfred Wahl e Pierre Lanfranchi, Les footballeurs professionnels des années trente à nos jours, Parigi, Hachette, ISBN 2-01-235098-4.
(FR) Gerard Ejnès, La belle histoire. L'équipe de France de football, Issy-les-Moulineaux, L'Équipe, 2004, ISBN 2-9519605-3-0.
(FR) Lucien Perpère, Victor Sinet e Louis Tanguy, Reims de nos amours. 1931/1981 – 50 ans de Stade de Reims, Reims, Alphabet Cube, 1981.
(FR) Pascal Grégoire-Boutreau e Tony Verbicaro, Stade de Reims - Une histoire sans fin, Saint-Étienne, Cahier intempestifs, 2001, ISBN 2-911698-21-5.

Raz Malhotra è un personaggio dei fumetti ideato da Nick Spencer (testi) e Ramon Rosanas (disegni), pubblicato dalla Marvel Comics. La sua prima apparizione è in Ant-Man Annual (Vol. 1) n. 1 del 2015.
È un omosessuale che ha assunto l'identità del secondo Giant-Man, entrando nelle Soluzioni per la Sicurezza Ant-Man con a capo Scott Lang. È un uomo con ampie conoscenze riguardo alle intelligenze artificiali.
Raz Malhotra è un grande studioso di intelligenze artificiali. Tuttavia, dopo gli avvenimenti di Age of Ultron, ha dovuto dire addio alla sua promettente carriera. Utilizzato come pedina da Testa d'Uovo (il quale voleva vendicarsi di Henry Pym), viene salvato da Giant-Man e Ant-Man II. Raz collabora così con gli eroi per sconfiggere Testa d'Uovo. Dopo quest'avventura e la morte apparente di Hank Pym, Scott Lang invita Malhotra a vestire i panni di Giant-Man nelle sue Soluzioni per la Sicurezza Ant-Man.
Raz Malhotra ha accettato la proposta del nuovo lavoro di Lang alle Ant-Man Security Solutions, diventando Giant-Man II venendo addestrato da Scott Lang dopo aver quasi distrutto il Golden Gate Bridge.

Con il termine realtà si intende ciò che esiste effettivamente, di solito in contrasto a ciò che è illusorio, immaginario o fittizio. A volte viene anche contrapposta al sogno. Questo concetto pone diverse questioni sia nella scienza sia nella filosofia, entrando in contatto con la domanda ontologica dell'essere.
Il termine realtà deriva dal latino res con affinità al sanscrito rāḥ «possesso, bene, ricchezza», ovvero un oggetto materiale, e il sostantivo realitas, da cui realtà, compare soltanto nel tardo Medioevo ad opera di Duns Scoto, ma non per indicare la totalità di ciò che costituisce il "fuori" della coscienza umana, bensì l'individuazione (la realtà ultima del singolo ente che esiste).
 Tale concetto si contrappone all'idea latina di abstracta (quidquid credat intellectus de rei veritate = ciò che l'intelletto crede circa la verità della cosa).
L'etimologia mostra subito quale siano i problemi e le relazioni con altri termini fondamentali della filosofia: "essere" e "verità". La relazione con questi altri termini è essenziale per la comprensione del concetto stesso di "realtà". In generale la metafisica, ovvero una delle branche fondamentali della filosofia, tende ad avere una concezione di "realtà" molto più ampia di quello della scienza, andando alla ricerca del fondamento o dell'essenza nascosta dietro il semplice fenomeno fisico offerto all'evidenza dell'indagine strumentale.
In prima istanza il concetto di realtà è intrinsecamente legato all'ontologia, cioè alla disciplina filosofica che si occupa di ciò che esiste. Un problema tipico dell'indagine ontologica può essere formulato come segue: cosa si intende quando si afferma che "una cosa esiste"?
2. Esiste un oggetto (= "ob-iectum" = "che sta davanti") che è diverso dal soggetto (= "sub-iectum" = "che sta sotto") conoscente.
Il percorso qui sopra indicato (molto generico) illustra gli altri problemi legati al concetto di realtà:
Problema della gnoseologia: in che modo conosciamo l'oggetto? Tutti i soggetti lo conoscono allo stesso modo (cioè è una conoscenza "oggettiva")?
problema della verità: ciò che conosciamo è ciò che l'oggetto è veramente ? Oppure in realtà è diverso? Esisterebbe anche se non lo conoscessimo?
problema della certezza: la conoscenza dell'oggetto da parte del soggetto è sicura, innegabile?
problema della metafisica: esiste qualcosa di non materiale, un qualcosa di cui possiamo dire che esiste ma che non sia "res"? Perché esiste qualcosa anziché nulla?Si vede da questa introduzione del tutto generale come tali termini (esistenza, verità, realtà, certezza, soggetto, oggetto) siano strettamente collegati, tanto che non si può chiarirne uno senza utilizzarne un altro, quasi si trattasse di prospettive diverse di uno stesso oggetto; conviene quindi illustrare come questi termini si sono trasformati nel corso della storia.
La filosofia greca si pone il problema della corrispondenza fra la conoscenza della natura e la natura stessa. Non viene per lo più messa in discussione la realtà come ciò che esiste indipendentemente dal soggetto conoscente (questione che viene in luce esplicitamente solo nella modernità a partire da Cartesio e Leibniz), poiché la presenza di oggetti esterni al soggetto è considerata un'evidenza immediata. Si tratta semmai di stabilire come avvenga la conoscenza delle cose.
In questo contesto si inseriscono ad esempio le teorie epicuree delle immagini di cose, che staccandosi dagli enti si imprimerebbero nella coscienza; o ancora la teoria delle idee di Platone per cui, com'è noto, sono le idee ad avere lo status di realtà e verità, mentre le cose materiali e le sensazioni empiriche sono un'immagine fallace, al massimo una "copia" delle idee. Aristotele riformula interamente la questione della conoscenza e della natura, affermando che non vi è separazione fra idee e cose, ma differenti aspetti della realtà.
Quanto sopra è estremamente riassuntivo (si faccia riferimento alle singole voci per approfondimenti sui filosofi citati), e vuole solo illustrare come il problema della realtà parta storicamente da quello epistemologico (=teoria della conoscenza - uno degli aspetti elencati nella premessa).
Approfondendo questo aspetto si affaccia, nel medioevo, la complessità implicata dal concetto di realtà; ad esempio Tommaso d'Aquino:
Cioè, in breve: veritas est adaequatio rei et intellectus (la verità è l'adeguatezza/corrispondenza della cosa e dell'intelletto);
Ecco entrare in gioco i tre concetti su cui si dibatterà dal medioevo in poi: la verità, la cosa (res), l'intelletto (la facoltà conoscitiva che aspira alla certezza della conoscenza).
Un approccio molto particolare alla realtà (rispetto alla tradizione filosofica) è quello della sociologia della conoscenza. Questo punto di vista è ben rappresentato nell'opera La realtà come costruzione sociale di Peter L. Berger e Thomas Luckmann, secondo i quali la realtà non è qualcosa a priori, ma viene costruita come prodotto dell'attività umana, seguendo un processo dialettico.
Questo approccio ha delle analogie con il costruttivismo filosofico, una posizione secondo la quale non ha senso il perseguire una rappresentazione oggettiva della realtà perché il mondo della nostra esperienza, il mondo in cui viviamo, è il risultato della nostra attività costruttrice.
Jean-François Courtine, Realitas, In: Historisches Wörterbuch der Philosophie, a cura di Joachim Ritter e Karlfriend Gründer, Basilea, Schwabe, 1971–2007, vol. 8, pp. 177–188.
Marta Fattori e Massimo L. Bianchi (a cura di), Res. III Colloquio Internazionale del Lessico Intellettuale Europeo (Roma, 7-9 gennaio 1980), Roma, Roma, Edizioni dell'Ateneo, 1982.
 Realtà, su thes.bncf.firenze.sbn.it, Biblioteca Nazionale Centrale di Firenze. 

Rebuild of Evangelion (ヱヴァンゲリヲン新劇場版 Evangerion shin gekijōban?, lett. "Evangelion nuova versione cinematografica") è una tetralogia cinematografica d'animazione, annunciata come remake dell'anime Neon Genesis Evangelion.
Nel settembre del 2006, sul numero di ottobre del mensile giapponese Newtype, è stato annunciato per la prima volta che la nuova serie cinematografica Rebuild of Evangelion sarebbe giunta nei cinema nell'estate del 2007. Il 9 settembre, il sito ufficiale della Gainax ha confermato che Rebuild of Evangelion consisterà in quattro film. I primi tre saranno una narrazione alternativa della serie TV (includeranno però molte nuove scene, ambienti, sfondi, personaggi) mentre il quarto darà alla storia una nuova conclusione, completamente diversa sia da quella della serie TV sia da quella del film The End of Evangelion; la serie intende essere accessibile anche a coloro che non conoscono le precedenti opere legate alla saga.
Il 28 settembre, Hideaki Anno ha rilasciato una dichiarazione sotto forma di poster cinematografico affisso in 50 cinema giapponesi, fornendo una spiegazione per il suo ritorno alla serie e fissando una data (1º settembre 2007) per la diffusione del primo film nelle sale nipponiche. In questo comunicato, veniva inoltre affermato che il progetto Rebuild non sarebbe più stato prodotto dallo studio Gainax, ma da una nuova compagnia fondata da Anno stesso, lo Studio Khara. La data d'uscita del secondo film, inizialmente programmata per l'inverno del 2008, è stata in seguito posticipata al 27 giugno 2009.
In Italia la nuova tetralogia cinematografica è in corso di pubblicazione da parte della Dynit che, dopo aver già distribuito il primo film, in occasione del Lucca Comics & Games 2009 ha presentato il secondo, Evangelion 2.0 (in lingua originale con sottotitoli in inglese). Il secondo film di Evangelion è stato poi distribuito dalla stessa Dynit in DVD e Blu-ray il 26 ottobre 2010 completamente doppiato in Italiano. Il terzo film della saga Evangelion: 3.0 You Can (Not) Redo è stato proiettato in via esclusiva il 25 settembre 2013 in tutte le sale Nexo Digital.
Jo, Ha, Kyu (序 破 急 Jo, Ha, Kyu?) sono la forma musicale della gagaku, la musica classica giapponese, e corrispondono all'incirca al primo, secondo e terzo movimento della musica classica occidentale: preludio, intermezzo, finale. L'idea di Jo-Ha-Kyu è utilizzata anche all'interno del teatro nō ed è famosa nel suo genere. Per il titolo del terzo film, la Khara ha deciso, in luogo di Kyu (急?), di utilizzare la lettera dell'alfabeto latino Q (che sta per "Quickening"), con cui condivide la pronuncia in inglese. Al titolo dell'ultimo film è stato aggiunto un simbolo musicale, una linea di battuta utilizzata negli spartiti per indicare la fine di un ritornello. Questo simbolo, la cui pronuncia giapponese non è stata specificata, indica all'esecutore dello spartito che la parte del brano tra esso e il rispettivo simbolo di inizio ritornello va ripetuta.
Mentre il titolo della serie originale era scritto usando il katakana Evangerion (エヴァンゲリオン?), i titoli dei primi tre film della tetralogia Rebuild sostituiscono i caratteri e (エ?) e o (オ?) rispettivamente con i più desueti we (ヱ?) e wo (ヲ?). Ciononostante, la pronuncia giapponese del nuovo titolo si mantiene inalterata poiché la pronuncia dei nuovi caratteri è stata assimilata da quella dei due precedenti. Per il titolo dell'ultimo film si torna alla scrittura in katakana originale, ma è stato aggiunto Shin (シン?), e dal momento che è scritto in katakana e non in kanji, quest'ultimo termine può avere come significato sia "nuovo" (新 Shin?), che "vero" (真 Shin?), o anche qualcosa di completamente differente.
Come già accaduto con i doppi titoli agli episodi della serie tv originale, ogni film ha un titolo giapponese (usato in patria) ed uno inglese (usato internazionalmente) scelto dalla Khara stessa.
Con Neon Genesis Evangelion, Anno sembra aver sperato di rinnovare il settore degli anime. Questo desiderio è stato anche il motivo che ha spinto Anno nel creare Rebuild of Evangelion:
Il primo capitolo della tetralogia, intitolato Evangelion: 1.0 You Are (Not) Alone, è uscito nei cinema giapponesi il 1º settembre 2007 ed è stato distribuito nel circuito home video italiano da Dynit nel 2008 in differenti versioni, e proposto anche in Blu-ray Disc. Evangelion: 2.0 You Can (Not) Advance, il secondo capitolo, è uscito in Giappone il 27 giugno 2009 e distribuito in Italia da Dynit a partire da fine ottobre 2010. Il terzo e penultimo capitolo, intitolato Evangelion: 3.0 You Can (Not) Redo, è uscito nelle sale giapponesi il 17 novembre 2012 ed è stato proiettato in alcune sale italiane il 25 settembre 2013 all'interno del programma "Nexo Anime" proposto da Nexo Digital e Dynit. L'edizione home video DVD e Blu Ray è stata pubblicata il 30 ottobre 2013.
Il primo capitolo della saga Rebuild of Evangelion, Evangelion: 1.0 You Are (Not) Alone, ha vinto i 13° Animation Kobe Awards nella categoria "Theatrical Film Award". Trasmesso il 9 novembre 2012, ha raggiunto il 12% di share, e nonostante sia uscito in pochissimi cinema, ha incassato circa 2,4 milioni di dollari.
Evangelion: 2.0 You Can (Not) Advance aveva venduto sino a dicembre 2012, più di 450.000 copie in formato Blu-Ray (la settimana del 12/18 novembre aveva raggiunto le 370.000 copie DVD), mentre Evangelion: 1.0 You Are (Not) Alone 170.000. In generale, Evangelion: 2.0 You Can (Not) Advance, ha incassato più di 41 milioni di dollari (5 milioni nella settimana di uscita nel solo Giappone) a livello mondiale, mentre il costo di produzione era poco più di 130 mila.
Evangelion: 3.0 You Can (Not) Redo, in data 9 dicembre 2012, aveva incassato più di 50.000.000 di dollari, raggiungendo i 58.000.000 a gennaio 2013, sfiorando infine i 60.000.000 di dollari nel febbraio 2013. Nella settimana di uscita del film in Blu-Ray (22-28 aprile 2013) ha venduto più di 300.000 copie, classificandosi nettamente al primo posto. Il film è il secondo film anime che ha incassato di più nel 2012, superato solo da One Piece Film Z.
I primi 6 minuti del film sono stati trasmessi alla vigilia dell'uscita nelle sale cinematografiche, il 16 novembre 2012, raggiungendo il 13% di share. Dato il successo di Rebuild of Evangelion, lo Studio Khara ha prodotto l'ufficiale Evangelion smartphone.

La reggia di Capodimonte è un palazzo reale, con annesso un parco, ubicato a Napoli nella località di Capodimonte. Fu la residenza storica dei Borbone di Napoli, ma anche dei Bonaparte e Murat nonché dei Savoia.
Costruita a partire dal 1738 per volere di Carlo di Borbone come luogo dove accogliere la collezione Farnese, è stata successivamente adibita a reggia fino al 1957, anno dal quale ospita il Museo nazionale di Capodimonte.
La reggia si estende su due livelli ed al primo piano si trovano gli Appartamenti Reali: si tratta in parte di ricostruzione, in parte di originali, degli arredi appartenuti alle famiglie dinastiche che hanno abitato nella dimora; tra gli elementi di spicco: porcellane, oggetti di vita quotidiana e sculture e pitture di artisti italiani ed europei del XVIII e XIX secolo.
Nel 2015 il museo e parco hanno fatto registrare rispettivamente 144 694 e 974 531 visitatori.
Dopo due secoli di viceregno spagnolo e trent'anni di dominazione austriaca, nel 1734, con la salita al trono di Carlo di Borbone, Napoli ritorna ad essere capitale di un regno indipendente: il nuovo re decide di approntare un riassetto urbano della città e tra le varie idee quella di costruire un palazzo dove ospitare una collezione di opere d'arte, la cosiddetta collezione Farnese, iniziata da papa Paolo III nel XVI secolo e continuata dai suoi discendenti, ereditata dalla madre Elisabetta Farnese e ancora divisa tra Roma e Parma, anche perché al Palazzo Reale non era mai stata realizzata una galleria d'arte. Il luogo prescelto per la costruzione dell'edificio è la collina di Capodimonte, una zona boschiva di Napoli, ricca di selvaggina, con l'intenzione di affiancare all'uso museale anche un luogo dove risiedere durante le battute di caccia: la collina inoltre offre panorami sul Vesuvio, su San Martino e su Posillipo.
La prima pietra delle reggia viene posta il 10 settembre 1738 ed i lavori di costruzione sono affidati all'ingegnere militare Giovanni Antonio Medrano a cui è affiancato Antonio Canevari, anche se la loro collaborazione risulterà poi abbastanza travagliata. Una commissione di esperti, che inizia a lavorare dal 1739, si occupa invece di definire gli spazi interni per meglio assolvere alla funzione museale; il progetto prevede quindi un edificio a pianta rettangolare con tre cortili interni, le cui sale esposte a sud, con vista sul mare, destinate all'esposizione dei dipinti, mentre quelle più interne, che guardano verso il giardino, adibite a biblioteca. I lavori procedono abbastanza lentamente; ad un affievolimento dell'entusiasmo iniziale si affiancano problemi di natura logistica, come la mancanza di acqua sulla collina di Capodimonte e la difficoltà per raggiungere il sito, a causa dell'assenza di una strada diretta e la presenza del vallone della Sanità, che impone diverse salite, tant'è che Johann Joachim Winckelmann, durante una visita alla reggia sostiene:
Nel 1742 l'architetto Ferdinando Sanfelice comincia la sistemazione dei centoventiquattro ettari del parco di Capodimonte: da una spianata di forma ellittica che si apre di fronte al palazzo, il Sanfelice lascia partire cinque viali da cui si diramano altri più piccoli che attraversano il bosco; a questo si affianca inoltre anche il restauro di tutte quelle costruzioni già presenti all'interno del giardino e destinate o ad abitazione o a luoghi di culto o adibite a sedi di lavoro come, una fabbrica di arazzi aperta nel 1737, una fabbrica di porcellana, inaugurata nel 1743 per poi essere distrutta assieme a tutti gli impianti e i forni nel 1759 quando il re si trasferisce in Spagna, portando con sé tutte le maestranze, risultando essere una delle più importanti nella lavorazione del materiale che dalla fabbrica prende il nome, una Stamperia Reale, nel 1750, ed una fabbrica d'armi, nel 1753, oltre a diverse aziende agricole. Nel 1755, nel palazzo ancora in costruzione, viene aperta la Reale Accademia del Nudo, diretta da Giuseppe Bonito, mentre nel 1758 sono trasferiti i primi dipinti che vanno ad occupare dodici delle ventiquattro sale, ancora in fase di completamento.
Con la salita al trono di Ferdinando I delle Due Sicilie nel 1759 i lavori della reggia continuano ad andare a rilento, sia perché si era paventata l'idea di creare a Napoli un unico polo museale dove raccogliere, oltre alle opere d'arte, anche la biblioteca e l'accademia, con la scelta ricaduta sul palazzo degli Studi, il futuro museo archeologico nazionale, sia per una questione di carattere economico, in quanto l'interesse del nuovo re si era spostato verso la costruenda reggia di Caserta: tuttavia, con Ferdinando Fuga a capo dei lavori, nel 1765 viene completata l'ala centrale e, negli ultimi trent'anni del XVIII secolo, è ripristinata la fabbrica di porcellane. Sono inoltre completate le stanze del secondo cortile, unite a quelle già realizzate tramite due lunghi saloni, destinati a diventare, con l'inizio del nuovo secolo, di rappresentanza e viene infine inaugurato un laboratorio di restauro. Con l'avvento della breve Repubblica Napoletana nel 1799, il palazzo viene in parte saccheggiato delle sue opere ed al ritorno di Ferdinando il resto della collezione viene trasferito al palazzo Francavilla, al centro della città, perdendo in parte la sua funzione museale e destinata a sede abitativa.
L'arrivo dei francesi a Napoli nel 1806 e dei suoi nuovi sovrani Giuseppe Bonaparte e Gioacchino Murat, quest'ultimo regnante dal 1808 al 1815, corrisponde ad una nuova fase di vita per la reggia, votata a diventare una residenza reale. I nuovi sovrani infatti attuano innanzitutto una politica di urbanizzazione della collina di Capodimonte con la costruzione di ville e casini per i dignitari di corte e studiano un collegamento diretto tra la città e il palazzo, ossia una strada rettilinea, chiamata Corso Napoleone, divenuto poi via Santa Teresa degli Scalzi e corso Amedeo di Savoia. I lavori per la nuova strada iniziano nel 1807 sotto la direzione di Bartolomeo Grasso e l'esecuzione di Nicola Leandro e Gioacchino Avellino: questa supera il vallone della Sanità con un ponte, iniziato nel 1809, fino a terminare in una piazza ellittica, chiamata Tondo di Capodimonte, da dove una serie tornanti permette di giungere fino alla reggia. Circa trent'anni dopo, inoltre, viene realizzata una scala monumentale in piperno, su disegno di Antonio Niccolini, che partendo dal Tondo, taglia i tornanti, per un accesso rapido alla dimora, anche se solo pedonale. All'arrivo dei francesi la residenza è completa solo per due terzi: gli interni sono arricchiti con arredi e oggetti fatti arrivare direttamente dalla Francia o commissionati ad artigiani locali, secondo il gusto dei sovrani.
Con la restaurazione della dinastia borbonica a Napoli nel 1816, il re Ferdinando rimane entusiasta della nuova impronta data al palazzo, continuando quella politica residenziale di chi l'aveva preceduto: anche il secondo piano è liberato dal resto delle opere d'arte rimanenti, trasferite al palazzo degli Studi e destinato alla servitù. La reggia di Capodimonte diventa quindi sede di eventi e feste: nel 1819 soggiorna Klemens von Metternich, accompagnato dalla consorte e dal primo ministro, durante la cui permanenza vengono allestiti banchetti per oltre mille invitati e vengono esaltati le portate preparate, tra cui la sfogliatella, e i giochi scenici creati, come quello di un quadrupede paracadutato da un pallone aerostatico; durante questo periodo il giardino viene aperto alla popolazione due volte all'anno, all'approssimarsi di festività religiose, per consentire il pellegrinaggio ad un eremo di frati cappuccini, situato ai confini del parco. Sia Ferdinando che il suo successore, il figlio Francesco I delle Due Sicilie, utilizzano la reggia a scopo residenziale, affiancandola a quella di Portici e Caserta: in particolare Francesco preferisce soggiornare in una palazzina chiamata dei Principi, un antico casino nobiliare restaurato, situata all'interno del parco stesso, a poca distanza dal complesso principale.
Nel 1830 sale al trono Ferdinando II delle Due Sicilie, il quale trova un palazzo ancora incompiuto: completato nel 1833 il terzo cortile, nel 1834 affida i lavori agli architetti Antonio Niccolini e Tommaso Giordano, i quali provvedono alla realizzazione del cortile nord; dal 1836 al 1837 vengono effettuate anche le decorazioni delle sale destinate agli appartamenti, quelle dell'area meridionale, in stile neoclassico, in particolare di due saloni di rappresentanza, uno arricchito con dipinti ritraenti personalità della dinastia borbonica, l'altro destinato ai ricevimenti di corte: le sale sono inoltre abbellite con opere acquistate dai sovrani oppure spedite da giovani artisti napoletani mandati a studiare a Roma con contribuito reale, e da loro stessi realizzate per mostrare i progressi avuti. Il palazzo è definitivamente completato nel 1838, anche se agli inizi degli anni '40 viene aggiunto lo scalone monumentale interno; inizia inoltre anche la sistemazione del parco, affidato alla cure di Friedrich Dehnhardt, il quale lo trasforma in un giardino all'inglese, con aiuole ed essenze arboree, oltre a piante esotiche e rare.
Irrilevante è la successione al trono di Francesco II delle Due Sicilie, mentre con l'unità d'Italia e la nomina di Annibale Sacco a direttore della Real Casa, quando la reggia di Capodimonte continua a svolgere la sua funzione abitativa per conto di casa Savoia, importanti furono alcune aggiunte alle decorazioni interne. Infatti Sacco vi trasferisce un gran numero di porcellane e Biscuit, l'armeria nel 1864, un salottino di porcellana nel 1866, realizzato nella metà del XVIII secolo per volere della regina Maria Amalia di Sassonia e originariamente collocato nella reggia di Portici, ed un pavimento in marmo nel 1877, ritrovato circa cento anni prima durante gli scavi archeologici di una villa imperiale a Capri e sistemato temporaneamente a villa Favorita a Resina. Sempre grazie al nuovo direttore, intorno agli appartamenti sul piano nobile si viene a creare una sorta di pinacoteca che raccoglie opere pittoriche di artisti napoletani. Verso la fine del XIX secolo continuano a svolgersi feste e cerimonie, sia nel palazzo che nel parco; sono organizzati infatti banchetti in onore di Alessandro Dumas o dei reali d'Inghilterra, battute di caccia ed un ricevimento nel 1877 in occasione dell'Esposizione Nazionale di Belle Arti.
Anche all'inizio del XX secolo il complesso continua nella sua funzione abitativa: sovente soggiorna Vittorio Emanuele III di Savoia, mentre in seguito viene assegnata come dimora alla famiglia del duca di Aosta, nonostante il passaggio dell'edificio dalla Corona al demanio nazionale nel 1920. Questi lasciano la reggia solo al termine della seconda guerra mondiale, nel 1946, quando viene designata la sua nuova funzione, ossia quella museale, con decreto definitivo del 1949. Nel 1952 partono i lavori di restauro, con la valorizzazione degli ambienti residenziali e del parco e l'adattamento delle sale all'esposizione delle opere; il museo nazionale di Capodimonte viene inaugurato nel 1957.
A seguito del terremoto dell'Irpinia del 1980 si rendono necessari ulteriori restauri e grazie all'arrivo di finanziamenti il palazzo viene chiuso e riaperto nel 1995, rendendo fruibile prima il primo piano, dunque anche secondo e terzo nel 1999.
La reggia si presenta con una pianta rettangolare, con due corpi di fabbrica alle due estremità leggermente più sporgenti rispetto a quella centrale. Essa ha una lunghezza di centosettanta metri per ottantasette sul lato minore ed un'altezza di trenta metri distribuita su due piani più un sottotetto. Le pareti esterne, intonacate in rosso napoletano, sono in stile neoclassico con influenze doriche, considerato, nel XVIII secolo, idoneo per gli edifici museali. Queste presentano inoltre lesene in piperno grigio che si alternano a finestre, balconi al primo piano, dalla forma quadrata al secondo; al piano terra, alle finestre si aggiungono i portali ad arco a tutto sesto che consentono l'ingresso. Due di questi sono posti alle estremità del corpo centrale, mentre altri tre, in successione, si trovano nella parte centrale. L'edificio si sviluppa intorno a tre cortili ed internamente solo alcune sale del primo piano conservano gli arredi della reggia, denominate Appartamento Reale, mentre le restanti sale, così come il secondo piano, originariamente adibito alla servitù, il sottotetto e l'ammezzato sono destinati alle esposizioni museali; il piano terra è invece riservato all'accoglienza dei visitatori del museo con i vari servizi come biglietteria, guardaroba, bookshop, caffetteria e auditorium. Intorno alla reggia si estende un parco.
L'Appartamento Reale, modificato architettonicamente rispetto al suo aspetto originario e privato in parte degli oggetti di arredamento descritti negli inventari, ha visto avvicendarsi tra le sue sale cinque sovrani borbonici, due francesi e i duchi di Aosta.
Quello che si conserva dell'appartamento parte dalla sala 23, ossia la camera da letto di Francesco I e Maria Isabella di Borbone-Spagna, chiamata anche Alcova dipinta alla Pompeiana, uno degli interni più raffinati del XIX secolo la cui descrizione originaria è custodita in un inventario del 1857. L'ambiente venne realizzato tra il 1829 ed il 1830 su progetto di Antonio Niccolini, anche se l'architettura iniziale è stata poi alterata dall'apertura di una porta d'ingresso dove era l'alcova con il letto, che però non ha modificato la luminosità dell'ambiente, ripristinata grazie ad una carta da parato gialla, realizzata a San Leucio. Le decorazioni delle pareti sono a tempera e realizzate da Gennaro Bisogno, Gennaro Maldarelli e Salvatore Giusti, con temi che riprendono quelli degli affreschi ritrovati negli scavi archeologici di Pompei ed Ercolano, il pavimento è in mosaici antichi e la tappezzeria, come la portiera del balcone, anche se in parte andata perduta, è in seta, realizzata dalla Real Fabbrica di San Leucio su disegno dello stesso Niccolini. Completano l'ambiente un tavolo con scacchiera, un tripode, tre tavolini, rispettivamente in pietre dure, bronzo e alabastro, e quadri come Ritratti della famiglia di Francesco I e Siti reali; dalla finestra si gode infine di un panorama sul golfo di Napoli.
All'angolo del lato orientale del palazzo si trova la sala 31, denominata Salone della Culla in quanto in essa era custodita una culla, poi spostata nella reggia di Caserta, disegnata da Domenico Morelli e Ignazio Perricci donata dal popolo di Napoli ai Savoia per la nascita di Vittorio Emanuele III nel 1869. La sala, chiamata anche Gran Galleria color cece, ha un pavimento in marmo rinvenuto durante gli scavi archeologici di una villa imperiale di Capri, precisamente la villa Jovis, nel 1788, ed inizialmente posato nella villa Favorita a Resina e poi trasferito alla reggia di Capodimonte nel 1877. Nella stanza sono esposti diversi oggetti in porcellana, come due orologi, mentre alle pareti si trovano due paesaggi dipinti dai francesi Jean-Joseph-Xavier Bidauld e Alexandre-Hyacinthe Dunouy, due tele di Vincenzo Camuccini, tra cui una dal titolo Tolomeo Filadelfo nella biblioteca di Alessandria, un arazzo di Pietro Duranti ed un tessuto Gobelins con scene della vita di Don Chisciotte della Mancia.
La sala 32 è dedicata a Carlo di Borbone: questo è raffigurato insieme alla moglie Maria Amalia di Sassonia negli ovali del soffitto, opera del pittore di corte Francesco Liani: sempre dedicate al re diverse pitture che ritraggono scene della sua vita, come un dipinto a figura intera, intitolato Ritratto di Carlo di Borbone in abiti da cacciatore, di Antonio Sebastiani e Carlo di Borbone in visita alla basilica di San Pietro e Carlo di Borbone visita il papa Benedetto XIV nella coffee-house del Quirinale di Giovanni Paolo Pannini. Ornano la sala angoliere a forma di bacile in porcellana e specchiere e statuine sempre dello stesso materiale, oltre a sedie di manifattura inglese ed un tavolo parietale in legno, alabastro e terracotta.
La sala 33 è dedicata a Ferdinando IV: a lui è infatti intitolato un dipinto, il primo in assoluto in vesti di sovrano, ritratto all'età di otto anni, di Anton Raphael Mengs; nella stanza sono conservate due portantine in legno intagliato, un cassettone ligneo di manifattura inglese e opere pittoriche di Claude Joseph Vernet e di Antonio Joli, in particolare di quest'ultimo sono Partenza di Carlo per la Spagna vista da terra, Partenza di Carlo per la Spagna vista dal mare e Ferdinando IV a cavallo con la corte.
Un vasto ambiente di rappresentanza è la sala 34; l'idea di Ferdinando II, durante il progetto di risistemazione degli interni della reggia, era di creare in quest'ambiente una vera e propria galleria di ritratti della famiglia: al suo interno infatti, oltre a mobili di manifattura napoletana, si trovano tele come Ritratto equestre di Carlo di Borbone e Ritratto equestre di Maria Amalia di Sassonia di Francesco Liani e Ritratto di Carlo IV, re di Spagna e Ritratto di Maria Luisa di Parma di Francisco Goya e trasferiti a Napoli dalla seconda moglie di Francesco I, Maria Isabella di Spagna.
La sala 37, trovandosi nelle vicinanze del Salone delle Feste, era destinata ad ospitare banchetti e rinfreschi durante le feste che si tenevano a palazzo: dell'arredo originale fanno parte i tavoli da pareti, sostenuti da sfingi, una tavola centrale allestita con un corredo in bronzo dorato, opera della bottega del Righetti, e con un servizio di porcellane francesi donato da Maria Carolina d'Asburgo-Lorena e contornato da dodici sedie con braccioli, realizzati per volontà di Ferdinando II nel 1838; alle pareti diverse tele con tema della famiglia borbonica come Ritratto della famiglia di Ferdinando IV di Angelika Kauffmann e Ritratto della famiglia di Francesco I di Giuseppe Cammarano, ed ancora Veduta di Napoli da Capodimonte di Antonio Joli ed un arazzo con la Gloria del regno di Ferdinando IV e di Maria Carolina, di manifattura napoletana del XVIII secolo.
La sala 42, ossia il Salone delle Feste, è uno dei pochi ambienti di rappresentanza del piano nobile ad essere rimasto intatto; venne realizzata nel 1765 durante i lavori di costruzione dell'ala centrale del palazzo, originariamente pensata per ospitare le opere della galleria farnesiana e solo agli inizi del XIX secolo adibita ai ricevimenti e alle cerimonie ufficiali di corte. Durante i lavori di restauro voluti da Ferdinando II, la stanza venne completata e decorata tra il 1835 ed il 1838 da Salvatore Giusti, allievo di Jakob Philipp Hackert, sulla base di disegni di Antonio Niccolini, il quale darà una forte impronta neoclassica che si riscontra nella volta e nelle pareti con l'utilizzo di colori pastello e temi che si rifanno alla pittura pompeiana ed ercolanense; un ambiente simile a questo venne realizzato nel lato opposto del palazzo, ma poi modificato, con la divisione in tre stanze, a seguito della conversione museale del piano. La pavimentazione è in marmo siciliano con intarsi di marmi bianchi a formare disegni geometrici, probabilmente pensata dallo stesso Niccolini, mentre degli arredi originali rimangono gli specchi, i lampadari in cristallo, due divani, anche se altri sono stati ceduti alla fine del XIX secolo per andare ad allestire altri palazzi di rappresentanza del regno d'Italia, e tavoli parietali realizzati nel 1838 dall'intagliatore Francesco Biangardi e dal doratore Giuseppe De Paola, destinati in origine alla galleria dei ritratti.
La sala 43 presenta nel soffitto un affresco, Gloria di Alessandro Magno, realizzato nel XVIII secolo da Fedele Fischetti, originariamente nel palazzo di Sangro di Casacalenda di Napoli e trasportato nella reggia nel 1957 per meglio conservarlo; nella stanza inoltre sono ospitate manifatture in porcellana, come la composizione del Carro dell'Aurora, arazzi, diversi mobili eseguiti da artigiani reali e pitture di Hackert, Carlo Bonavia e Pierre-Jacques Volaire: di quest'ultimo Eruzione del Vesuvio dal ponte della Maddalena, Notturni del golfo di Napoli e Veduta della Solfatara.
Nella sala 44 sono conservati alcuni strumenti musicali appartenuti a Ferdinando IV come due ghironde, realizzate da Jean Louvet rispettivamente nel 1764 e nel 1780, ed una chitarra-lira di Gaetano II Vinaccia; tra gli oggetti d'arredo un orologio in Biscuit appartenuto a Maria Carolina, un arazzo raffigurante La munificenza di David, diverse porcellane ed un presepe del XVIII secolo, donato nel 1895 dagli eredi Catello, in terracotta, legno e sughero, con pastori in terracotta con corpo mobile in stoppa e fil di ferro.
Nella sala 45 si trova un soffitto affrescato, donato dai duchi del Balzo di Presenzano ed in origine all'interno del palazzo Casacalenda, raffigurante la Storia di Alessandro, di Fedele Fischetti, mentre il mobilio proviene dalla reggia di Carditello; decorano l'ambiente una serie di arazzi realizzati da Pietro Duranti su disegno di Odoardo Fischetti, rappresentanti scene di vita di Enrico IV di Francia come Il Re riceve il ministro Sully davanti a cortigiani. Nelle vetrine sono esposti oggetti di diverso materiale e fattura, segno di un proficuo scambio di regali tra le famiglie nobiliari dell'epoca, come portagioie, scatole con segreti, vasi, cofanetti e porcellane di scuola napoletana realizzate da Filippo Tagliolini.
La sala 51 è stata modificata rispetto alla sua forma originaria, rimpicciolita, perdendo l'apertura sul giardino, ma conservando quella sul cortile interno, per fungere da ingresso al salottino di porcellana di Maria Amalia di Sassonia, spostato nella reggia di Capodimonte nel 1886: la stanza è decorata con arazzi di Domenico Del Rosso e diverse tele di Élisabeth Vigée Le Brun e Pietro Duranti ed uno di Carlo Bonavia, la Cascata, realizzata nel 1755; l'ambiente si completa con alcune sedie realizzate a Napoli tra la fine del XVIII secolo e l'inizio del XIX secolo ed un orologio di Joseph Martineau.
Nella sala 52 è custodito il salottino di porcellana, composto da oltre tremila pezzi e realizzato tra il 1757 ed il 1759 da Giovanni Battista Natali, per essere destinato ad uso privato della regina Maria Amalia, la quale però lo adopererà pochissimo tant'è che, secondo i documenti dell'epoca, l'ultimo funzionamento del lampadario risaliva al luglio del 1759 e il 6 ottobre dello stesso anno la regina lasciava Napoli per trasferirsi a Madrid, dove se ne fece costruire uno simile al palazzo reale di Aranjuez: montato originariamente nella reggia di Portici, è stato trasferito nella reggia di Capodimonte nel 1866 per volere di Annibale Sacco. Tutte le fasi della sua realizzazione sono note attraverso diversi documenti: Luigi Vanvitelli, in una lettera indirizzata al fratello Urbano, datata giugno 1758, parlava di aver visto l'opera non ancora montata ed è quindi deducibile che questa fosse stata iniziata nell'anno precedente, e sicuramente conclusa nel 1759, anno in cui Giuseppe Gricci si reca a Portici con ventisei calessi i quali contengono il materiale pronto per essere montato; nel maggio 1759 erano inoltre già pronti il soffitto in stucco, le porte in legno ed il lampadario, mentre non si conosce se il pavimento era dipinto o anch'esso in porcellana. I pezzi di porcellana sono stati lavorati nella fabbrica di Capodimonte, sotto la guida del capo modellatore Giuseppe Gricci, che si è avvalso della collaborazione di Geatano Fumo e Ambrogio Di Giorgio per la formatura e Gaetano Tucci per la cottura, in modo tale da realizzare i disegni di Johann Sigmund Fischer e Luigi Restile; a Portici invece hanno lavorato Mattia Gasparini per gli stucchi e Gennaro Di Fiore per gli intagli lignei. Il salottino inoltre doveva essere interamente arredato in porcellana, di cui tuttavia non è rimasta alcuna traccia se non una consolle del 1759, conservata al musée national de Céramique a Sèvres. Spostato alla reggia di Capodimonte, in una sala riadattata per l'occasione, si nota come la volta in stucco si congiunga perfettamente alla costruzione in porcellana, la quale è fissata al muro tramite viti che poggiano su una gabbia di legno, nascoste da cornici, festoni e frutta: le decorazioni alle pareti sono costituite da animali, trofei musicali che recano cartigli o ideogrammi cinesi, inneggianti a re Carlo e scritti da un poeta appartenente al collegio dei Cinesi di Napoli, festoni e scene di vita cinese alternate a specchiere; il salottino di porcellana è l'esempio più significativo per il gusto delle cineserie che si diffusero in Europa nel XVIII secolo.
La sala 53, anch'essa rimpicciolita rispetto alla sua forma originaria, conserva al suo interno ritratti dei figli di Ferdinando e Maria Carolina commissionati a Élisabeth Vigée-Le Brun, un arazzo di manifattura Gobelins, inneggiante a Don Chisciotte alla festa di Barcellona data da Don Antonio Moreno e, alle pareti, quattro consolles con cintura dorata decorate con trofei militari del XIX secolo: su di esse posano quattro vasi adornati con coppie di statuette raffiguranti l'Ercole Farnese, realizzati in terraglia dalla fabbrica Del Vecchio.
La sala 54 ricorda il decennio della dominazione francese a Napoli: dipinti, arredi con dorature opache e lucide, busti e statue sia in bronzo che in porcellana, oltre a raffigurare i sovrani francesi sono di chiara ispirazione d'oltralpe; tra i dipinti figurano il Ritratto di Gioacchino Murat e Napoleone I, imperatore, entrambi opera di François Gérard, ed il Busto di Carolina Bonaparte, in Biscuit, della manifattura Poulard Prad. Tra gli elementi d'arredo: vasi della manifattura di Sèvres e Bailly fils, un tavolino del 1811 realizzato da Jacob Desmalter originariamente destinato al castello di Fontainebleau e sedie con schienale in velluto dipinto a mano con vedute di città, direttamente arrivati dalla Francia.
La piccola sala 55 funge da separazione tra le stanze del periodo francese e quelle della restaurazione borbonica: al suo interno è conservata una statua in gesso di Antonio Canova, Ritratto di Letizia Remolino, i busti di Luciano e Letizia, figli di Murat, di manifattura Poulard Prad, e quattro candelabri in bronzo dorato di manifattura francese, acquistati nel 1837 ed originariamente posti nella galleria dei ritratti.
La sala 56 si trova nell'angolo orientale del palazzo ed è chiamata Salone Camuccini: questa venne realizzata a seguito dell'arrivo dei Savoia, per volere di Annibale Sacco, e decorata secondo il gusto neoclassico della fine del XIX secolo, anche se aveva già subito precedentemente dei rimaneggiamenti a seguito dell'acquisto di alcune tele di grosse dimensioni desiderate da Murat e giunte a palazzo solo con il ritorno di Ferdinando I, che avevano imposto la chiusura di due balconi; nella volta sono stati realizzati fregi a tempera, mentre alle pareti sono esposti dipinti di grandi dimensioni realizzati da Pietro Benvenuti, Paolo Falciano, Francesco Hayez e Vincenzo Camuccini, da cui la stanza prende il nome: di quest'ultimo sono Morte di Giulio Cesare e Uccisione di Virginia. È inoltre custodita una collezione di statue di inizio XIX secolo, come La notte di Bertel Thorvaldsen, e, al centro, un tavolo in marmo, voluto da Carolina Bonaparte e realizzato nella parte centrale e nei piedi con mosaici ed altri materiali rinvenuti durante gli scavi archeologici di Ercolano: tra gli elementi di arredo grandi consolles di fattura napoletana ed un camino in marmo risalente a Ferdinando II e previsto in tutte le sale di rappresentanza della reggia.
Le sale 57 e 58 erano utilizzate dai membri della famiglia reale nei momenti di svago: al loro interno infatti sono sistemati tavoli da gioco e automi musicali risalenti al XIX secolo e realizzati in legni pregiati in stile impero dal tipico gusto francese. Nella sala 57 fa bella mostra la Giardiniera, un mobile in legno dalla triplice funzione di fioriera, voliera e vasca per pesci, oltre ad una tela di Johan Christian Dahl, La Real Casina di Quisisana, e una di Salvatore Fergola, Inaugurazione della ferrovia Napoli-Portici. La sala 58 conserva al soffitto un affresco proveniente da palazzo Casacalenda, diversi dipinti, tra cui uno di Giacinto Gigante, La cappella del Tesoro di San Gennaro, e uno di Anton Sminck van Pitloo, Templi di Paestum, e contiene pezzi di mobilio decorati con porcellana e bronzo, talvolta dipinti con scene dei siti reali, dei figli di Francesco I e dei vestimenti del regno e arricchiti con l'aggiunta di ingranaggi sonori.
Nella sala 59 sono ospitate numerose opere volute da Ferdinando I dopo la restaurazione della corona borbonica a seguito del decennio francese, quando iniziò l'opera di abbellimento della reggia, continuando comunque ad avvalersi della collaborazione di artisti francesi: tra le tele quella di Maria Amalia di Orléans con il figlio duca di Chartres di François Gérard, Visita dei sovrani francesi al Vesuvio di Joseph-Boniface Franque del 1814 e Matrimonio della principessa Maria Carolina di Borbone col duca di Berry di Louis Nicolas Lemasle; tra gli arredi, diversi vasi di manifattura parigina.
La sala 60 conclude quella zona del Museo di Capodimonte dedicata all'Appartamento Reale e funge da tramite tra il primo ed il secondo piano: al suo interno sono esposti i comunichini dello scultore Matteo Bottiglieri, realizzati all'inizio del XVIII secolo, ed un ciborio di Cosimo Fanzago della prima metà del XVII secolo: tutte le opere sono state ereditate dalla chiesa della Santissima Trinità delle Monache, mentre altri manufatti in marmo e pietre pregiate provengono comunque da conventi e chiese cittadine.
Il parco della reggia di Capodimonte ha un'estensione di centoventiquattro ettari ed era prevalentemente utilizzato dai sovrani per battute di caccia e per l'organizzazione di feste: a seguito dell'apertura del museo nel 1957 è diventato un parco pubblico. Venne realizzato nel 1743 da Ferdinando Sanfelice secondo il gusto barocco del periodo, ed intorno alla metà del XIX secolo fu restaurato da Federico Dehnhardt, assumendo l'aspetto di un giardino all'inglese: al suo interno sono presenti oltre quattrocento varietà di piante secolari, a cui nel tempo si sono affiancate coltivazioni di piante da frutta, specie esotiche, e palme, queste ultime messe a dimora nel dopoguerra. Sparse per il parco si ritrovano statue, fontane e numerosi edifici, in origine dimore di corte, come la casina dei Principi, o sedi di fabbriche, alcune delle quali riconvertite ad una nuova funzione, come la fabbrica di porcellana divenuta sede di una scuola per la lavorazione della ceramica: non mancano delle chiese come quelle di San Gennaro e l'eremo dei Cappuccini. Nel 2012 è stato avviato un progetto di recupero del parco, con la creazione di un orto nel quale vengono coltivati prodotti agricoli tipici del territorio campano.
Touring Club Italiano, Guida d'Italia - Napoli e dintorni, Milano, Touring Club Editore, 2008, ISBN 978-88-365-3893-5.
Mario Sapio, Il Museo di Capodimonte, Napoli, Arte'm, 2012, ISBN 978-88-569-0303-4.
Touring Club Italiano, Museo di Capodimonte, Milano, Touring Club Editore, 2012, ISBN 978-88-365-2577-5.

Il Reggiane Re.2000, noto anche, non ufficialmente, come "Falco", era un aereo da caccia monomotore, monoplano ad ala bassa e monoposto, sviluppato dall'azienda aeronautica italiana Officine Meccaniche Reggiane nei tardi anni trenta.
Primo progetto realizzato in proprio dall'azienda emiliana, controllata dalla Caproni SpA, trovò impiego marginale nella Regia Aeronautica nella prima parte della seconda guerra mondiale. Il velivolo ebbe successo commerciale soprattutto all'estero: venduto in Svezia ed Ungheria (in quest'ultimo paese venne anche costruito su licenza), venne utilizzato dalle relative aeronautiche militari che lo denominarono, rispettivamente, J 20 ed Héja.
Il progetto del Re.2000 nacque nel 1938 a cura degli ingegneri Roberto Longhi (di ritorno da un biennio di studi compiuto negli Stati Uniti d'America) e Antonio Alessio in risposta alla richiesta per un caccia monoplano avanzata dalla Regia Aeronautica fra il 1935 ed il 1936.
Posteriore agli altri progetti (AUSA AUT 18, Caproni Vizzola F.5, Fiat G.50, Macchi M.C.200 e IMAM Ro.51) presentati a fronte della medesima richiesta, il disegno del Re.2000 si distaccava in modo sostanziale dai suoi concorrenti, incorporando soluzioni tecniche e costruttive d'avanguardia la cui paternità viene attribuita all'esperienza internazionale maturata dall'ingegner Longhi.
Tutte le fonti bibliografiche, tuttavia, evidenziano la notevole somiglianza esteriore tra il Re.2000 e lo statunitense Seversky P-35 (la fusoliera e le ali erano identiche, anche se la cabina di pilotaggio, il carrello d'atterraggio e il radiatore dell'olio vennero ridisegnati.
Fino a tempi recenti non sembrava peraltro provato il nesso oggettivo, lungamente discusso, tra il P-35 e il Reggiane 2000, tanto che a tutt'oggi la famiglia Caproni ufficialmente rifiuta la derivazione del Reggiane dal Seversky, al più ammettendo l'ispirazione dal velivolo americano. 
La Reggiane era un'azienda minore nel campo aeronautico italiano, e certo anche il fatto che il progettista dei suoi aerei, Roberto Longhi, non era laureato, non aiutava a capire come mai fosse stata capace di progettare in breve tempo un velivolo più avanzato della concorrenza. Recenti informazioni hanno però cambiato marcatamente il quadro della situazione.Nata nel 1901, specializzata in costruzioni meccaniche di vario tipo (anche agricole e ferroviarie), la Reggiane-OMI non navigava in buone acque, e a causa della situazione finanziaria: nel 1933 era finita nell'IRI e nel 1935 venne comprata dal gruppo Caproni, che all'epoca aveva circa 40.000 dipendenti ed era uno dei maggiori produttori meccanici italiani. 
Grazie anche a consistenti finanziamenti erogati dalle banche, fu possibile aumentare la produzione aeronautica e costruire su licenza numerosi prodotti: i motori A.74 della Fiat, per esempio, arrivarono a 90 al mese nel 1937, mentre venivano anche realizzati i Piaggio P.VII e XI, né mancarono i Savoia S.79, ben 405 dei quali, pari a circa un terzo del totale, realizzati tra il 1938 e il 1943. 
Ma per riuscire a sfondare nel mondo aeronautico era necessario fare qualcosa di più delle semplici produzioni su licenza. 
Tuttavia, la capacità progettuale della Reggiane era all'epoca assai obsoleta, specialmente per le strutture metalliche moderne.  La migliore realizzazione nel campo dei caccia, all'epoca, era il Caproni Ca.165, un aereo per molti versi obsoleto. Inoltre i progettisti della Caproni erano all'epoca principalmente gli ing.Verduzio e Pallavicino, rispettivamente a Taliedo e alla C.A.B. L'arrivo di Giovanni Pegna non ebbe in pratica risultati apprezzabili e nel 1937 l'ufficio che gli era stato affidato, l'S.B.G.C. (studi e brevetti del gruppo Caproni) venne sciolto dopo una breve vita in cui si cercò di rivitalizzare il fallito bimotore P.32. 
La relazione dell'ing. Alessio (vicedirettore della Reggiane) e Piattelli, stilata dopo il viaggio in America di fine 1937, ipotizzava proprio la produzione su licenza del P-35, tramite una società privata (la American Armament Corporation dei fratelli Miranda), senza passare tramite ambasciata italiana e Dipartimento di Stato. I contatti con la casa madre sarebbero stati fatti da un intermediario definito dalla relazione come la 'nota persona', mai nominata apertamente in questa fase, ma che era Guiscardo (detto Roberto) Longhi. La relazione lodava la velocità del P-35, con cui De Seversky aveva fatto un volo da N.Y.a Cuba a 530 km/h di media, ma riteneva necessario dargli un motore più potente per battere la concorrenza nazionale. 
L'ipotesi di accordo era di pagare 325.000 dollari per un esemplare (senza motore) e i disegni costruttivi. All'epoca, però, questo comportava 6,15 milioni di lire. Alessio ipotizzava anche una seconda possibilità: realizzare il P-35 senza licenza ufficiale, utilizzando i disegni già in possesso della 'nota persona'. In cambio questi chiedeva 7.000 dollari, assunzione alla Reggiane a 5.000 lire al mese, e una royalty di almeno 10.000 per ogni aereo costruito. Se questo non fosse accaduto entro gennaio 1938, lui sarebbe stato poi capace di presentare l'offerta alla Piaggio, e se rifiutato, di distruggere quanto in suo possesso per poi fare il rappresentante della Seversky in Europa. 
In qualche forma, questa proposta venne evidentemente accettata, tant'è che, nonostante lo stesso Alessio fosse perplesso sui rischi di 'clonazione', si sarebbero potuti risparmiare soldi e soprattutto si sarebbe evitato di ammettere che la Reggiane non fosse capace di progettare da sé un aereo moderno, per giunta producendo un tipo straniero, in un'epoca di autarchia. Probabilmente la soluzione fu intermedia, perché da un lato nessuna licenza venne mai ufficialmente concessa, ma ancora nel dopoguerra il comandante De Prato, collaudatore della Reggiane, parlava, nel suo libro Un pilota contadino, a pag.239, di pagamenti di royalties alla Republic (ex-Seversky). 
Sta di fatto che l'aereo definitivo mostrava chiaramente una derivazione da quello americano. Ma non era solo una somiglianza: vennero anche comprati macchinari in America per costruire profilati metallici, mentre Longhi e Caproni in un loro incontro, chiesero direttamente all'ing. Donegani (presidente della Montecatini la cui Lavorazioni Leghe Leggere era il principale fornitore della Regia Aeronautica), di produrre leghe 17ST e 24ST nonché Alclad (in Italia chiamata Chitonal).
Per realizzare in concreto l'aereo, però, bisognava anche riprogettarlo accuratamente. Le dimensioni in misure anglosassoni vennero convertite una per una dall'ing.Pambianchi (già coinvolto in progetti come il Ro.41 e di fatto, capo-progettista della Reggiane per i velivoli Re.2000 e 2001) e rifatti i calcoli strutturali per le prove statiche onde omologare l'aereo in Italia. La conversione, quando si trattava di valori da approssimare, veniva fatta in eccesso per rafforzare la struttura.
Per ottenere un aereo migliore e più prestante, vennero tuttavia anche fatte altre innovazioni: nel P-35, per esempio, c'era un rivestimento molto rozzo, fatto in fogli di lamiera sovrapposti e la chiodatura annegata era solo al 16% del profilo. Con il Reggiane venne adottato un rivestimento a foglio unico e la chiodatura annegata salì al 40% della corda, mentre la cabina venne abbassata.
Il motore americano era debole, e venne sostituito con il P.XI RC.40 da 1.000 cv: aveva una potenza superiore del 18%, pur con un diametro di 11 cm maggiore e un peso di 87 kg superiore. Si dovette anche allungare il muso per ripristinare il centraggio. Nel caso del Reggiane, a differenza di altri caccia italiani ed europei, esso era molto avanzato (al 24,8% a pieno carico). Era molto utile per la maggiore stabilità di volo assicurata, mentre la maneggevolezza e la pronta risposta veniva fatta con superfici di comando più grandi. Le prestazioni migliorarono molto, specie in quota e in salita, ma l'affidabilità del motore era molto discutibile, anche nel modello P.XIbis (dopo il 1940). Il motore di per sé non era altro che una versione migliorata del francese GR 14K, debole soprattutto nelle testate e valvole. Esse vennero riprogettate ma complici anche i lubrificanti autarchici (olio di ricino), la durata e sicurezza non fu mai soddisfacente.
L'installazione del motore riuscì molto bene, aerodinamica ed efficiente, anche se ovviamente dava una visibilità molto inferiore rispetto al tipo originale. L'abitacolo fu a sua volta abbassato per renderlo più aerodinamico, il che si aggiungeva al problema posto dal motore più grande.
Ma forse la cosa più notevole fu il carrello: questo era a semplice retrazione in carenature alari, nel caso del P-35. Però era poco adatto aerodinamicamente ad un caccia ad alte prestazioni e nel 1939 si poteva fare di meglio che quattro anni prima. E così venne adottato un carrello capace di ripiegarsi con movimento a 90° rientrando di piatto nell'ala. Questo però era un brevetto Boeing (usato sul rivale del P-35, il P-36) e così venne aggirato con un altro brevetto, che ritardava la rotazione fino a poco prima del rientro nelle ali, per motivi 'aerodinamici'. Per il resto l'azionamento era a vitone con motore elettrico, come nel P-35. Il vantaggio di questo carrello era di poterlo lasciare all'esterno delle strutture principali dell'ala, per evitare di rompere la continuità del cassone alare stagno. 
Il progettista del carrello era l'ing. Vardanega. Quanto a Pambianchi, nel dopoguerra sarà coinvolto nella commercializzazione della Vespa Piaggio.
Tutto il lavoro fu condotto con notevole velocità e determinazione, e alla fine il Reggiane Re.2000 poteva essere considerato 'sufficientemente italiano'. 
In pratica, dalla documentazione emersa, esso derivava direttamente dal P-35, di cui aveva conservato praticamente intatta (carrello e rivestimento esterno a parte) la velatura, mentre era abbastanza diverso nella fusoliera anteriore (motore); in aggiunta, il motore era di origine francese, mentre il carrello era un'elaborazione modificata di quello usato sul P-36, già avversario del Seversky. L'armamento era italiano anche se di derivazione parzialmente straniera (mitragliatrici Breda-SAFAT). Un autore di aviazione storica italiana, in un suo recente articolo (luglio 2017) ricorda come i dati siano venuti fuori recentemente, ad opera di Michele Bellelli, ricercatore dell'Istoreco di Reggio Emilia (autore di un libro sulle Officine Reggiane) e chiosa infine ricordando come i disegni furono presentati da Pambianchi in scala 1:20 il 2 aprile 1938, confermando sia la derivazione americana, che l'estraneità di Longhi ed Alessio alla fase progettuale vera e propria: ci sono voluti poco meno di 80 anni per arrivare a chiarire questa vicenda, a conferma del fatto che la Storia dev'essere continuamente riscrittaDopo esperimenti nella galleria del vento del campo di aviazione di Taliedo, ai comandi di Mario de Bernardi, già collaudatore della Caproni, il Re.2000 venne portato in volo per la prima volta a Reggio Emilia, sulla pista di prova dell'azienda, il 24 maggio 1939. La macchina diede riscontri positivi e furono necessarie solo modifiche minori agli scarichi del motore e alla presa d'aria del carburatore (allungata), oltre all'aggiunta di un'ogiva all'elica prima di inviare il prototipo MM.408 a Guidonia per successivi test, dove tornarono di nuovo in luce le buone caratteristiche complessive. In particolare, a differenza degli altri due caccia italiani all'epoca già in fase di consegna ai reparti (il Macchi M.C.200 ed il Fiat G.50), il Re.2000 non tendeva ad entrare in autorotazione. Un altro fattore di vantaggio del Re.2000 era determinato dall'utilizzo di tecniche costruttive altamente industrializzate, impiegate al fine di consentirne una più agevole produzione in grande serie.
Di contro, tra i difetti della macchina vennero evidenziati la presenza, fatto unico nel panorama nazionale dell'epoca, di serbatoi integrali disposti nelle ali (soluzione che generò preoccupazioni nelle autorità preposte alla valutazione del velivolo in considerazione anche del fatto che la perdita di alcuni rivetti aveva provocato fuoriuscite di carburante) e l'insoddisfacente affidabilità del motore radiale Piaggio P.XI RC.40, un 14 cilindri a doppia stella, derivato dal francese Gnome-Rhône 14K Mistral Major.
L'esito finale delle prove valutative fu quindi avverso al caccia Reggiane, che venne impiegato solo marginalmente dalle forze armate del proprio paese d'origine. Al contrario la macchina suscitò interesse al di fuori dei confini nazionali: il primo paese straniero a siglare un contratto d'acquisto fu l'Ungheria che, nel dicembre del 1939, ordinò un lotto di 70 velivoli ed acquisì la licenza per altri 200 esemplari. In seguito, nel novembre del 1940, anche la Svezia (colpita dall'embargo statunitense che, consentendo vendite di armamenti al solo Regno Unito, impedì la consegna di 60 Seversky P-35) stipulò un contratto per 60 Re.2000.
A tal proposito, risultano contraddittorie le notizie relative all'interessamento di altri paesi nei confronti del caccia della Reggiane: non vi sarebbe infatti alcun riscontro circa 300 (oppure 1 000) esemplari, la cui richiesta da parte del Regno Unito sarebbe stata oggetto di trattative protrattesi fino ai primi mesi del 1940. Un'altra fonte tuttavia scende più in profondità nei dettagli e attribuisce al Regno Unito un ordine di 300 Re.2000 firmato nel 1940 e nato dall'interruzione dei contatti con gli statunitensi per l'acquisto del P-35 in seguito alla riorganizzazione della Seversky nella Republic Aviation Company; l'idea della Royal Air Force era di inviare i Re.2000 nel Medio Oriente, ma l'ingresso dell'Italia in guerra al fianco della Germania nazista interruppe ogni dialogo con la fabbrica italiana. Analogamente vengono citate richieste da parte delle autorità di Svizzera, Spagna, Regno di Jugoslavia (per 50 esemplari ciascuno) Finlandia (100 velivoli), Portogallo (produzione su licenza di 50 macchine) e Francia (generici "contatti"), ma sempre con l'uso del condizionale.
Se dal punto di vista tecnico non vengono riportate differenze sostanziali rispetto al prototipo ed ai pochi esemplari realizzati per la Regia Aeronautica, alcune modifiche vennero apportate agli esemplari ungheresi una volta giunti a destinazione: in particolare fu inserita una protezione corazzata alle spalle del pilota; questa modifica (non concordata con il costruttore), incidendo sul baricentro del velivolo, provocò cedimenti strutturali nella zona del ruotino d'appoggio posteriore e diede origine a fenomeni di autorotazione assenti all'origine.
Il Re.2000 fu oggetto di ulteriori sviluppi in seguito alle sollecitazioni provenienti da alcuni comandanti dei reparti di volo italiani, al fine di sfruttare l'autonomia di cui era dotato (superiore a quella di tutti i velivoli di pari ruolo in servizio). Tre o quattro esemplari di una delle commesse estere furono modificati con l'adozione di serbatoi di carburante aggiuntivi in fusoliera e, sulla base di questa modifica, altri undici o dodici esemplari furono realizzati ex-novo, dando così origine alla Serie II (nota anche come GA, "Grande Autonomia").
Della stessa caratteristica venne fatto tesoro per realizzare una versione "navalizzata" del Re.2000: definita Serie III, o "Catapultabile", essa fu studiata per l'impiego sulle principali unità della flotta. Destinata a decollare mediante l'uso di catapulta (da cui la denominazione corrente), integrava irrobustimenti strutturali necessari a sopportare le sollecitazioni al momento del lancio ed era dotata degli opportuni ganci d'attacco alla catapulta. Non erano necessarie strutture aggiuntive per l'atterraggio, che avveniva, in ogni caso, presso basi sulla terraferma.
Il Re.2000, infine, costituì la base per lo sviluppo delle successive realizzazioni delle Reggiane: Longhi e Alessio nei mesi successivi realizzarono il Re.2001, il Re.2002 ed il Re.2003, facendo ampio ricorso alle esperienze maturate col "Falco"; i primi esemplari di tali modelli furono realizzati mediante la modifica di cellule di Re.2000.
Le informazioni, dove non indicato diversamente, sono tratte da Dimensione Cielo.
Monoplano, ad ala bassa, il Re.2000 era un velivolo dalla struttura interamente metallica, realizzata in lega di alluminio (della tipologia denominata "superchitonal") e rivestimento lavorante.
La fusoliera, rivettata, era di sezione circolare, caratterizzata dalla voluminosa cappottatura del motore al termine della quale iniziava il bordo d'entrata dell'ala. Nella parte superiore la cabina di pilotaggio era dotata di cupolino, con apertura a scorrimento, che nei primi esemplari era interamente vetrato mentre successivamente divenne metallico nella zona alle spalle del pilota. In ogni caso, la visibilità del pilota a 360° era buona, limitata solo frontalmente dalle grandi dimensioni del motore. Nei velivoli delle Serie II e III, all'interno della fusoliera, alle spalle del pilota era sistemato un serbatoio di carburante.
L'ala aveva pianta ellittica e struttura a cassone, realizzata con l'impiego di cinque longheroni, anch'essa in superchitonal e rivestimento lavorante; l'interno dello spessore alare, reso stagno mediante l'applicazione di gomma sigillante tramite un processo definito "semapizzazione", fungeva da serbatoio in grado di imbarcare 454,6 L di carburante nella parte centrale e 240,9 L nelle estremità. Gli impennaggi erano di tipo classico, con gli stabilizzatori disposti alla base della deriva; anch'essi realizzati con la stessa struttura metallica delle altre parti del velivolo, avevano le parti mobili rivestite in tela.
Il carrello d'atterraggio era di tipo triciclo posteriore; gli elementi principali monoruota si ritraevano all'indietro in un'apposita carenatura, con la ruota che (con una rotazione di 90°) alloggiava di piatto nello spessore dell'ala (secondo lo schema definito "Curtiss", dal nome del costruttore che per primo lo aveva utilizzato). In coda il ruotino, orientabile, era retrattile.
L'aereo era fornito di una radio Allocchio-Bacchini B.30 e di un impianto dell'ossigeno.
L'unità motrice prescelta per la motorizzazione del Re.2000 era il Piaggio P.XI, nella versione RC.40 dotata di riduttore.
Motore radiale a 14 cilindri, raffreddato ad aria e capace di erogare la potenza di 1 000 CV, esso era più potente del Fiat A.74 che equipaggiava il Fiat G.50 ed il Macchi M.C.200; esso rappresentò, malgrado le aspettative, uno dei punti deboli del caccia della Reggiane in quanto scarsamente affidabile. La presa d'aria del carburatore venne posizionata nella parte superiore della cappottatura NACA: tale espediente e diversi affinamenti aerodinamici garantirono al Re.2000, benché fornito di un motore meno potente, una velocità di 40 km/h superiore a quella del P-35.
L'elica era anch'essa di costruzione Piaggio: tripala metallica, aveva passo variabile e diametro di 3,10 m.
Il Re.2000 era armato con due mitragliatrici Breda-SAFAT calibro 12,7 mm, spesso soggette ad incepparsi, sistemate sopra il motore e sparanti attraverso il disco dell'elica mediante sistema di sincronizzazione. Le mitragliatrici erano azionabili anche singolarmente, e avevano ciascuna 300 colpi a disposizione. La Reggiane pensò anche ad un ipotetico inserimento di una mitragliatrice per ala, ma l'idea venne presto abbandonata.
Sotto le ali erano predisposti attacchi per il trasporto di bombe (fino a 200 kg) o quattro spezzoniere Nardi (due per ala), per missioni di attacco al suolo, ciascuna composta da ventidue ordigni da 2 kg l'uno.
A metà del 1939 i vertici dell'aeronautica militare ungherese decisero di avviare una modernizzazione della loro forza aerea. Qualche giorno dopo un rapporto giunto dall'incaricato militare ungherese all'ambasciata di Roma consigliò la visita in Italia di una commissione per valutare il Caproni Ca.135bis, il Savoia-Marchetti S.M.79 e il Reggiane Re.2000, con quest'ultimo che, a parere del diplomatico, rispettava tutti i requisiti imposti dall'aeronautica del suo paese. Il 27 dicembre di quell'anno venne siglato con la Reggiane un contratto per la fornitura di settanta Re.2000 armati e forniti della strumentazione di bordo, mentre le radio R-13 di produzione locale sarebbero state installate in Ungheria; il contratto prevedeva anche la costruzione su licenza in Ungheria dell'aereo propulso da un motore, anch'esso ungherese, Weiss Manfréd WMK-14, azionante un'elica Fiat-Hamilton. Questa versione del caccia Reggiane prodotto localmente in circa 200 esemplari venne identificata come MÁVAG Héja II, mentre gli aerei inviati dalla fabbrica italiana presero la semplice denominazione di "Héja" ("astore" in ungherese, traduzione indiretta del "falco" italiano). Le prime consegne erano previste per il 15 gennaio 1940, ma i continui ritardi obbligarono il ministero della difesa ad inviare un proprio incaricato in Italia per verificare la situazione. Giunto a Reggio Emilia verso la metà di aprile, l'ungherese scoprì che era stato completato, a causa della carenza di materiali, un solo aereo. Il primo Re.2000 decollò infatti per l'Ungheria solamente il 21 maggio 1940, seguito per la fine dell'anno solo da altri sei aerei. La Reggiane infatti aveva dirottato nove Re.2000 destinati al paese dell'Europa centro-orientale verso la Regia Marina.
Subito iniziarono i test di volo e l'addestramento dei piloti. Al 21 giugno 1941 erano arrivati in Ungheria quarantotto Héja, assemblati da meccanici ungheresi assistiti da colleghi italiani, così come era italiano il pilota inviato dalla Reggiane a supporto dei test di volo. Quasi tutti questi aerei soffrirono di problemi di aspirazione del motore che sfociarono in due atterraggi forzati e in un aereo coinvolto in un incendio. Tali difetti non vennero corretti prima della fine del 1941. Un altro difetto presente negli Héja erano le mitragliatrici calibrate male e soggette ad incepparsi; il parabrezza di un aereo si staccò durante una manovra acrobatica e quelli di altri tre aerei vennero danneggiati seriamente dal vento. Nonostante tutto l'aeronautica ungherese corresse questi difetti e riuscì a rendere operativi gli Héja. Nel maggio 1942 inoltre fu pronto il primo Héja con armatura posteriore per la difesa del pilota spessa 8 mm.
I rimanenti ventidue Re.2000 arrivarono in Ungheria con estrema lentezza: l'ultimo giunse a Budaörs solamente nel maggio 1943.
I primi aerei giunti dall'Italia vennero inviati, nell'agosto 1940, a Debrecen, per rafforzare la componente da caccia dell'aeronautica ungherese in seguito alla cosiddetta "crisi della Transilvania" con la Romania, che sembrava dovesse sfociare, da un momento all'altro, in una vera e propria guerra. L'Héja trovò comunque un impiego effettivo al fronte orientale della seconda guerra mondiale contro l'Unione Sovietica: il 7 agosto 1941 sette di questi aerei, pilotati da uomini della 2ª squadriglia del 1º stormo caccia guidati dal Százados (capitano) László Gyenes, toccarono terra all'aeroporto di Sutyska, 20 km a sud di Vinnycja, in Ucraina. Tre giorni dopo la squadriglia si spostò a Pervomajs'kyj dove l'11 agosto iniziò la prima missione di guerra degli Héja: cinque di essi scortarono alcuni Caproni Ca.135 ungheresi durante un raid sopra Mykolaïv. Questo genere di missioni fu la principale attività degli Héja fino al 21 ottobre 1941, data in cui vennero richiamati in patria. Durante la permanenza al fronte vennero persi tre Héja più un altro danneggiato a fronte di tre Polikarpov I-16 abbattuti il 27 agosto sopra Dnipropetrovs'k da tre distinti piloti ungheresi.
Dopo una riorganizzazione delle sue forze l'aeronautica ungherese rimandò al fronte dodici Héja facenti parte della 1ª squadriglia del 1º stormo caccia guidato dall'Örnagy (maggiore) Kálmán Csukás. Partito il 1º luglio 1942 ed arrivata al fronte tre giorni dopo, la squadriglia venne inquadrata nell'VIII. Fliegerkorps (VIII corpo aereo) della Luftwaffe, l'aeronautica militare tedesca, con cui vennero anche presi contatti per migliorare il riconoscimento da parte del personale di terra tedesco degli Héja e dei Fiat C.R.42 (vi furono infatti episodi di fuoco amico per via della somiglianza dell'Héja con il Polikarpov I-16). La 1ª squadriglia venne dichiarata pronta al combattimento il 5 luglio e i tedeschi le assegnarono missioni di pattugliamento aereo e di scorta a ricognitori e bombardieri. Il 13 luglio l'unità ungherese cominciò a riposizionarsi all'aeroporto di Staryj Oskol con l'attività che riprese quattro giorni dopo con la copertura aerea di un reggimento corazzato in marcia a terra. Nei giorni seguenti gli Héja funsero invece da scorta agli aerei da ricognizione.
Il 30 luglio arrivarono al fronte altri undici Héja facenti parte della 1ª squadriglia del 2º stormo caccia comandata dal capitano Béla Keresztes che, assieme alla squadriglia di Csukás, si spostò a Ilovskoye nei primissimi giorni di agosto. La squadriglia del 1º stormo, quella di Csukás, venne quindi assegnata alla scorta dei bombardieri, mentre quella del 2º stormo, di Keresztes, si occupò della protezione dei ricognitori. In ogni caso, l'attività venne pesantemente ostacolata dalla necessità di manutenzione continua dei mezzi, afflitti inoltre da svariati problemi tecnici che, all'8 agosto, avevano ridotto il numero complessivo di Héja in grado di volare a quattro. Nello stesso mese poi quattro Héja andarono distrutti per mano della caccia nemica o in seguito ad incidenti mentre altri sei risultarono danneggiati, seppur in maniera non grave. Di converso, i piloti ungheresi abbatterono nello stesso periodo cinque aerei sovietici segnando altre due vittorie certe più un'altra probabile in settembre. Il mese seguente la squadriglia di Csukás iniziò la conversione ai Messerschmitt Bf 109 tedeschi, seguita a novembre da quella di Keresztes. Gli Héja andarono quindi ad equipaggiare la 2ª squadriglia del 5º stormo caccia, che il 25 dicembre ne aveva in carico tredici, di cui però solo sei o sette operativi. Il 12 gennaio 1943 l'Armata Rossa sferrò un'offensiva contro le truppe ungheresi appostate a nord-ovest di Stalingrado. Nel vano tentativo di contrastare l'offensiva due Héja decollarono per scortare una formazione di bombardieri tedeschi che, tuttavia, li scambiarono per caccia sovietici intraprendendo quindi misure di fuga che li allontanarono dagli ungheresi, avvistati invece dai caccia sovietici ma comunque in grado di ritirarsi alla base senza danni. L'ultima missione degli Héja al fronte orientale, una ricognizione, si verificò il 15 gennaio. A partire da questa data tutti gli aerei furono immobilizzati dal gelo a Ilovskoye e, tra il 16 e il 19 gennaio, il personale di terra distrusse gli Héja rimasti per evitarne la cattura da parte delle truppe sovietiche in avanzata.
Nel 1939 l'aeronautica militare svedese (Svenska Flygvapnet) ordinò il Seversky EP-106 dagli Stati Uniti, ma l'ordine, assieme a quello del Vultee P-66 Vanguard, venne cancellato dall'embargo adottato dagli USA verso la Svezia. Il governo svedese si interessò quindi al Reggiane Re.2000, ordinato in sessanta esemplari il 28 novembre 1940. La commessa venne pagata parte in denaro e parte in nichel e cromo.
I primi Re.2000 (MM.2303 e 2304) arrivarono smontati in Svezia nel 1941 e, dopo essere stati assemblati, vennero testati in volo il 18 settembre. Tutti i sessanta Re.2000 importati dalla Svezia, denominati J 20 (da Jaktplan, "aereo da caccia" in svedese), vennero assegnati al 10º stormo caccia (abbreviato nella forma svedese in "F 10") diviso tra gli aeroporti di Bulltofta, vicino Malmö, e Rinkaby. Se i piloti accolsero favorevolmente il velivolo per la sua velocità, il rateo di salita e la manovrabilità, il personale di terra ebbe invece svariati problemi con le mitragliatrici, difficili da sincronizzare, e i motori, poiché in Italia non si era pensato a nessun accorgimento per adattarli al rigido clima scandinavo.
I J 20 vennero utilizzati per intercettare e scortare a terra gli aerei alleati e dell'Asse che sconfinavano nei cieli svedesi, territorio neutrale. L'unica perdita patita dall'aeronautica svedese in combattimento fu il J 20 che il 3 aprile 1945, durante un volo di pattuglia, intercettò un Dornier Do 24 tedesco sopra Hanöbukten. L'aereo della Luftwaffe aprì il fuoco e danneggiò con il suo cannone da 20 mm il motore del caccia svedese, che esplose poco dopo causando la morte del pilota Erik Nordlund.
Durante la guerra l'aeronautica svedese perse sedici J 20 a causa di errori dei piloti o di problemi meccanici, mentre altri diciotto vennero danneggiati. I J 20 rimasero in servizio fino al 1945 o 1946.
Benché fosse stato escluso dal concorso, la Regia Aeronautica italiana mostrò ugualmente interesse per il caccia Reggiane per un suo possibile uso come aereo imbarcato e pattugliatore marittimo per via della sua autonomia, più ampia rispetto a quella di tutti gli altri caccia monoposto italiani. Tra la fine del 1941 e l'inizio del 1942 venne quindi sperimentata a Guidonia e a Reggio Emilia una versione catapultabile del Re.2000. I due prototipi costruiti (MM.471 e MM.485) andarono distrutti l'uno durante un rientro a Taranto, l'altro durante le procedure di imbarco nella nave; si scelse quindi di prelevare un esemplare (MM.8281) destinato alla Svezia con cui proseguire le prove. I problemi al sistema di lancio ritardarono la realizzazione del progetto, ostacolato anche dal fatto che la Regia Marina, per ragioni di sicurezza, era poco incline a far uscire dai porti le proprie navi per condurre dei test, tanto che dal maggio 1942 le prove continuarono a bordo della nave appoggio idrovolanti Giuseppe Miraglia, soluzione economicamente più vantaggiosa di un'eventuale conversione a scopo sperimentale di una nave da guerra. Il pilota collaudatore era l'asso tenente Giulio Reiner che, dopo prove di lancio con un cassone al posto dell'aereo per tarare la pressione della catapulta, decollò per la prima volta dal Giuseppe Miraglia il 9 maggio 1942.
Alla fine si decise di assegnare questi Re.2000 parte alle navi da battaglia Vittorio Veneto, Littorio e Roma e parte alla neocostituita Squadriglia di Riserva Aerea delle FF.NN.BB. (Forze Navali da Battaglia), che tuttavia non ebbe mai occasione di utilizzare il velivolo in combattimento ma solo in semplici ricognizioni. Nell'aprile 1943 la squadriglia confluì nel Gruppo di Riserva Aerea delle FF.NN.BB. All'8 settembre, giorno in cui venne annunciato l'armistizio di Cassibile firmato cinque giorni prima, i Re.2000 del gruppo rimasti a terra erano solamente due, entrambi inservibili. Al 1º gennaio 1943 il Vittorio Veneto e il Littorio imbarcavano ciascuno un Re.2000. In seguito un altro esemplare andò al Vittorio Veneto e due al Roma, ma il 9 settembre, quando le tre navi salparono per la Sardegna, solo il Vittorio Veneto ospitava due Re.2000, mentre le altre due navi ne avevano uno solo, assieme a due IMAM Ro.43: l'aereo del Roma venne distrutto insieme alla nave, quello dell'Italia (ex Littorio) venne gettato in mare dall'equipaggio a causa del danneggiamento dell'aereo stesso e della catapulta quando la corazzata venne colpita, mentre dei due Reggiane rimasti sul Vittorio Veneto solo uno si alzò in volo per contrastare i velivoli tedeschi ma, essendo al limite dell'autonomia, ricevette l'ordine di raggiungere Ajaccio, in Corsica; nell'atterare il velivolo si sfasciò contro un cannone antiaereo causando il ferimento del pilota, tenente Carlo Parrozani. Conseguentemente soltanto un Re.2000 (MM.8287) rimase disponibile sul Vittorio Veneto, e con esso arrivò a Malta. Questo velivolo venne rimandato in Italia via mare e sbarcato nel porto di Augusta in data sconosciuta, venendo poi recuperato da Reiner agli inizi del 1944 e fatto trasformare in un biposto da collegamento. Nel complesso pare vi sia stata un'unica sortita operativa, una ricognizione armata, il 23 agosto 1943 dal Vittorio Veneto; al termine della missione l'aereo atterrò indenne a Sarzana.
Il caccia Reggiane venne in ogni caso inviato nella primavera 1941 anche al 23º Gruppo (il quale sarebbe divenuto in seguito un gruppo autonomo) di stanza a Catania, che lo inquadrò nella propria 74ª Squadriglia. Poco dopo alcuni piloti del 23º Gruppo formarono una nuova "Sezione Sperimentale" in cui confluirono tutti i sei Re.2000 Serie I della 74ª Squadriglia che, operando dagli aeroporti di Trapani-Milo e Comiso, eseguirono missioni, anche notturne nonostante la completa mancanza di adeguati ausili alla navigazione, di scorta ai convogli navali e attacchi agli aeroporti maltesi. I piloti della sezione si lamentarono dei problemi che affliggevano il sistema di raffreddamento del motore Piaggio che ridussero notevolmente l'attività di volo e, abituati a volare sui Fiat C.R.42, non furono entusiasti neanche della manovrabilità del Re.2000. Dopo la perdita di alcuni aerei per problemi tecnici, i Re.2000 rimasti vennero rimandati alle officine della Reggiane per la conversione alla versione "Bis" (transitoria) e quindi alla definitiva versione "Grande Autonomia".
La grande autonomia di cui godeva il caccia della Reggiane fece ipotizzare alla Regia Aeronautica un suo invio in Africa orientale, dove le forze italiane erano in difficoltà contro i soldati britannici. A questo scopo vennero dirottati dalle forniture per Svezia e Ungheria alcuni esemplari, completati però troppo tardi e quindi assegnati alla 377ª Squadriglia Caccia Terrestre (nuovo nome della vecchia Sezione Sperimentale) che nell'agosto 1941 era all'aeroporto di Palermo-Boccadifalco con un totale di dodici Re.2000 nella versione "Grande Autonomia", forniti di radio e con capacità di portare delle bombe. A settembre l'unità operò contro il naviglio avversario dalla Sardegna, mentre il mese successivo condusse degli attacchi su Malta decollando dall'aeroporto di Comiso, senza però ingaggiare nessun caccia alleato. Divenuta autonoma a dicembre, nel marzo 1942 la squadriglia ricevette dieci Re.2000 appena riparati per rimpiazzare le perdite e ritornò all'aeroporto di Palermo-Boccadifalco. Da qui l'unità entrò in azione per contrastare l'operazione Harpoon britannica che intendeva rifornire l'isola di Malta, ma non provocò nessun danno al nemico e non perse nessun aereo. Il 24 giugno il Re.2000 ottenne la sua unica vittoria con le insegne della Regia Aeronautica abbattendo un Bristol Blenheim della RAF decollato per colpire Pantelleria. Giudicati dai piloti più faticosi da pilotare rispetto ai C.R.42, e con pochi pezzi di ricambio a disposizione, nel settembre 1942 i Re.2000 rimasti in dotazione alla 377ª Squadriglia fecero ritorno alle fabbriche Reggiane di Reggio Emilia e vennero rimpiazzati dai Macchi M.C.200. Secondo un'altra fonte invece i velivoli vennero passati al 1º Nucleo Addestramento Intercettori di Treviso, ove svolsero un'attività di volo praticamente nulla. Colti dall'armistizio, gli aerei vennero requisiti dalla Luftwaffe che probabilmente ne fece dei rottami sparsi per gli aeroporti dell'Italia settentrionale.
Dopo l'armistizio rimasero solo due o tre Re.2000 ancora in grado di volare. Nel primo caso viene indicato che entrambi gli esemplari fossero in possesso dell'Aeronautica Cobelligerante Italiana (di cui uno radiato l'8 maggio del 1945 e l'altro trasformato come scritto sopra in biposto e utilizzato ancora per qualche tempo); nel secondo caso due esemplari vengono attribuiti in carico alla 1ª Squadriglia Forze Navali, a Sarzana, ed uno (più genericamente) presso il Regno del Sud. In nessun caso vengono segnalate sortite operative.
Le informazioni sulle versioni, dove non indicato diversamente, sono tratte da Reggiane 2000 Falco I
Prototipi: un prototipo costruito e collaudato (MM.408, poi impiegato dal 23º Gruppo con MM.5074) e uno non completato (MM.409), riutilizzato quale prototipo del Re.2002.
Re.2000 Serie I: nota anche come "Intercettore", standard produttivo dei primi esemplari realizzati per la Regia Aeronautica e per le macchine esportate in Ungheria e Svezia. Cinque esemplari costruiti per la Regia Aeronautica (da MM.5068 a MM.5072), settanta per la Magyar Királyi Honvéd Légierő (da V-401 a V-470) e sessanta per la Svenska Flygvapnet (da MM.2301 a MM.2360).
Re.2000 Serie II: nota anche come "Grande Autonomia" (o con l'acronimo GA). Si caratterizzava per due serbatoi supplementari da 170 L aggiunti dietro il posto di pilotaggio (i cui bocchettoni avevano sostituito i vetri della parte posteriore del tettuccio), l'installazione del motore Piaggio P.XI bis RC.40 e altre lievi modifiche come l'irrobustimento del ruotino di coda. Una delle fonti reperite indica che con i serbatoi aggiuntivi integrati nelle ali, che consentivano di trasportare complessivamente 1 490 L, l'aereo aveva un'autonomia di 3 000 km alla velocità di crociera di 460 km/h a 5 000 m. Altri indicano che la proposta di ampliare i serbatoi nelle ali non venne accettata e che l'incremento di autonomia fu ottenuto grazie alla presenza dei due serbatoi aggiuntivi, sistemati dietro al posto di pilotaggio, che garantivano al Re.2000 la possibilità di volare per 1 860 km alla velocità di crociera di 430 km/h. In totale ne furono costruiti 12 esemplari, per la Regia Aeronautica (da MM.8059 a MM.8070).
Re.2000 Serie III: variante, identificata comunemente come "Catapultabile", destinata all'impiego sulle principali unità della Regia Marina, con decollo mediante catapulta. In genere sulle grandi navi da battaglia venivano impiegati idrovolanti, per poi permetterne il recupero. La Regia Marina, vista comunque la disponibilità di basi nel Mediterraneo, giudicava più economico far atterrare gli idrovolanti lanciati nelle basi costiere, da dove sarebbero stati "riconsegnati" durante le operazioni di rifornimento, piuttosto che effettuare la lunga operazione di ammaraggio e recupero con gru. L'impiego di velivoli dotati di carrello d'atterraggio, per quanto inusuale per il tipo d'impiego previsto, garantiva però l'impiego di velivoli con prestazioni superiori a quelle degli idrovolanti. Otto esemplari costruiti per la Regia Aeronautica (ma impiegati dalla Regia Marina; da MM.8281 a MM.8288). Sebbene vi siano foto che ritraggano l'esemplare MM.8281 con il tettuccio posteriore trasparente (tipico delle versioni iniziali destinate all'esportazione), il ritrovamento di questo aereo al largo di Porto Venere nel 2012 mostra che in realtà il tettuccio posteriore è coperto, per cui, forse, gli otto apparecchi di questa serie furono uniformati tutti a questo standard. È inoltre molto probabile che l'originale colorazione grigio azzurro scuro (nella versione utilizzata dalla Reggiane in realtà molto chiara tanto da essere assimilata ad un celeste) sia stata sostituita col tempo dal verde oliva scuro.Anche sulla classificazione delle serie produttive esistono difformità tra le varie fonti: alcune confermano le denominazioni poco sopra indicate, mentre altre riportano, al contrario, la denominazione di "Grande Autonomia" per la Serie III; ulteriore elemento di incertezza è determinato dalle indicazioni tra loro diametralmente opposte contenute in pagine diverse della medesima pubblicazione.
Aeronautica Cobelligerante Italiana SveziaSvenska Flygvapnet UngheriaMagyar Királyi Honvéd Légierő
Svezia: Un J 20 svedese (MM.2340) è attualmente esposto al Flygvapenmuseum di Linköping.
Italia: Negli anni settanta uno dei Re.2000 della versione "Catapultabile", precisamente il citato MM.8287 già trasformato in biposto, era in attesa di restauro presso il Museo Caproni di Trento. Questo velivolo era stato utilizzato fino al 1947 sull'aeroporto di Palermo-Boccadifalco dal capitano Giulio Reiner. La colorazione originale in verde oliva scuro era stata sostituita nel dopoguerra dal color alluminio. Gli stabilizzatori su questo Re.2000 appartenevano ad un Re.2003, mentre i due piani fissi provenivano da un Re.2001.
Inoltre il relitto di un Re.2000 è stato individuato nell'aprile del 2012 da un dragamine della Marina Militare al largo di Porto Venere in condizioni, considerando la posizione e gli anni in immersione in un ambiente salino, tutto sommato buone, sebbene sia stato "saccheggiato" da alcuni cacciatori di "souvenir". Secondo il ricercatore Gianpiero Vaccaro, e come è stato poi confermato, si tratterebbe dell'esemplare MM.8281 in organico alla 1ª Squadriglia Forze Navali, prototipo della versione "Catapultabile" ed imbarcato sul Giuseppe Miraglia prima e sulla R.N. Vittorio Veneto poi, uscito di fabbrica nell'aprile 1942 e perduto per incidente il 16 aprile 1943. Il relitto è stato infine recuperato nel dicembre 2013, in vista di un futuro restauro per l'esposizione nel Museo storico dell'Aeronautica Militare.
(EN) Enzo Angelucci, Paolo Matricardi, Reggiane Re 2000, in World Aircraft: World War II, Volume I, Maidenhead, UK, Sampson Low, 1978.
 Enzo Angelucci, Paolo Matricardi, Reggiane Re.2000, in Guida agli Aeroplani di tutto il Mondo, vol. 3, Milano, Arnoldo Mondadori Editore, 1979,  pp. 214-5.
 Giorgio Apostolo, Reggiane Re.2000, in Guida agli Aeroplani d'Italia dalle origini ad oggi, Milano, Arnoldo Mondadori Editore, 1981,  pp. 218-20.
 Achille Boroli, Adolfo Boroli, Reggiane (tipi vari), in L'Aviazione, vol. 11, Novara, Istituto Geografico De Agostini, 1983,  p. 192.
 Chris Chant, Reggiane Re.2000 Falco I, in Aerei della II Guerra Mondiale, Roma, L'Airone, 2008,  p. 279, ISBN 978-88-7944-910-6.
 Maurizio Di Terlizzi, Reggiane Re 2000 – Falco, Héja, J.20, Roma, IBN Editore, 2002, ISBN 88-86815-81-6.
(EN) Chris Dunning, Regia Aeronautica. The Italian Air Force 1923-1945 – An Operational History, Hersham, UK, Ian Allan Publishing, 2009, ISBN 978-1-906537-02-9.
 Chris Dunning, Solo Coraggio! - La storia completa della Regia Aeronautica dal 1940 al 1943, Parma, Delta Editrice, 2000, ISBN non esistente.
(EN) Jeffrey L. Ethell, Aerei della seconda guerra mondiale, Milano, A.Vallardi/Collins Janes's, 1996, ISBN 88-11-94026-5.
(EN) Jeffrey L. Ethell, Aircraft of World War II, Glasgow, Collins Janes's, 1997, ISBN 0-00-470849-0.
 Sergio Govi, Il caccia Re.2000 e la storia delle “Reggiane”, Milano, Giorgio Apostolo editore, 1983, ISBN non esistente.
 Nicola Malizia, Reggiane Re.2000: il brutto anatroccolo della Regia, Roma, Edizioni Ateneo & Bizzarri, 1978, ISBN non esistente.
 Paolo Matricardi, I caccia della seconda guerra mondiale, Milano, Mondadori, 2002, ISBN 88-04-49378-X.
 Francesco Mattesini, La Marina e l'8 settembre, Tomo I, Roma, Ufficio Storico della Marina Militare, 2002, ISBN non esistente.
(EN) Hans Werner Neulen, In the Skies of Europe, Ramsbury, Marlborough, UK, The Crowood Press, 2000, ISBN 1-86126-799-1.
 Piero Prato, I caccia Caproni Reggiane 1938-1945, Genova, Intyrama - Interconair, 1983, ISBN non esistente.
(EN) Christopher Shores, Air Aces, Greenwich, CT, Bison Books, 1983, ISBN 0-86124-104-5.
AA.VV., Nuovi dettagli sul Re 2000 di Porto Venere, in Aerei nella storia, nº 87, dicembre 2012-gennaio 2013.
 Giuseppe Ciampaglia, Il mistero del Falco. Genesi narrabile del Reggiane Re 2000, in Rivista Storica, nº 6, luglio 1994.
(EN) George Punka, Reggiane Fighters in action, in Squadron Signal Publications, Aircraft Number 177, ISBN 0-89747-430-9.
 Nico Sgarlato, Reggiane 2000 Falco I e 2002 Ariete II, in I Grandi Aerei Storici, nº 50, gennaio/febbraio 2011.
 Emilio Brotzu, Michele Caso, Gherardo Cosolo, Reggiane Re.2002, in Dimensione Cielo, nº 1,  pp. 51-56.
 Tullio Marcon, I Re.2000 imbarcati nel settembre 1943, in Storia Militare, nº 68, Parma, Ermanno Albertelli Editore, maggio 1999.
(EN) Maksim Starostin, Reggiane Re.2000 Falco, su Virtual Aircraft Museum, http://www.aviastar.org/index2.html. URL consultato il 10 ottobre 2011.
(EN) Reggiane Re.2000 Falco, su The History of Flight, http://www.century-of-flight.net. URL consultato il 17 agosto 2012.
(EN) Reggiane Re. 2000, su German Aviation 1919 - 1945, http://histaviation.com/index.html. URL consultato il 16 agosto 2012.
 Una scheda comparativa del Re.2000, su ReoCities, http://www.reocities.com/. URL consultato il 15 gennaio 2008 (archiviato dall'url originale il 29 agosto 2009; seconda copia archiviata).
(EN) Reggiane Re 2000 Falco (Hawk): the Regia Aeronautica "American", su Planes and Pilots of WWII, http://planesandpilotsofww2.webs.com/PlanesAndPilotsOfWW2.html. URL consultato il 16 agosto 2012.
(EN) Lars Henriksson, J 20 - Reggiane Re 2000 Falco 1 (1941-1945), su Military Aviation in Sweden, http://www.avrosys.nu/aircraft/index.htm, 24 luglio 2010. URL consultato il 17 agosto 2012.
(EN) Giampaolo Ferone, Reggiane Re 2000 Falco (Falcon) I, su 1000aircraftphotos.com, http://1000aircraftphotos.com, 26 febbraio 2005. URL consultato il 17 agosto 2012.
 Reggiane Re.2000, su Aerei Italiani - Brevi pagine di storia dell'Aviazione Italiana, http://www.aerei-italiani.net/index.htm. URL consultato il 17 agosto 2012.
 RE 2000 Falco I, su Museo aeronautico " Reggiane ", http://www.rivisistemi.com/museo/indicem.htm. URL consultato il 17 agosto 2012.
 Reggiane RE 2000 "Falco", su Ali e Uomini, http://www.alieuomini.it//homepage. URL consultato il 17 agosto 2012.
(FR) Gaëtan Pichon, Reggiane Re.2000 Falco, su avionslegendaires.net, http://www.avionslegendaires.net/index.php. URL consultato il 17 agosto 2012.
(RU) Reggiane Re.2000 Falco, su Уголок неба, http://www.airwar.ru. URL consultato il 10 ottobre 2011.
(RU) Reggiane-2000 Истребитель Италия, su Авиация Второй мировой, http://www.airpages.ru. URL consultato il 17 agosto 2011.
(EN) Caproni-Reggiane, su Preserved Axis Aircraft, http://www.preservedaxisaircraft.com/. URL consultato il 16 agosto 2012.
(EN) Glen Porter, Reggiane Re.2000 GA Review, su HyperScale - An Online Magazine for Aircraft and Armour Modellers, http://www.hyperscale.com/, 20 aprile 2009. URL consultato il 16 agosto 2012.
(EN) Jean Barby, Regianne Re 2000, su HyperScale - An Online Magazine for Aircraft and Armour Modellers, http://www.hyperscale.com/, 17 aprile 2002. URL consultato il 16 agosto 2012.
Il Reggiane Re.2001, noto anche, non ufficialmente, come "Falco II", era un aereo da caccia monomotore, monoplano e monoposto prodotto dall'italiana Officine Meccaniche Reggiane (controllata dalla Caproni) all'inizio degli anni quaranta.
Sviluppato dal Reggiane Re.2000 "Falco", ne rappresentava l'evoluzione con un più potente motore a V. Costruito in 237 esemplari, venne impiegato dalla Regia Aeronautica nel teatro del Mediterraneo durante la seconda guerra mondiale, soprattutto su Malta, con diversi ruoli quali intercettore, cacciabombardiere e caccia notturno.
Lo sviluppo del Reggiane Re.2001 ebbe le sue origini nella possibilità per il Ministero dell'Aeronautica italiano di disporre per prove tecniche di valutazione, nell'estate 1939, di propulsori tedeschi Daimler-Benz DB 601: si trattava di motori a dodici cilindri a V rovesciata, raffreddati a liquido, capaci di erogare 1 175 CV (864 kW) di potenza.
Il periodo coincideva con i test del prototipo del Reggiane Re.2000 "Falco" che, se fornito del motore tedesco, sarebbe potuto diventare un caccia con prestazioni superiori; risulta, peraltro, che lo stesso ingegner Roberto Longhi, progettista del Re.2000, avesse pensato ad una versione di quel modello motorizzata con il V12 Hispano-Suiza 12Y. Alle Reggiane venne così chiesto di rivedere il progetto del loro velivolo, al fine di installare il propulsore tedesco.Le modifiche che Longhi ed il team da lui guidato dovettero apportare per adattare la cellula del "Falco" al motore Daimler-Benz non furono radicali: venne infatti ridotta la sezione della parte anteriore della fusoliera e, in ragione della maggior lunghezza, venne rivisto il baricentro, mentre rimase inalterata, nonostante le critiche suscitate negli organi valutatori della Regia Aeronautica, la soluzione con i serbatoi integrali nelle ali pentalongherone.
Il primo prototipo (MM.409) venne portato in volo per la prima volta fra il 22 e il 24 giugno 1940 dal pilota Mario de Bernardi, già vincitore della Coppa Schneider, all'aeroporto di Reggio Emilia, città dove avevano sede le Officine Meccaniche Reggiane, di proprietà della Caproni. Il velivolo passò quindi al tenente colonnello Pietro Scapinelli, che compì diciassette voli dal 25 luglio al 28 agosto, prima che la macchina venisse trasferita a settembre a Guidonia per le prove comparative. Le prestazioni (563 km/h a 5 500 m e 540 km/h a 4 500 m) risultarono superiori a quelle dei successivi esemplari di serie, perché il prototipo risultava più leggero e montava un DB 601 originale tedesco e non la copia costruita su licenza dall'Alfa Romeo con metalli meno raffinati. Altre fonti, meno recenti, fanno risalire invece il primo volo del Re.2001 a qualche giorno dopo il 10 luglio 1940, subito pilotato da Scapinelli. Secondo questa ipotesi, l'aereo sarebbe stato poi trasferito a Guidonia il 9 agosto, anziché a settembre. In ogni caso, dopo le prove di Guidonia, la Regia Aeronautica richiese alcune modifiche da introdurre anche in un secondo prototipo: ala trilongherone con serbatoi protetti, ruotino di coda retrattile e aggiunta di due mitragliatrici Breda-SAFAT calibro 7,7 mm da 600 colpi ciascuna nelle ali e di altre due mitragliatrici Breda-SAFAT calibro 12,7 mm da 350 colpi ciascuna sistemate sopra il motore. Le modifiche vennero completate nel primo prototipo nel novembre 1940, con il secondo prototipo (MM.408, lo stesso numero di matricola del primo prototipo del Re.2000) pronto poco dopo. Questo secondo esemplare si schiantò al suolo il 14 marzo 1941 dopo un guasto al motore, uccidendo il collaudatore Pietro Scapinelli durante l'atterraggio d'emergenza. Un'altra fonte colloca l'incidente il 17 marzo e ricostruisce i fatti in maniera più dettagliata: Scapinelli, arrivato lungo sulla pista in fase d'atterraggio, ridiede gas ma non riuscì a riprendere quota perché il passo dell'elica (variato elettricamente da un attuatore ancora in fase sperimentale) si era portato al massimo, con conseguente arresto del motore. L'aereo continuò la sua corsa e si infilò tra due alberi che staccarono di netto l'ala, ma la fusoliera proseguì impastandosi sul terreno; il pilota, nel contraccolpo dell'impatto, sbatté la testa contro la barra di comando e morì poco dopo. L'Alfa Romeo venne ritenuta responsabile del malfunzionamento e subì una penale.Fu proposta la costruzione di un terzo prototipo (chiamato Re.2001bis) con i radiatori annegati nelle ali, prive delle mitragliatrici, per migliorare l'aerodinamica: le fonti non concordano sull'effettiva realizzazione del velivolo e, mentre alcuni indicano che tale modifica sia stata realizzata direttamente nel primo prototipo, altri indicano che fu realizzata una cellula con matricola MM.538, dettagliando anche trattarsi di una sorta di ibrido, frutto dell'accoppiamento della fusoliera del Re.2000 matricola MM.5068 e della deriva del primo prototipo MM.409. Il velivolo, portato in volo da Francesco Agello (nell'aprile o nel luglio del 1941) nonostante avesse fatto registrare una velocità 50–60 km/h superiore rispetto alla configurazione standard, non trovò seguito nella produzione di serie e, dopo alcune valutazioni utili ad acquisire dati successivamente utilizzati per la progettazione del Re.2006, venne riconvertito allo standard dei primi modelli consegnati.
Nel frattempo, il 31 ottobre 1940, dopo un piccolo ordine alla Reggiane di dieci Re.2001 per accelerare le prove tecniche (la cosiddetta "Serie Zero", di cui fece parte, tra l'altro, il velivolo che nel marzo 1943 sganciò una sperimentale bomba propulsa da ossigeno liquido, che tuttavia non esplose), vennero ordinati duecento esemplari alla Reggiane, cento alla fabbrica Caproni di Taliedo e cinquanta (aumentati poi a cento) a quelle di Predappio. I velivoli, che avrebbero inglobato tutte le modifiche apportate ai due prototipi eccetto il ruotino di coda, ora fisso, avrebbero avuto come propulsore un Alfa Romeo RA 1000 RC.41, versione del Daimler-Benz DB 601 prodotta su licenza.Subito ci si accorse che le scadenze di consegna sarebbero state impossibili da rispettare: le fabbriche Reggiane erano ben attrezzate per produrre un gran numero di aerei, ma la manovalanza, assunta in massa per far fronte alle necessità di guerra, non aveva, per la maggior parte, esperienza di costruzioni aeronautiche; oltretutto le forniture del motore Alfa Romeo, la cui costruzione era rallentata dalla carenza di materie prime, e delle mitragliatrici non seguirono mai il ritmo di produzione dei Re.2001, diventando una delle cause della lentezza con cui vennero consegnati i caccia ai reparti di linea.Il primo Re.2001 Serie Zero venne spedito alla Regia Aeronautica nel maggio 1941 e l'ultimo in settembre, quando era in spedizione il primo esemplare della "Serie I". Considerate le difficoltà di produzione, la Regia Aeronautica cancellò l'ordine alle fabbriche di Taliedo e alla Breda, cui nel frattempo si era appoggiata la Caproni, mentre l'ordine alla Reggiane venne diminuito di cento unità (gli aerei che scaturirono da questo ordine sono inquadrati dalle fonti nella Serie I) e quello fatto alle fabbriche di Predappio ridotto a dieci aerei. Per la fine del 1941 la Regia Aeronautica aveva ricevuto solo i dieci esemplari della Serie Zero più altri ventisette della Serie I.Fu proprio per sopperire alla lentezza degli approvvigionamenti dei motori Alfa Romeo che la Regia Aeronautica richiese alla Caproni di Taliedo l'installazione del motore a dodici cilindri a V invertito Isotta Fraschini Delta IV RC.16-48, raffreddato ad aria, nella cellula di un Re.2001.Consapevoli della ridotta potenza del motore, 840 CV (626 kW) a 5 300 m, i vertici dell'aeronautica speravano che la riduzione di peso consentisse di mantenere prestazioni paragonabili a quelle del Re.2001 di serie. Nell'estate 1942 venne costruito un prototipo (MM.9920) denominato Re.2001 Delta, ordinato in cento esemplari l'8 settembre seguente, quattro giorni prima che il velivolo fosse portato in volo. Le prestazioni raggiunte (523 km/h a 5 600 m, 10 min 30 s per toccare i 6 000 m) erano inferiori a quelle delle macchine di serie; inoltre il prototipo venne distrutto da un incendio dovuto al surriscaldamento del motore il 27 gennaio 1943 e l'ordine venne cancellato.
Nel frattempo, nel dicembre 1941, il Ministero dell'Aria aveva modificato l'ordine dei cento Re.2001 fatto alla Reggiane: trentanove aerei avrebbero dovuto ospitare un aggancio ventrale per una bomba da 250 kg, due dovevano essere attrezzati per il lancio dalle navi tramite una catapulta, e dodici avrebbero dovuto essere equipaggiati con ganci d'arresto per impiegarli nelle portaerei Aquila e Sparviero, che tuttavia non entrarono mai in servizio. Alcuni dei trentanove cacciabombardieri, designati Re.2001CB (CacciaBombardiere), vennero testati con bombe speciali, o con siluri, insieme ad un sistema che correlava il passo dell'elica con i comandi motore, compiendo anche voli di prova ospitando uno speciale attacco ventrale per una bomba da 250 kg. I dodici aerei per le portaerei più i due "catapultabili" vennero completati, e l'entusiasmo fu tale che il Ministero dell'Aeronautica ordinò cinquanta Re.2001OR (Organizzazione Roma) nella versione imbarcata, le cui uniche differenze rispetto al progetto originale erano il gancio d'appontaggio e la predisposizione ad essere lanciati dalle catapulte.Mentre erano in costruzione i primi Re.2001OR il Ministero dell'Aeronautica chiese di adattare l'aereo per la caccia notturna. Il progetto del Re.2001CN (Caccia Notturna) prevedeva scarichi antifiamma e una gondola sotto ogni ala, ciascuna dotata di un cannone Mauser da 20 mm con sessanta colpi. Vennero eliminate le mitragliatrici da 7,7 mm nelle ali. Ne vennero ordinati duecento, ma in totale se ne costruirono solo settantaquattro prima che l'annuncio dell'armistizio di Cassibile ponesse fine ad ogni lavoro.Un piccolo numero di aerei venne fornito di fotocamere/cineprese orizzontali e verticali posizionate sul bordo d'entrata di entrambe le ali, ma sembra che questa versione non sia mai stata impiegata a livello operativo. Venne anche sviluppata una versione in grado di trasportare un siluro (Re.2001G) ed una destinata a missioni anticarro (Re.2001H).Oltre all'Italia, l'unico altro paese che si interessò al caccia della Reggiane fu la Svezia, le cui autorità valutarono di acquistare cento Re.2001 sprovvisti del motore, viste le difficoltà dell'Alfa Romeo, che invece sarebbe stato acquistato direttamente dalla Germania. Nel luglio 1941 la Svezia chiese ufficialmente la disponibilità della Reggiane a produrre gli aerei, ma un ordine vero e proprio non si materializzò mai.In merito al soprannome del velivolo, che non faceva parte della denominazione ufficiale, alcune fonti non concordano sull'impiego del nome "Falco II" ed indicano il Re.2001 come "Ariete" o "Ariete I" stabilendo un rapporto di stretta parentela con il Re.2002 (indicato come "Ariete II") sviluppato quasi contemporaneamente.
Il Re.2001 era un monoplano monoposto ad ala bassa, dalla struttura interamente metallica.
La fusoliera era del tipo a semimonoguscio in duralluminio con rivestimento lavorante; la cabina di pilotaggio era situata nella parte mediana, di poco posteriore al bordo d'entrata alare, ed era chiusa da una cappottina vetrata con apertura a ribaltamento laterale, verso la parte destra del velivolo; dotata di seggiolino corazzato, posteriormente al poggiatesta terminava (negli esemplari di serie) in una carenatura metallica sagomata al fine di garantire al pilota un angolo di visuale, seppur minimo, verso la parte posteriore del velivolo.L'ala aveva pianta ellittica ed era del tipo a cassone, costituito da tre longheroni in duralluminio e da nervature in duralluminio ed Alclad (duralluminio placcato in alluminio puro, al fine di conferire maggior resistenza alla corrosione). Derivata da quella, a cinque longheroni, del Re.2000, su precisa richiesta delle autorità militari, abbandonava la soluzione dei serbatoi integrali per ospitarne due, blindati, nella radice alare. Nella parte interna del bordo d'uscita erano collocati quattro ipersostentatori, mentre in quella esterna si trovavano gli alettoni, rivestiti in tela. L'impennaggio era di tipo classico, in duralluminio con le superfici mobili rivestite in tela.Il carrello d'atterraggio era di tipo triciclo posteriore, con gli elementi principali monoruota controventati posteriormente ed incernierati nella parte interna delle semiali; la retrazione avveniva verso la parte posteriore e le ruote, con un movimento di rotazione di 90°, alloggiavano di piatto nello spessore dell'ala. Il ruotino posteriore era orientabile ma non retraibile e la gamba era realizzata in una lega d'alluminio denominata Avional.
Il motore installato sugli esemplari di serie del Re.2001 era il V12 Alfa Romeo RA 1000 RC.41, copia prodotta su licenza del Daimler-Benz DB 601; si trattava di un'unità motrice in grado di sviluppare la potenza di 1 175 CV al decollo e di 1 050 CV a 2 400 giri al minuto alla quota di 4 100 m.
Anche l'elica era prodotta dall'Alfa Romeo ed era del tipo tripala, di costruzione metallica; aveva passo variabile in volo, velocità costante ed un diametro di 3,10 m.
Nella versione da caccia diurna, il Re.2001 era armato con due mitragliatrici Breda-SAFAT Mod.1935 calibro 12,7 mm (dotate di 350 colpi per ogni arma), alloggiate sopra il motore e sparanti attraverso il disco dell'elica, e con due Breda-SAFAT Mod.1928Av calibro 7,7 mm (con 600 colpi ciascuna), disposte nelle semiali.Carichi di caduta erano previsti per le diverse varianti del velivolo ed erano specifiche, come meglio descritto in seguito, a seconda della rispettiva tipologia d'impiego.
La prima unità ad essere riequipaggiata con il Re.2001, arrivato il 9 settembre 1941, fu la 150ª Squadriglia del 2º Gruppo Caccia Terrestre del tenente colonnello Giuseppe Baylon, che iniziò a portare in volo i primi quattro nuovi aerei dal 16 settembre. Le tre squadriglie del gruppo, la già citata 150ª, la 152ª e la 358ª, cominciarono un lavoro di messa a punto del nuovo aereo a Ravenna, ma per le avverse condizioni meteorologiche un nucleo di piloti della 152ª completò l'addestramento a Gorizia alla fine dell'anno. In quest'ultimo periodo il gruppo inquadrava ventotto di questi caccia. Il 12 gennaio 1942 venne ordinato alla 152ª Squadriglia di volare a Palermo, con scalo a Roma-Ciampino (dove era in attesa il resto del gruppo, convertito ai Reggiane 2001 proprio dai piloti della 152ª) e Napoli-Capodichino. Tuttavia, a causa di problemi tecnici, Ciampino venne raggiunta solo in aprile e la Sicilia il 4 maggio, quando diciotto Reggiane atterrarono a Santo Pietro di Caltagirone. Non c'è accordo tra le fonti su quando il gruppo completò il ridispiegamento, ma è certo che questo venne fatto entro sei giorni.Il debutto dei Re.2001 venne il 10 maggio, in due riprese. Innanzitutto venti apparecchi del 2º Gruppo eseguirono una missione di caccia libera sopra Malta, senza tuttavia incontrare l'aviazione avversaria; quindi altri dieci Re.2001, assieme a venti Macchi M.C.202 del 4º Stormo, scortarono cinque bombardieri CANT Z.1007bis in volo per colpire un'installazione radar dell'isola. Nell'occasione si verificò il primo scontro con gli Spitfire Mk.V, che riuscirono ad abbattere un bombardiere ed un M.C.202 al prezzo di tre caccia distrutti più altri due danneggiati dai Reggiane, che abbatterono anche un caccia pesante Bristol Beaufighter. Due giorni dopo ci fu un'azione analoga, che vide coinvolti nove Spitfire e quindici Reggiane 2001 del 2º Gruppo che scortavano (insieme ad altri quindici Macchi MC.200) tre Savoia-Marchetti S.M.84 del 4º Gruppo Bombardamento Terrestre. I caccia britannici abbatterono un bombardiere e ne danneggiarono gravemente un secondo, ma i piloti dei Reggiane rivendicarono l'abbattimento di due Spitfire; uno di questi abbattimenti fu opera del sergente Paolo Morcino, che però fu obbligato a effettuare un atterraggio di emergenza nei pressi di Ispica in quanto il suo carrello (come era avvenuto anche al suo comandante di gruppo) era stato danneggiato dal fuoco nemico. In effetti, quel giorno la RAF perse due Spitfire: un pilota, il Sergeant Charles Graysmark del No. 601 Squadron, fu ucciso, e il parigrado C. Bush del No. 603 Squadron ferito. Per lo stesso 12 maggio una fonte parla anche di un sergente Marchio che rivendicò due abbattimenti nel tardo pomeriggio della giornata, dovendo tuttavia effettuare un atterraggio di emergenza vicino Siracusa a causa dei danni inflitti dal nemico e morendo qualche tempo dopo per le ferite riportate nell'azione. Non è tuttavia chiaro se si tratti dello stesso episodio del sergente Morcino ricostruito in diverso modo. Il bilancio dell'attività dei Reggiane dal 10 al 18 maggio mostra sedici aerei britannici abbattuti più un altro probabile e altri tre danneggiati, a fronte della perdita di un Re.2001 e del danneggiamento di altri tre. Il 19 maggio i Re.2001 fecero precipitare uno Spitfire e un Beaufighter, danneggiando altri cinque Spitfire, anche se i bombardieri italiani (a cui i Re.2001 facevano da scorta) dovettero desistere dalla missione a causa dell'intervento avversario. Il 25 maggio cinque piloti del 2º Gruppo rivendicarono ciascuno l'abbattimento di un aereo; da parte sua la RAF dichiarò di aver abbattuto un Re.2001, ma in realtà non ci furono perdite tra le file italiane. Gli scontri continuarono: dal 26 maggio al 2 giugno i caccia Reggiane privarono la RAF di otto aerei (cinque distrutti e tre danneggiati) al prezzo di tre aerei caduti. Il 6 giugno i Reggiane abbatterono uno Spitfire mentre erano di scorta a dei bombardieri diretti a Micabba, ma un caccia italiano fu costretto ad ammarare. I compagni, una volta fatto rifornimento in Sicilia, tornarono a cercarlo, incontrando nuovamente la RAF che fece precipitare un altro Reggiane, sebbene perdendo a sua volta un Beaufighter. Venne fatto decollare allora un idrosoccorso CANT Z.506 ma, oltre a non trovare nessun disperso, precipitarono in mare altri due Re.2001 di scorta. Il giorno dopo, 7 giugno, i Re.2001 in collaborazione con gli M.C.202 intercettarono alcuni aerei britannici posti a copertura di un convoglio navale, facendo precipitare in mare un Beaufighter e due aerosiluranti Albacore. Quindici o diciassette Re.2001 furono impiegati anche il 14 giugno durante la battaglia di mezzo giugno, assieme a sette M.C.202, per scortare quattordici aerosiluranti Savoia-Marchetti S.M.79 all'attacco contro il convoglio Harpoon, rivendicando l'abbattimento di un Hawker Hurricane e riuscendo a danneggiarne altri due inviati ad intercettarli, i quali a loro volta riuscirono però a danneggiare in modo talmente grave un Reggiane da costringere il pilota a lanciarsi col paracadute.La grande maneggevolezza del Reggiane 2001, robusto e in grado di sopportare bene i danni, venne annotata già dopo il primo combattimento contro gli Spitfire nel diario storico della 150ª Squadriglia, ed in effetti i piloti italiani cercarono di attirare gli avversari alle quote medio-basse, dove erano in grado di surclassare gli Hurricane e di pareggiare con gli Spitifire Mk.V, comunque più veloci e più armati. Nelle mani di un pilota esperto però, come ammise l'asso britannico Laddie Lucas, nel suo Malta: The thorn in Rommel's side, il caccia italiano poteva rivelarsi un avversario davvero temibile per lo Spitfire Mk.V, specialmente sotto i 7 000 m, mentre a quote superiori il caccia britannico era più prestante.
Da luglio ad agosto i Reggiane 2001 seguirono i piloti della 152ª Squadriglia a Monserrato, in Sardegna, mentre la 358ª venne distaccata a Pantelleria da luglio a novembre. Il 1º luglio 1942 il 22º Gruppo, con le sue 359ª, 362ª e 369ª Squadriglia di stanza a Roma-Ciampino, venne dotato di Re.2001CB, assegnati inizialmente alla 362ª Squadriglia, anch'essa inviata a Monserrato. Il 12 luglio l'asso canadese George Beurling incontrò una formazione di Reggiane 2001 di ritorno in Sicilia, e ne abbatté uno. Il comandante del 2º Gruppo, Aldo Quarantotti, ripartì subito assieme a tre gregari alla ricerca del commilitone, ma egli e l'asso Carlo Seganti, che lo accompagnava, non fecero più ritorno. Solo dopo molti anni, grazie al ritrovamento del diario di Beurling, si poté scoprire che vennero abbattuti dal pilota canadese. Il 13 luglio (quando i Reggiane 2001 operativi del 2º Gruppo erano solo sei, sui ventidue in carico all'unità), su Malta, il pilota neozelandese Jack Rae e il suo gregario Alan Yates, del No. 249 Squadron, avvistarono un Reggiane che stava per lasciare il combattimento e tornare alla base. Quello che seguì impressionò Rae, che in seguito dichiarò:
Il giorno dopo, attaccato da due direzioni diverse da Messerschmitt Bf 109 e Reggiane, lo stesso Beurling (che si trovava ai comandi dello Spitfire matricola BR130/2-H) si trovò costretto a scegliere e scelse quello che riteneva il male minore:
Fino al 10 agosto il 2º Gruppo si limitò a qualche missione di scorta e caccia libera. Alla fine del mese gli specialisti riuscirono a rimettere in linea venti velivoli. Il 12 agosto, durante la battaglia aeronavale di mezzo agosto due Re.2001GV (tenenti Riccardo Vaccari e Guido Robone) provenienti da Furbara e distaccati presso il 22º Gruppo attaccarono per la prima e ultima volta con una bomba perforante da 630 o 640 kg di nuova concezione, ottenuta da proiettili navali modificati con una carica esplosiva portata a 120 kg, le navi britanniche del convoglio Pedestal. Grazie anche alla somiglianza dei Reggiane con i Sea Hurricane della Fleet Air Arm, che ingannò gli addetti alla contraerea, la portaerei HMS Victorious venne centrata in pieno da una bomba che però non esplose. Ambedue i Reggiane tornarono indenni ad Elmas (Vaccari abbatté anche un Hurricane appena dopo lo sgancio della bomba) e probabilmente, a settembre, vennero convertiti in fotoricognitori. In quello stesso 12 agosto il 22º Gruppo battezzò i suoi Reggiane 2001 scortando, assieme ai colleghi del 2º Gruppo, bombardieri e cacciabombardieri italiani contro un convoglio a La Galite, abbattendo tre velivoli britannici contro la perdita di un caccia. Il giorno successivo, 13 agosto, la 150ª e la 152ª Squadriglia del 2º Gruppo si riunirono a Trapani-Chinisia, perdendo il giorno dopo il comandante del gruppo e asso Pier Giuseppe Scarpetta, abbattuto dagli Spitfire insieme ad altri due piloti italiani mentre scortava tre Heinkel He 111 tedeschi in versione aerosilurante in ritorno da Malta, tutti e tre atterrati indenni alla base. Con questa battaglia ebbero praticamente termine gli scontri con i velivoli britannici.
A settembre anche il 22º Gruppo atterrò in Sicilia e, assieme al 2º Gruppo dislocato a Lecce con diciotto Re.2001, si impegnò ad attaccare nuovamente Malta. Durante questo mese i due gruppi avevano in totale una disponibilità media giornaliera di ventidue Re.2001. Il 17 ottobre il 2º Gruppo si trasferì a Castelvetrano con una quindicina di apparecchi, alzandosi in volo il giorno dopo per Pantelleria. Lo sbarco in Marocco e Algeria delle forze Alleate obbligò il 22º Gruppo a ritornare in Sardegna, da dove intraprese alcuni attacchi contro le teste di ponte di Bona e Bugia a partire dal 7 novembre; allora i Re.2001 efficienti erano ventitré, numero sceso a sedici il 24 seguente. Il 6 dicembre cinque Re.2001 della 362ª Squadriglia caricati ciascuno con una bomba da 160 kg decollarono protetti da nove M.C.202, ancora diretti a Bona, perdendo un Reggiane a causa degli Spitfire di pattuglia.Nella primavera del 1943 il neonato 2º Gruppo Intercettori (sorto dalla ricostituzione del 2º Gruppo C.T. sciolto nel novembre 1942) si ricostituì in Liguria; a marzo la 358ª cedette i propri velivoli al 160º Gruppo Autonomo Caccia che il 24 maggio riuscì, con sei Re.2001, ad abbattere tre Lockheed P-38 Lightning senza perdite; a giugno la 152ª Squadriglia ricevette quattro Re.2001CN con cannoni subalari che andarono ad ingrossare le file dei dieci aerei in grado di volare (ad aprile). Gli ultimi dieci Reggiane 2001 del 22º Gruppo invece erano già passati all'aeroporto di Napoli-Capodichino attorno al Natale 1942 o agli inizi dell'anno 1943.Il Re.2001 venne impiegato nel 1943 anche come caccia notturno per la difesa aerea dell'Italia, ma con risultati nulli. L'arrivo, dalla fine del 1942, di ingenti formazioni di bombardieri statunitensi nei cieli italiani, che preferivano l'attività diurna a quella notturna, costrinse la Regia Aeronautica a potenziare la sorveglianza alla luce del giorno a scapito dell'attività notturna, peraltro inefficace. Il Re.2001CN finì quindi per essere usato come normale caccia diurno, con l'unica differenza di avere un armamento potenziato rispetto al Re.2001 di base. I reparti che assunsero tale compito, oltre al già citato 2º Gruppo Intercettori, furono il 59º (232ª e 233ª Squadriglia – dieci Re.2001CN arrivati a maggio) e il 60º Gruppo Autonomo Intercettori Notturni (234ª e 235ª Squadriglia – numero imprecisato di Re.2001CN arrivati a maggio e rinforzati a luglio da cinque di questi apparecchi ceduti dal 59º Gruppo), il già citato 160º Gruppo Autonomo Caccia (che distaccò alcuni Re.2001 ad Ajaccio) e il 167º Gruppo Autonomo Intercettori. In particolare il 28 maggio 1943 sette Re.2001 e tre Dewoitine D.520 del 59º Gruppo dichiararono di aver abbattuto quattro bombardieri nei cieli di Livorno. 
Da segnalare ancora che il 167º Gruppo fece decollare il 19 luglio 1943 da Ciampino quattro Re.2001 per contrastare i bombardieri statunitensi in volo per colpire Roma, facendo precipitare un B-25 Mitchell per mano del tenente Bruno Serotini, abbattuto però poco dopo dalle torrette difensive dei bombardieri o da un caccia di scorta. Il 167º Gruppo, tuttavia, con le macchine ormai usurate, nulla poté contro un'altra formazione di bombardieri arrivata per ricolpire Roma il 13 agosto. Stessa cosa per il 2º Gruppo il 15, 18 e 27 agosto.
Alla data dello sbarco Alleato in Sicilia (10 luglio 1943) erano operativi cinquanta o settantuno Re.2001, ma al 7 settembre, vigilia dell'annuncio dell'armistizio, ne restavano solo trentatré in grado di volare: 3 del 2º Gruppo a Sarzana e Albenga, 4 del 59º Gruppo a Venegono, 7 del 60º Gruppo a Venegono e Lonate Pozzolo, 12 del 160º Gruppo a Casa Zeppera, Milis e Venafiorita e 7 del 167º Gruppo a Littoria.
Tra i velivoli superstiti qualcuno venne bruciato o sabotato (come fecero i componenti del 59º Gruppo il 10 settembre 1943) perché non fosse requisito dai tedeschi, che comunque si impossessarono di alcuni Reggiane 2001 utilizzandoli poi come addestratori da caccia nella Luftwaffe. Qualche esemplare operò con il 2º Gruppo caccia "Gigi Tre Osei" dell'Aeronautica Nazionale Repubblicana della Repubblica Sociale Italiana per compiti di addestramento e collegamento. Gli esemplari che ripararono al sud operarono dall'ottobre 1943 con le insegne dell'Aeronautica Cobelligerante Italiana, presso il 21º Gruppo in operazioni di appoggio alle unità italiane rimaste bloccate in Jugoslavia e ai partigiani locali, nonché presso la Squadriglia Addestramento Caccia. Il 12 novembre 1943 alcuni Re.2001 del 21º Gruppo danneggiarono tre caccia pesanti Messerschmitt Bf 110 sulla pista del campo di Berat, in Albania; il 28 novembre il capitano Paolo Spadaccini del 21º Gruppo sganciò sopra Pljevlja, destinato alla Divisione partigiana "Garibaldi", il serbatoio supplementare del suo Reggiane 2001 riempito per l'occasione con dodici milioni di lire in contanti. Queste furono due delle ultime azioni prima che il gruppo venisse sciolto il 1º gennaio 1944: la sua 82ª Squadriglia, che aveva in carico i Re.2001, li cedette alla 208ª Squadriglia del 101º Gruppo Tuffatori di Foggia; presto l'unità si spostò a Lecce, da dove i Reggiane eseguirono le loro ultime missioni di guerra, l'ultima delle quali avvenne alla metà di maggio sopra il Montenegro a supporto dei partigiani. I nove aerei sopravvissuti andarono, il mese successivo, in carico alla Scuola Addestramento Caccia di Leverano, mentre altri due Re.2001 finirono nell'organico di un'unità da collegamento. Al termine della guerra solo un Re.2001, dell'unità da collegamento, era ancora utilizzabile.Nel dopoguerra la neonata Aeronautica Militare rimise cinque Re.2001 in condizioni di volare: tre vennero destinati al centro meteorologico di Venezia-Lido e due ad un'unità da collegamento a Roma-Centocelle. Tutti e cinque rimasero in servizio per alcuni anni.
Re.2001bis: versione con i radiatori annegati nelle ali per migliorare l'aerodinamica. Inizialmente si pensò alla costruzione di un terzo prototipo, ma alla fine la modifica venne fatta alla fine del 1940 nel primo prototipo. Tale modifica comportava l'abolizione delle mitragliatrici alari. Portato in volo per la prima volta da Francesco Agello nell'aprile 1941, raggiunse il 7 agosto seguente i 600 km/h a 6 000 m d'altitudine. Nonostante avesse una velocità 50–60 km/h superiore rispetto alla configurazione originale, non trovò seguito nella produzione di massa, venendo invece usato come banco di prova durante la primavera 1942 per il Reggiane Re.2006. In seguito l'aereo fu riconvertito come Re.2001 e spedito alla Regia Aeronautica nel settembre 1942.
RE 2001CB: cacciabombardiere, con rastrelliera ventrale per bombe da 250 kg. Ne vennero realizzati trentanove esemplari a partire dall'ordine iniziale di cento esemplari in versione normale fatto alla Reggiane (cosiddetta Serie I). Alcuni di questi cacciabombardieri vennero usati per dei voli sperimentali. Uno venne equipaggiato con una speciale bomba da 640 kg, o con un siluro, unitamente ad un sistema che correlava il passo dell'elica con i comandi motore; l'aereo fu testato nel settembre 1942 a Guidonia, raggiungendo i 950 km/h dopo una picchiata da 6 000 a 2 000 m d'altitudine durante la quale andò in frantumi il cupolino, ma il motore non raggiunse un numero eccessivo di giri e la sincronizzazione passo dell'elica/acceleratore funzionò bene. Nell'ottobre 1942 un altro Re.2001CB, dotato di uno speciale attacco ventrale per una bomba da 250 kg studiato al Nucleo Sperimentale Armamento di Furbara, mandò a segno 15 bombe su 20 durante degli attacchi in picchiata contro delle navi bersaglio. Eccezionalmente, poteva essere caricata anche una bomba da 640 kg.
RE 2001CN: variante da caccia notturna. Vedeva diverse modifiche, come i tubi di scappamento antifiamma, la mimetizzazione scura, e la sostituzione delle due mitragliatrici alari con due cannoni MG 151 da 20 mm da sessanta colpi ciascuno in gondole subalari, non essendo sufficiente lo spessore alare, anche se non tutti gli esemplari furono completati con questo armamento (alcuni mantennero quello originale, altri solo le mitragliatrici sul muso). Ne vennero ordinati trenta nel giugno 1942 (la cosiddetta "Serie III"), seguiti da altri cinquanta ("Serie IV") tre mesi dopo; ancora, nel marzo e nell'aprile 1943 la Reggiane ricevette una commessa per ulteriori centoventi Re.2001CN. In ogni caso i numeri richiesti dall'aeronautica italiana non vennero raggiunti e uscirono dalle fabbriche solo novantaquattro aerei in versione CN (trenta della Serie III, trentaquattro della Serie IV, dieci recuperati dalla commessa del 1941 alla Caproni di Predappio e venti della "Serie II") prima che l'annuncio dell'armistizio di Cassibile ponesse fine ad ogni lavoro. L'armamento pesante su una cellula dove originariamente non era previsto, pur inficiando le prestazioni generali e la maneggevolezza del velivolo, non condizionò le valutazioni generalmente positive espresse dai piloti che lo utilizzavano. Le esigenze di guerra mutarono il compito originario di questa versione, alla fine usata per contrastare i bombardieri statunitensi di giorno.
Re.2001 Delta: per sopperire alla lentezza degli approvvigionamenti di motori Alfa Romeo la Regia Aeronautica ordinò alla Caproni Taliedo la realizzazione di un prototipo dotato del motore a dodici cilindri a V invertito Isotta Fraschini Delta IV RC.16-48, raffreddato ad aria, capace della potenza di 840 CV (626 kW) a 5 300 m; pur nella consapevolezza della minor potenza disponibile, le autorità contavano sul fatto che la riduzione di peso ottenuta consentisse di mantenere prestazioni paragonabili a quelle del Re.2001 di serie. Nell'estate 1942 venne costruito a Taliedo un prototipo (MM.9920) denominato Re.2001 Delta, ordinato in cento esemplari l'8 settembre seguente, prima ancora che potesse essere provato in volo per la prima volta, cosa che avvenne il 12 settembre. Il prototipo venne trasferito a novembre a Guidonia, ma le prestazioni raggiunte (523 km/h a 5 600 m, 10 minuti e 30 secondi per toccare i 6 000 m) erano inferiori a quelle dei Re.2001 di serie, come peraltro previsto dall'ingegner Longhi. Il prototipo venne distrutto da un incendio dovuto al surriscaldamento del motore il 27 gennaio 1943 e l'ordine di cento unità venne cancellato.
Re.2001 fotografico: variante da ricognizione con macchine fotografiche/cineprese sul bordo d'attacco alare. Il nomignolo "fotografico" non era ufficiale, dato che in realtà non venne adottato nessun nome particolare, ma è usato dalle fonti per distinguerlo dalle altre versioni. Si trattò, peraltro, di una trasformazione effettuata al di fuori dalle linee di produzione ed interessò un numero ridotto (per quanto non noto) di esemplari. Probabilmente vennero convertiti a questo standard, e inseriti nell'organico del 22º Gruppo, i due Re.2001GV che avevano attaccato la portaerei HMS Victorious.
RE 2001G: un esemplare della Serie IV in versione silurante, con attacco per un siluro da 600 kg (generalmente indicato come "silurotto") e ruotino di coda rialzato al fine di impedire il contatto del siluro con il terreno. Inviato al Nucleo Addestramento Aerosiluranti di Gorizia, andò distrutto in epoca successiva all'armistizio.
RE 2001GV: si trattò di tre esemplari dotati di attacco ventrale per bombe rinforzato, in grado di trasportare la bomba antinave 630PD da 630 kg derivata dai proiettili da 381 mm della Regia Marina. Due di questi velivoli furono impiegati nella missione, già ricordata, contro la portaerei britannica HMS Victorious del 12 agosto 1942. La sigla "GV" rappresentava le iniziali dei tenenti Aldo Galimberti e Riccardo Vaccari che prima teorizzarono e poi collaudarono in volo l'impiego di tale ordigno, da sganciarsi a circa 100 m dalla fiancata dell'imbarcazione bersaglio. Una volta penetrata la corazza grazie alla sua energia cinetica, la bomba sarebbe esplosa grazie ad una speciale spoletta ritardante. Il mancato scoppio della bomba che colpì la Victorious, tuttavia, è da imputare proprio alla spoletta scelta dal comandante di squadra aerea di Furbara, diversa da quella più sensibile, costruita dalla Fiocchi, consigliata da Vaccari e Robone.
RE 2001H: altro esemplare della serie IV in versione anticarro, in grado di trasportare agganciate alle ali, di fianco ai cannoni da 20 mm presenti nella versione da caccia notturna, delle bombe. Anche in questo caso l'armistizio fermò ogni lavoro.
Re.2001OR (Organizzazione Roma, dal nome della struttura incaricata della realizzazione delle portaerei italiane): versione di cacciabombardiere imbarcato ordinata in cinquanta unità, destinate ai reparti da impiegare sulle portaerei Aquila e Sparviero. Differiva dalla versione originale per il gancio d'appontaggio e la predisposizione ad essere lanciato da una catapulta. Questi aerei, che andarono a formare la cosiddetta Serie II del Re.2001, non prevedevano le ali ripiegabili dal momento che era previsto di risparmiare spazio attaccando i velivoli al soffitto degli hangar delle portaerei con delle speciali imbracature. La Serie II venne completata costruendo dei Re.2001CN al posto della versione OR.
Re.2001S: alcuni esemplari della Aeronautica cobelligerante vennero convertiti nel 1944 a questo standard con l'adozione di un serbatoio ventrale supplementare; in questo caso il suffisso "S" stava ad indicare l'impiego come caccia di scorta.Per il Re.2001 vennero teorizzate altre varianti rimaste allo stadio embrionale; in particolare risulta sia stata studiata la realizzazione di una versione Re.2001 Legno, invisa all'ingegner Longhi (convinto sostenitore della struttura metallica), al fine di sopperire alle carenze di materiali strategici. Altri progetti mai portati a termine considerarono la possibilità di utilizzare il motore Daimler-Benz DB 605 (poi destinato ai caccia della "Serie 5", tra i quali il Re.2005) o il Piaggio P.XI già installato sul precedente Re.2000.
ItaliaRegia Aeronautica Regno del SudAeronautica Cobelligerante Italiana Repubblica Sociale ItalianaAeronautica Nazionale Repubblicana GermaniaLuftwaffe ItaliaAeronautica Militare
Il primo degli esemplari di preserie, matricola MM.8071, è stato scoperto alla fine degli anni '80 nel mare di Sardegna da Giorgio Cao, socio e animatore GAVS, non distante da Capo Ferrato. Recuperato a fine 1991 dallo stesso Cao (scomparso tragicamente 2 mesi dopo il recupero) e dal GAVS tramite risorse private e consegnato all'Aeronautica Militare, il velivolo (che uscito dalle acque si presentava ancora con la struttura praticamente intatta essendo stato per decenni ricoperto da strati di sabbia) è stato quindi affidato al Museo storico dell'Aeronautica Militare di Vigna di Valle. Negli anni il GAVS Torino ne ha restaurato l'elica mentre il Museo Storico ha curato il restauro dei carrelli, del motore e dei piani di coda; tuttavia il caccia Reggiane non figura tra i modelli in esposizione.
È stato comunque possibile ricostruire la storia dell'aereo: collaudato a Reggio Emilia nel maggio 1941, finì poi al 2º Gruppo ma, a causa di un atterraggio con carrello retratto, tornò alle Officine Reggiane per essere riparato. Tornato il 16 novembre al reparto, nei primi mesi del 1943 si trovava a Guidonia e, quindi, a Roma-Centocelle presso il Reparto Sperimentale di Volo dove venne dipinto di giallo e fornito di cineprese per partecipare al film Primo volo dell'Istituto Luce. Dipinto nuovamente con la livrea mimetica, l'aereo venne trasferito in Sardegna al 22º Gruppo.. L'aereo al momento dell'ammaraggio nelle acque sarde era pilotato dall'allora sergente pilota Giulio Zangheri, il quale si salvò grazie al provvidenziale intervento di una barca di pescatori.
Il recupero dell'aereo ebbe vasta eco nella stampa specializzata internazionale, sia per lo stato di conservazione sia per la sua unicità, creando molta emozione anche in studiosi dei velivoli delle Officine Reggiane quali Sergio Govi.
Enzo Angelucci, Paolo Matricardi, Reggiane Re.2001, in Guida agli Aeroplani di tutto il Mondo, vol. 3, Milano, Arnoldo Mondadori Editore, 1979,  pp. 222-3, ISBN non esistente.
 Giorgio Apostolo, Reggiane Re.2000, in Guida agli Aeroplani d'Italia dalle origini ad oggi, Milano, Arnoldo Mondadori Editore, 1981,  pp. 231-3, ISBN non esistente.
 Achille Boroli, Adolfo Boroli, Reggiane (tipi vari), in L'Aviazione, vol. 11, Novara, Istituto Geografico De Agostini, 1983,  p. 192, ISBN non esistente.
(EN) Richard J. Caruana, Malta George Cross: Victory in the Air, Malta, Modelaid International Publications, 1996, ISBN 978-1-871767-12-4.
 Chris Chant, Reggiane Re.2001 Falco II, Re.2002 Ariete e Re.2005 Sagittario, in Aerei della II Guerra Mondiale, Roma, L'Airone, 2008,  p. 280, ISBN 978-88-7944-910-6.
(EN) Brian Cull, Frederick Galea, Spitfires Over Malta: The Epic Air Battles of 1942, Londra, Grub Street, 2005, ISBN 978-1-904943-30-3.
(EN) Chris Dunning, Regia Aeronautica. The Italian Air Force 1923-1945 – An Operational History, Hersham, UK, Ian Allan Publishing, 2009, ISBN 978-1-906537-02-9.
 Chris Dunning, Solo Coraggio! - La storia completa della Regia Aeronautica dal 1940 al 1943, Parma, Delta Editrice, 2000, ISBN non esistente.
(EN) John C. Fredriksen, Walter Boyne, Reggiane Re 2000/2001 Falco, in An Illustrated Guide to World Military Aircraft, 1914-2000, Santa Barbara, CA, USA, ABC-CLIO, 2001,  p. 271, ISBN 978-1-57607-364-3.
 Giulio Lazzati, Stormi d'Italia – Storia dell'aviazione militare italiana, Milano, Mursia, 1975, ISBN 978-88-425-4079-3.
(EN) Laddie Lucas, Malta The thorn in Rommel's side, Londra, Penguin Books, 1993, ISBN 978-0-14-017808-1.
(EN) David Mondey, The Concise Guide to Axis Aircraft of World War II, Londra, Chancellor Press, 1997, ISBN 978-1-85152-966-7.
 Mirko Molteni, L'aviazione italiana 1940-1945 – Azioni belliche e scelte operative, Bologna, Odoya, 2012, ISBN 978-88-6288-144-9.
(EN) Anthony Rogers, Battle over Malta - Aircraft Losses & Crash Sites 1940-42, Londra, Alan Sutton Publishing Ltd., 2000, ISBN 978-0-7509-2392-7.
 I Reparti dell'Aeronautica Militare Italiana – Cenni Storici (PDF), Roma, Stato Maggiore Aeronautica Militare, 1973, ISBN non esistente.
(IT, EN) Giorgio Apostolo, Reggiane Re 2001, in Ali d'Italia, nº 3, Torino, La Bancarella Aeronautica, 1996, ISBN non esistente.
 Emilio Brotzu, Michele Caso, Gherardo Cosolo, Re.2001 Reggiane, in Dimensione Cielo - Aerei italiani nella 2ª guerra mondiale, Caccia assalto, nº 2, Roma, Bizzarri,  pp. 31-40.
(EN) John F. Brindley, Caproni Reggiane Re 2001 Falco II, Re 2002 Ariete & Re 2005 Sagittario , in Profile Publications, Aircraft Profile Number 244, 1972. URL consultato il 24 novembre 2012.
(EN) George Punka, Reggiane Fighters in action, in Squadron Signal Publications, Aircraft Number 177, ISBN 0-89747-430-9.
 Nico Sgarlato, "Reggiane" 2001 Ariete I, in I Grandi Aerei Storici, n° 51, Parma, Delta Editrice, aprile 2011.
(EN) Maksim Starostin, Reggiane Re.2001 Ariete I, su Virtual Aircraft Museum, http://www.aviastar.org/index2.html. URL consultato il 10 ottobre 2011.
(EN) J. Rickard, Reggiane Re.2001 Falco II, su Military History Encyclopedia on the Web, http://www.historyofwar.org/index.html, 27 aprile 2007. URL consultato il 24 novembre 2012.
(EN) Reggiane Re.2001 Falco (Falcon) Fighter, su Military dictionary, http://www.militaryfactory.com, 8 maggio 2012. URL consultato il 24 novembre 2012.
(EN) Reggiane Ariete, su The History of Flight, http://www.century-of-flight.net. URL consultato il 24 novembre 2012.
(EN) Giampaolo Ferone, Reggiane Re 2001 Falco II, su 1000aircraftphotos.com, http://1000aircraftphotos.com, 26 febbraio 2005. URL consultato il 24 novembre 2012.
(EN) Caproni-Reggiane, su Preserved Axis Aircraft, http://www.preservedaxisaircraft.com/. URL consultato il 24 novembre 2012.
 Reggiane Re.2001, su Aerei Italiani - Brevi pagine di storia dell'Aviazione Italiana, http://www.aerei-italiani.net/index.htm. URL consultato il 24 novembre 2012.
(EN) Reggiane RE.2001 "Falco", su Ali e Uomini, http://www.alieuomini.it. URL consultato il 5 dicembre 2012.
(RU) Reggiane Re.2001 Ariete (Falco II), su Уголок неба, http://www.airwar.ru. URL consultato il 27 novembre 2012.
 Video del Reggiane Re.2001, su archivioluce.com, Istituto Luce. URL consultato il 27 novembre 2012 (archiviato dall'url originale il 12 gennaio 2014).
(EN) Brett Green, Reggiane Re.2001 by Brett Green (Classic Airframes 1/48), su HyperScale - An Online Magazine for Aircraft and Armour Modellers, http://www.hyperscale.com/, 4 giugno 2007. URL consultato il 24 novembre 2012.
(EN) Jean Barby, Reggiane Re.2001 by Jean Barby (Classic Airframes 1/48), su HyperScale - An Online Magazine for Aircraft and Armour Modellers, http://www.hyperscale.com/, 4 giugno 2007. URL consultato il 24 novembre 2012.
(EN) Alitaliane 1/72 Re.2001 Delta, http://dspace.dial.pipex.com/town/green/kda96/italy-ra/reviews.html. URL consultato il 27 giugno 2010 (archiviato dall'url originale il 22 giugno 2011).