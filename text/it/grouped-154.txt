
Il polmone è l'organo essenziale per la respirazione per molti animali, e in particolare per i vertebrati tetrapodi. La sua principale funzione è di trasportare l'ossigeno atmosferico ai fluidi corporei come sangue o emolinfa, e di espellere anidride carbonica da essi all'atmosfera. Questo scambio di gas è compiuto, nei vertebrati più evoluti, in un mosaico di cellule specializzate che formano delle piccole sacche d'aria chiamate alveoli. I polmoni hanno anche delle funzioni non respiratorie. I termini scientifici che si riferiscono al polmone molto spesso iniziano con il prefisso pneumo-, dal Greco pneuma (spirito, aria).
Nonostante la maggior parte delle specie terrestri abbia adottato la respirazione tracheale, molti invertebrati hanno delle strutture polmonari, generalmente meno complesse. Gli aracnidi come ragni e scorpioni presentano strutture atte allo scambio gassoso dette polmoni a libro. I granchi usano strutture simili, dette branchiostegali che permettono anche la respirazione subacquea.
La maggior parte dei pesci utilizza come sistema respiratorio principale le branchie, superfici vascolarizzate che scambiano ossigeno e anidride carbonica con l'acqua. Molti pesci possiedono tuttavia anche delle sacche gassose elastiche che possono avere una funzione ausiliaria nella respirazione. Le sacche originano embriologicamente come invaginazioni endodermiche dell'apparato digerente all'altezza della faringe, collegate ad essa tramiite un dotto pneumatico, e sono solitamente pari. Questi polmoni primitivi si ritrovano in alcuni agnati fossili, mentre non sono presenti negli agnati odierni. Nei condroitti si perde del tutto la sacca gassosa, mentre nei Teleostei e negli storioni si ritrova invece una vescica natatoria, che non è così ampiamente vascolarizzata e non ha funzioni respiratorie. La correlazione tra polmoni e vescica natatoria è tuttora oggetto di studio:
ControLa vescica natatoria origina dalla parete dorsale della faringe, mentre i polmoni da quella ventrale.
La vescica natatoria è vascolarizzata dai rami aortici, i polmoni dalle arterie polmonari.ProNei dipnoi le sacche polmonari si spostano dorsalmente.
In alcuni teleostei la vescica natatoria è vascolarizzata sia dall'aorta dorsale che dall'arteria polmonare.
In alcune specie di olostei la vescica natatoria è divisa in due lobi (destro e sinistro) e vascolarizzata da due arterie polmonari.Nei sarcopterigi (e in alcuni attinopterigi) i polmoni invece si conservano come strutture di respirazione accessorie. In particolare nei dipnoi, o pesci polmonati. Questi pesci vivono in specchi d'acqua dolce e paludi, sottoposti a frequenti siccità, e sono in grado di tollerare anche lunghi periodi al di fuori dell'acqua. Tra gli antenati di questi organismi sono da ricercarsi anche i primi vertebrati terrestri, antenati dei moderni tetrapodi.
I polmoni dei pesci non possiedono muscoli dedicati, e non possono quindi creare la pressione negativa necessaria all'inspirazione. La respirazione polmonare avviene quindi "inghiottendo" acqua, che poi viene attivamente spinta all'interno del polmone e successivamente espulsa.
I polmoni delle rane e di altri anfibi a metamorfosi completa sono simili a dei palloni. Lo scambio di gas avviene sulla superficie dello stesso polmone. A differenza dei mammiferi, dove il sistema respiratorio è guidato da una pressione negativa, gli anfibi impiegano una pressione positiva. La scarsa superficie di scambio gassoso viene spesso integrata dalla respirazione cutanea.
Gli anfibi allo stadio larvale respirano attraverso le branchie, ma, ad eccezione dei perennibranchiati le perdono allo stadio adulto e passano alla vita terrestre utilizzando la respirazione polmonare e cutanea.
I polmoni dei rettili, più sviluppati in superficie di scambio dei precedenti, sono tipicamente ventilati da una combinazione di espansione e contrazione tramite i muscoli assiali. I coccodrilli contano anche sul metodo del pistone epatico, dove il fegato è tirato indietro da un muscolo ancorato all'osso pubico. In questo modo, espande e contrae i polmoni.
Molte fonti indicano che gli uccelli devono compiere due cicli respiratori completi per far passare l'aria all'interno di tutto il proprio corpo. Ciò non è possibile perché i polmoni degli uccelli sono essenzialmente di volume fisso.
Questo tipo di polmone non possiede alveoli, ma contiene al proprio interno milioni di piccoli passaggi chiamati parabronchi, connessi alla fine ai dorsobronchi e ai ventrobronchi. L'aria passa per le fessure dei parabronchi e successivamente all'interno dei capillari, dove l'ossigeno e l'anidride carbonica si scambiano.
Questo complesso sistema di sacche fa sì che l'aria passi all'interno del polmone sempre nella stessa direzione (Zona posteriore-zona anteriore). Ciò è in contrasto con il sistema respiratorio dei mammiferi, nel quale l'aria si muove in due direzioni opposte. Utilizzando un flusso d'aria unidirezionale, i polmoni degli uccelli sono in grado di estrarre una grossa concentrazione di ossigeno, necessaria agli elevati consumi richiesti dal volo.
Un ulteriore incremento dell'efficienza dei polmoni degli uccelli è dato dal fatto che nei parabronchi, per assorbire l'ossigeno, vi è un sistema detto "multisistema concorrente": a livello dello scambiatore, i vasi afferenti da ossigenare si capillarizzano temporaneamente, consentendo una maggiore e più efficiente estrazione, il sangue in uscita dai parabronchi presenta una pressione parziale di ossigeno maggiore di quella dell'aria all'esterno.
I polmoni dei mammiferi hanno un rivestimento spugnoso e sono alveolati con epitelio, aventi una larga superficie. I polmoni umani fanno parte di questo tipo di polmoni. L'ambiente del polmone è molto umido e quindi facilmente attaccabile da batteri. Molte malattie respiratorie sono proprio dovute ad un'infezione virale o batterica.
Il 70% della respirazione è guidata dal diaframma il quale si trova in fondo al torace. La contrazione del diaframma espande verticalmente la cavità dove il polmone è semichiuso. Il rilassamento del muscolo ha l'effetto opposto. L'aria entra attraverso le cavità nasali o orali; essa passa attraverso la laringe e successivamente per la trachea, arrivando ai bronchi. I bronchi dividono i polmoni in parti sempre più piccole, chiamati bronchioli. I polmoni terminano con le sacche alveolari. Gli alveoli sono piccole sacche a contatto con il sangue capillare. Qui l'ossigeno viene diffuso nel sangue, trasportato dall'emoglobina fino al cuore attraverso le vene polmonari. Il sangue senza ossigeno dal cuore parte arrivando attraverso l'arteria polmonare fino ai polmoni per avviare il processo di ossigenazione.
L'energia prodotta dalla respirazione cellulare si ottiene consumando ossigeno e producendo anidride carbonica. Nei piccoli organismi, come i batteri, questo processo di scambio di gas è svolto interamente dalla diffusione semplice. Nei grandi organismi, questo non è possibile. La respirazione negli organismi multicellulari è possibile grazie ad un efficiente sistema circolatorio, tramite il quale i gas arrivano anche nelle parti più piccole e profonde del corpo, al contrario del sistema respiratorio, che coglie l'ossigeno dall'atmosfera e lo diffonde nel corpo, da dove viene distribuito rapidamente in tutto l'apparato circolatorio.
Nei vertebrati, la respirazione avviene in una serie di passi. L'aria passa per le vie respiratorie, che nei rettili, negli uccelli e nei mammiferi consistono nel naso; la faringe; la laringe; la trachea; i bronchi e i bronchioli; infine vi sono gli ultimi branchi dell'albero della respirazione. I polmoni dei mammiferi sono una fitta grata di alveoli, i quali forniscono un'enorme area di superficie per lo scambio di gas. Una rete di piccolissimi capillari permette il trasporto di sangue sulla superficie degli alveoli. L'ossigeno dell'aria dentro gli alveoli si diffonde nel flusso sanguigno, mentre l'anidride carbonica si diffonde dal sangue agli alveoli, entrambi mediante fini membrane alveolari. L'immissione e l'espulsione dell'aria è guidato dai movimenti muscolari; nei primi tetrapodi, l'aria era guidata ai polmoni dai muscoli della faringe. Nei mammiferi, un largo muscolo, il diaframma guida la ventilazione alternando periodicamente la pressione e il volume del torace. Durante la normale respirazione, l'espirazione è passiva e i muscoli non sono contratti.
Oltre alle funzioni di respirazione come lo scambio di gas e la regolazione dell'idrogeno, i polmoni:
insieme al rene e ai tamponi ematici, sono i principali regolatori dell'equilibrio acido-base;
secernono sostanze quali l'ACE, fattore necessario per la conversione dellangiotensina I (blando vaso costrittore) in angiotensina II, potentissimo vaso costrittore;
influenzano la concentrazione di sostanze attive e di farmaci nel sangue arterioso;
Kardong, Kanneth V, Vertebrati - Anatomia compparata, funzione, evoluzione, McGraw-Hill PG Italia, Milano, 2005, ISBN 8838661685
 Polmone, su thes.bncf.firenze.sbn.it, Biblioteca Nazionale Centrale di Firenze. 

La polmonite è una malattia dei polmoni e del sistema respiratorio caratterizzata dall'infiammazione degli alveoli polmonari, i quali si riempiono di liquido che ostacola la funzione respiratoria. Di solito è causata da un'infezione dovuta a virus, batteri e altri microrganismi. Meno frequentemente è conseguenza della somministrazione di alcuni farmaci o di altre condizioni quali certe malattie autoimmuni.Il quadro clinico è tipicamente caratterizzato da tosse, dolore toracico, febbre e difficoltà respiratorie. Gli strumenti di diagnostica includono i raggi X e la coltura dell'espettorato. Sono disponibili vaccini per prevenire alcuni tipi di polmonite. Il trattamento dipende dalla causa sottesa. Se la polmonite è batterica viene trattata con antibiotici. Se la polmonite è grave, la persona colpita necessita generalmente di un ricovero in ospedale.
Ogni anno, la polmonite colpisce circa 450 milioni di persone, il 7% della popolazione mondiale, e ciò si traduce in circa 4 milioni di morti. Se nel XIX secolo William Osler la definiva "il capitano degli uomini della morte", l'avvento della terapia antibiotica e dei vaccini, nel secolo successivo, ha permesso di ottenere un miglioramento nella sopravvivenza. Tuttavia, nei paesi in via di sviluppo, la polmonite rimane una delle principali cause di morte tra i pazienti più anziani e tra i malati cronici.
La polmonite è una malattia comune in tutta la storia umana. I sintomi furono descritti da Ippocrate di Coo (c. 460 a.C. - 370 a.C.).Maimonide (1135-1204 d.C.) osservava che: "i sintomi di base che si verificano nella polmonite e che non mancano, sono i seguenti: febbre acuta, dolore pleurico nel fianco, brevi respiri rapidi e tosse". Questa descrizione clinica è molto simile a quelle che si trovano nei libri di testo moderni e riflette il grado di conoscenze mediche tra il Medioevo e il XIX secolo.
Edwin Klebs, nel 1875, fu il primo a osservare batteri nelle vie aeree di persone morte di polmonite. I primi studi che permisero di identificare le due più comuni cause batteriche, ovvero lo Streptococcus pneumoniae e la Klebsiella pneumoniae, furono realizzati da Carl Friedländer e Albert Fraenkel, rispettivamente nel 1882 e nel 1884. Lo studio iniziale di Friedländer introdusse la colorazione di Gram, un test di laboratorio fondamentale e ancora oggi utilizzato per identificare e classificare i batteri. Hans Christian Gram descrisse la procedura nel 1884 e permise di differenziare i due batteri, dimostrando che la polmonite poteva essere causata da più di un microrganismo.William Osler, conosciuto come "il padre della medicina moderna", si rese conto della gravità e della disabilità causata dalla polmonite, descrivendola come il "capitano degli uomini di morte" nel 1918, quando superò la tubercolosi come una delle principali cause di decesso. Questa frase fu originariamente coniata da John Bunyan in riferimento proprio alla tubercolosi. Osler descrisse anche la polmonite come "amica del vecchio", infatti la morte è spesso rapida e indolore.Gli sviluppi della medicina avvenuti durante il XX secolo hanno migliorato sensibilmente la prognosi per le persone affette da polmonite. Con l'avvento della penicillina e di altri antibiotici, delle moderne tecniche chirurgiche e della terapia intensiva, la mortalità per polmonite si è avvicinata al 30%, calando precipitosamente nel mondo sviluppato. La vaccinazione dei bambini contro l'Haemophilus influenzae di tipo B è iniziata nel 1988 e ha portato a un drastico calo dei casi. La vaccinazione contro loStreptococcus pneumoniae negli adulti è iniziata nel 1977 e nei bambini nel 2000, con un conseguente calo simile.
Prima della scoperta degli antibiotici le polmoniti erano la principale causa di morte nella popolazione generale. In caso di sopravvivenza, anche a causa del lungo periodo di degenza, risultavano frequenti l'indebolimento del muscolo cardiaco, il deficit cronico della capacità respiratoria e i traumi alla colonna vertebrale dovuti ai continui colpi di tosse. Altre complicanze della tosse potevano essere fratture da sforzo alle costole inferiori, l'ernia addominale o inguinale nei soggetti predisposti, quali operai addetti al lavoro pesante, e la sindrome di Tietze ugualmente nei soggetti già predisposti, come casalinghe che usavano frequentemente il battipanni. Nelle fasce sociali più povere, come tutte le malattie in maggior o minor misura invalidanti, aveva inoltre un notevole impatto economico sulla famiglia, sia per il costo delle lunghe cure sia per la perdita del lavoro, quando il soggetto colpito era il principale lavoratore della stessa, per esempio nella famiglia di un minatore o operaio.
La polmonite è al giorno d'oggi una malattia molto diffusa che colpisce circa 450 milioni di persone l'anno, in tutte le parti del mondo. Si tratta di una delle principali cause di morte tra tutte le età: è infatti responsabile di circa 4 milioni di decessi (il 7% della mortalità mondiale totale) all'anno: questo la colloca al sesto posto tra le categorie di patologie che causano mortalità. I casi sono più frequenti nei bambini con meno di cinque anni e negli adulti con un'età superiore ai 75. La polmonite si verifica circa cinque volte più frequentemente nei paesi in via di sviluppo piuttosto che nel mondo sviluppato. La polmonite virale conta circa 200 milioni di casi. Negli Stati Uniti, a partire dal 2009, la polmonite è l'ottava causa principale di morte.
Nel 2008, la polmonite ha colpito circa 156 milioni di bambini (151 milioni nel mondo in via di sviluppo e 5 milioni nel mondo sviluppato). Ciò ha comportato 1,6 milioni di decessi e il 28-34% di tutti i decessi dei bambini sotto i cinque anni. Il 95% di questi si è verificato nei paesi in via di sviluppo. I paesi che presentano il maggior numero di casi sono: India (43 milioni), Cina (21 milioni) e Pakistan (10 milioni). È la principale causa di morte tra i bambini che vivono nei paesi a basso reddito. Molti di questi decessi si verificano nel periodo neonatale. L'Organizzazione Mondiale della Sanità stima che una morte su tre tra i neonati è dovuta alla polmonite. Circa la metà di questi decessi può teoricamente essere evitata, in quanto è causata da batteri per i quali è disponibile un efficace vaccino.
La polmonite è causata principalmente dalle infezioni di batteri (20-60% dei casi) o virus e meno frequentemente da funghi e parassiti, nonché da sostanze tossiche e danni meccanici polmonari. Anche se vi sono più di 100 ceppi di agenti infettivi identificati, solo alcuni sono responsabili della maggior parte dei casi. Infezioni miste con i virus e batteri possono verificarsi fino al 45% dei casi riscontrati nei bambini e nel 15% negli adulti. Un agente eziologico non può essere isolato in circa la metà dei casi, nonostante la disponibilità di test accurati.Il termine "polmonite" è a volte ampiamente utilizzato per qualsiasi condizione con conseguente infiammazione dei polmoni (causata ad esempio da una malattia autoimmune, da ustioni chimiche o reazioni ai farmaci). Gli agenti infettivi sono stati storicamente divisi in "tipici" e "atipici" sulla base delle loro presunte presentazioni, ma le evidenze cliniche non hanno sostenuto questa distinzione e, di conseguenza, questa suddivisione non è più utilizzata.Condizioni e fattori di rischio che predispongono alla polmonite sono: fumo, immunodeficienza, alcolismo, broncopneumopatia cronica ostruttiva, malattia renale cronica e malattia epatica. L'impiego di acido-soppressori, come ad esempio gli inibitori della pompa protonica, è associato a un aumento del rischio di contrarre di polmonite. La vecchiaia predispone anch'essa alla malattia.La diffusione della polmonite avviene principalmente a causa dell'inalazione degli agenti patogeni, sebbene altre patologie del sistema respiratorio o del sistema linfatico possano predisporre al suo sviluppo.La polmonite ab ingestis è una broncopolmonite che si sviluppa a causa dell'ingresso di materiali estranei nelle vie respiratorie, spesso provenienti dalla bocca o dallo stomaco (compresi cibo, saliva o secrezioni nasali). In base all'acidità del materiale aspirato si può sviluppare una polmonite da causa chimica, e i batteri patogeni possono aggravare l'infiammazione.
I batteri sono la causa più comune della polmonite acquisita in comunità, con lo Streptococcus pneumoniae isolato in quasi il 50% dei casi. Altri batteri comunemente isolati sono: Haemophilus influenzae nel 20%, Chlamydophila pneumoniae nel 13%, Mycoplasma pneumoniae nel 3% dei casi, e a seguire Staphylococcus aureus, Moraxella catarrhalis, Legionella pneumophila e bacilli Gram-negativi come Klebsiella pneumoniae. Casi di polmoniti farmaco-resistenti dovute ad alcuni di questi batteri stanno diventando sempre più comuni: tra questi in particolar modo lo Streptococcus pneumoniae resistente ai farmaci (DRSP: Drug Resistant Streptococcus Pneumoniae) e lo Staphylococcus aureus meticillino-resistente (MRSA).La diffusione di microrganismi è facilitata quando sono presenti alcuni fattori di rischio. Ad esempio, l'alcolismo è associato allo Streptococcus pneumoniae, agli organismi anaerobici e al Mycobacterium tuberculosis. Il fumo favorisce gli effetti di Streptococcus pneumoniae, Haemophilus influenzae, Moraxella catarrhalis e Legionella pneumophila. Il contatto con gli uccelli è associato alla Chlamydia psittaci, gli animali da fattoria alla Coxiella burnetii, l'aspirazione del contenuto dello stomaco a vari organismi anaerobici. Infine, la fibrosi cistica è correlata all'infezione da Pseudomonas aeruginosa e a quella da Staphylococcus aureus. Lo Streptococcus pneumoniae è più comune in inverno.
Negli adulti, i virus rappresentano circa un terzo delle cause di polmonite mentre nei bambini circa il 15%. Gli agenti patogeni comunemente implicati comprendono: rhinovirus, coronavirus, orthomyxoviridae, virus respiratorio sinciziale umano (RSV), adenovirus e i virus parainfluenzali umani. I virus Herpes simplex raramente causano la polmonite, se non in particolari gruppi di individui, come neonati, pazienti oncologici, trapiantati e in chi ha subito gravi ustioni. Le persone che si sottopongono a un trapianto di organi o che sono immunocompromesse, presentano tassi elevati di polmonite da citomegalovirus.I pazienti con polmonite virale possono essere secondariamente infettati dal batterio Streptococcus pneumoniae, dallo Staphylococcus aureus, dall'Haemophilus influenzae, in particolare quando hanno ulteriori problemi di salute.Virus diversi predominano in diversi periodi dell'anno; per esempio, durante l'influenza stagionale, gli orthomyxoviridae possono causare più della metà di tutti i casi virali. Focolai di altri virus possono occasionalmente verificarsi, tra cui l'hantavirus e il coronavirus.
In presenza di alcune infezioni virali, si possono presentare dei reperti particolari: necrosi dell'epitelio bronchiale e alveolare con infiammazione acuta (infezioni da varicella-zoster e da adenovirus), cellule epiteliali giganti con inclusioni citoplasmatiche o nucleari (in caso d'infezione da citomegalovirus) ed effetti citopatici.
La polmonite fungina è rara, e si presenta più comunemente nei soggetti con un sistema immunitario indebolito a causa di AIDS, dell'assunzione di farmaci immunosoppressori o per altri problemi di salute. Più frequentemente è causata da Histoplasma capsulatum, Blastomyces, Cryptococcus neoformans, Pneumocystis carinii e Coccidioides immitis. L'istoplasmosi è più comune nel bacino del fiume Mississippi, mentre la coccidiomicosi è più frequente nel sud-ovest degli Stati Uniti. I casi sono aumentati nella seconda metà del XX secolo per via dei frequenti viaggi e dell'immunosoppressione della popolazione.
Una varietà di parassiti (protozoi, vermi cilindrici e vermi piatti) può colpire i polmoni, tra cui: il Toxoplasma gondii, lo Strongyloides stercoralis, l'Ascaris lumbricoides, e il Plasmodium malariae. Questi organismi, in genere, entrano nel corpo attraverso il contatto diretto con la pelle, tramite ingestione o per mezzo di un insetto vettore. Fatta eccezione per il Paragonimus westermani (responsabile della paragonimiasi), la maggior parte dei parassiti non influenza specificatamente i polmoni, ma li coinvolgono secondariamente ad altri siti. Alcuni parassiti, in particolare quelli appartenenti ai generi Ascaris e Strongyloides, stimolano una forte reazione eosinofila, che può provocare una polmonite eosinofila acuta. In altre infezioni, come la malaria, il coinvolgimento polmonare è dovuto principalmente alle citochine indotte dall'infiammazione sistemica. Nel mondo sviluppato queste infezioni sono più comuni nelle persone di ritorno da viaggi o negli immigrati; a livello globale, sono più comuni in coloro che presentano un deficit del sistema immunitario.
Le polmoniti non infettive spesso hanno causa allergica o sconosciuta (idiopatica) e causano quadri di malattia polmonare diffusa.
La polmonite interstiziale usuale (UIP) è una pneumopatia cronica interstiziale, ed è il quadro anatomopatologico della fibrosi polmonare idiopatica, una patologia primitiva del tessuto interstiziale nonché il punto di arrivo di numerose malattie del polmone; essa consiste in una degenerazione fibrosa del parenchima polmonare.
La Bronchiolite obliterante - polmonite in organizzazione (BOOP), o polmonite organizzata criptogenetica (COP), è una forma di polmonite non infettiva, una malattia infiammatoria che colpisce il polmone e in modo particolare la componente peribronchiolare. Spesso è causata da una malattia infiammatoria cronica preesistente, come l'artrite reumatoide.
La polmonite eosinofila, nelle sue forme acuta e cronica, è una pneumopatia interstiziale spesso idiopatica.
La bronchiolite respiratoria con interstiziopatia (RB-ILD), o malattia polmonare interstiziale associata a bronchiolite, è una rara alterazione polmonare che colpisce i fumatori abituali.
La polmonite interstiziale desquamativa è pneumopatia interstiziale idiopatica dovuta a un accumulo di macrofagi a livello alveolare.
La polmonite da ipersensibilità o alveolite allergica racchiude uno spettro di malattie polmonari, soprattutto interstiziali e immunomediate, causate da un'intensa e prolungata esposizione a polveri organiche e ai relativi antigeni inalati nell'ambiente di lavoro.
La polmonite interstiziale linfocitaria (LIP) è una polmonite interstiziale rara, caratterizzata da un'iperplasia del tessuto linfatico.
La polmonite interstiziale acuta (AIP) è chiamata anche ARDS idiopatico, ed è una forma rara di polmonite a carattere interstiziale.
La polmonite interstiziale non specifica (NSIP) è un'ulteriore interstiziopatia polmonare infiammatoria.
Trattandosi di polmoniti interstiziali, microscopicamente si può vedere come la reazione infiammatoria sia limitata alle pareti alveolari. I setti alveolari, infatti, si presentano edematosi e ispessiti con un infiltrato composto prevalentemente da linfociti, istiociti e, meno frequentemente, plasmacellule. All'interno degli alveoli si può ritrovare del materiale ialino rosaceo.
La polmonite spesso inizia come una infezione del tratto respiratorio superiore che successivamente si sposta nel tratto respiratorio inferiore.
La maggior parte dei batteri entra nei polmoni tramite l'aspirazione di organismi che risiedono nel cavo orale o il naso. La metà delle persone normali hanno queste piccole aspirazioni durante il sonno. Mentre il cavo orale contiene sempre batteri, quelli potenzialmente infettivi vi risiedono solo in certi periodi e in certe condizioni. Una minoranza di batteri, come il Mycobacterium tuberculosis e la Legionella pneumophila possono raggiungere i polmoni tramite goccioline contaminate trasportate via aria. I batteri possono diffondersi anche tramite il sangue. Una volta nei polmoni, i batteri possono invadere gli spazi tra le cellule e alveoli, dove i macrofagi e i neutrofili tentano di inattivarli. I neutrofili sono in grado di rilasciare anche le citochine, causando una attivazione generale del sistema immunitario. Questo porta a febbre, brividi e stanchezza. I neutrofili, i batteri e i liquidi essudati dai vasi sanguigni riempiono gli alveoli con conseguente consolidamento che può essere osservato tramite la radiografia del torace.
I virus possono raggiungere i polmoni da una serie di percorsi diversi. Il virus respiratorio sinciziale è in genere contratto quando la gente tocca oggetti contaminati e poi si tocca gli occhi o il naso. Altre infezioni virali si verificano quando si è contaminati da goccioline trasportate via aria per inalazione, attraverso la bocca o il naso. Una volta nelle vie aeree superiori, i virus possono farsi strada verso i polmoni, dove attaccano le cellule che rivestono le vie aeree, gli alveoli o il parenchima polmonare. Alcuni virus, come il morbillo e l'herpes simplex possono raggiungere i polmoni attraverso il sangue. La loro invasione può portare a diversi gradi di morte cellulare. Quando il sistema immunitario risponde al virus, si possono verificare danni polmonari ancora più gravi. I globuli bianchi prevalentemente sono i primi ad iniziare il processo infiammatorio. Così come colpiscono i polmoni, molti virus attaccano contemporaneamente altri organi e quindi possono alterare le funzioni dell'intero organismo. I virus possono rendere il corpo più suscettibile alle infezioni batteriche, in questo modo la polmonite batterica può sorgere come condizione di co-morbidità.
La sepsi è una potenziale complicanza della polmonite, ma in genere si verifica solo nelle persone con un sistema immunitario scarso o con asplenia. I microrganismi più comunemente coinvolti sono lo Streptococcus pneumoniae, l'
Nel corso di un caso di polmonite, può venire a formarsi un versamento pleurico, una raccolta di liquido nello spazio pleurico, lo spazio che circonda il polmone. I microrganismi possono infettare questo liquido, causando un empiema, cioè una raccolta di pus. Per distinguere l'empiema dal più comune versamento pleurico, il liquido può essere aspirato con un ago (toracentesi) ed esaminato.Se questo esame mostra la presenza di un empiema, è necessario provvedere ad un completo drenaggio del pus. Nei casi più gravi di empiema può essere necessario un intervento chirurgico: se il liquido infettato non viene eliminato, l'infezione può persistere, poiché gli antibiotici non penetrano bene nella cavità pleurica e attraverso il pus.
Quando invece il fluido è sterile, esso deve essere eliminato solo se è causa di sintomi, o se la condizione non si risolve.Inoltre raramente i batteri nei polmoni possono formare una raccolta di liquido infetto, l'ascesso polmonare. Gli ascessi polmonari di solito possono essere visti tramite una radiografia del torace, ma spesso richiedono una tomografia computerizzata per confermare la diagnosi. Gli ascessi in genere si verificano nella polmonite ab ingestis e spesso contengono diversi tipi di batteri. Antibiotici somministrati per lungo tempo sono di solito sufficienti per trattare un ascesso polmonare, ma a volte anch'esso deve essere drenato da un chirurgo o da un radiologo interventista.
La polmonite può causare anche insufficienza respiratoria, innescando la sindrome da distress respiratorio (ARDS), che deriva dalla combinazione tra infezione e risposta infiammatoria. I polmoni si riempiono di liquido rapidamente e diventano rigidi. Questa rigidità, combinata alle gravi difficoltà di ossigenazione a causa del liquido, può richiedere lunghi periodi di ventilazione meccanica per la sopravvivenza.Altre cause dei sintomi devono essere considerate come un infarto del miocardio o un'embolia polmonare.
La polmonite è più comunemente classificata in base al luogo ed alle modalità di acquisizione: acquisita in comunità, da ab ingestis, associata all'assistenza sanitaria, acquisita in ospedale, od associata alla ventilazione meccanica.Può essere anche classificata in base all'area del polmone colpita: polmonite lobare, polmonite bronchiale e polmonite interstiziale acuta. Può essere classificata anche secondo l'agente eziologico.La polmonite nei bambini può, inoltre, essere classificata, in base ai segni e ai sintomi, come non grave, grave o molto grave.La polmonite viene tipicamente diagnosticata sulla base di una combinazione di segni fisici e di una radiografia del torace. Tuttavia, la causa può essere difficile da confermare, in quanto non vi è alcuna prova definitiva in grado di distinguere tra origine batterica e non batterica.
La diagnosi di infezione delle vie respiratorie inferiori può essere fatta in base ai segni e sintomi, tuttavia la sua conferma richiede alcune prove.
La febbre non è molto specifica, riscontrandosi in molte altre malattie comuni, e può essere assente in quelli con grave malattia o malnutrizione. Inoltre, la tosse è spesso assente nei bambini con meno di 2 mesi di età.Nonostante i sintomi e i segni clinici siano vari e dipendano dall'età del paziente e dalla causa della malattia, si possono verificare sintomi diffusi quali: febbre (spesso alta), tosse, produzione di espettorato e dolore toracico acuto. In alcuni casi si presentano anche respiro accelerato e pleurite.Negli anziani, la confusione mentale può essere il segno più evidente.I segni ed i sintomi tipici nei bambini sotto i cinque anni sono febbre, tosse e respirazione veloce o difficile.
L'Organizzazione Mondiale della Sanità ha definito la diagnosi clinica di polmonite nei bambini sulla base di tosse o difficoltà respiratorie associata ad una frequenza respiratoria rapida o a una diminuzione del livello di coscienza (una rapida frequenza respiratoria è definita come 60 o più atti respiratori al minuto nei bambini sotto i 2 mesi di età; 50 atti o più al minuto nei bambini da 2 mesi a 1 anno di età; 40 atti o più nei bambini da 1 a 5 anni).
I segni e sintomi più gravi possono includere: cianosi della pelle, riduzione della sete, convulsioni, vomito persistente, temperature alte, diminuzione del livello di coscienza.
L'esame obiettivo può rivelare a volte la presenza di bassa pressione arteriosa, frequenza cardiaca alta o di bassa saturazione di ossigeno. La frequenza respiratoria può essere più veloce del normale (tachipnea), e generalmente si verifica un giorno o due prima degli altri segni.L'esame del torace può rivelarsi normale, ma può evidenziare un'espansione ridotta sul lato interessato.
Rumori respiratori possono essere auscultati, sopra l'area interessata durante l'inspirazione, tramite lo stetoscopio.
Negli adulti, nei casi più lievi gli esami strumentali non si rendono generalmente necessari: se tutti i parametri vitali e l'auscultazione appaiono normali, vi è un rischio molto basso di polmonite.Negli individui per cui si rende necessaria l'ospedalizzazione vengono raccomandati la valutazione della saturazione emoglobinica arteriosa, la radiografia del torace e gli esami del sangue, tra cui un emocromo completo, elettroliti sierici, livelli di proteina C-reattiva e, eventualmente, test di funzionalità epatica.
Una radiografia del torace viene spesso usata per formulare una diagnosi. Negli individui che presentano una lieve condizione, l'imaging si rende necessario solo quando si temono potenziali complicazioni, quando non si verificano i miglioramenti in seguito al trattamento o in quelli in cui la causa è incerta. Se una persona si trova in una condizione da richiederne l'ospedalizzazione, una radiografia del torace è raccomandata. I risultati non sono sempre correlati con la gravità della malattia e non è un esame affidabile per la distinzione tra infezione batterica e virale.
La presentazione della polmonite ai raggi X può essere classificata come polmonite lobare, broncopolmonite (nota anche come polmonite lobulare) e polmonite interstiziale.] Tuttavia, i risultati possono variare, e vi sono altre tipologie di polmonite. La polmonite ab ingestis può presentarsi con opacità bilaterali principalmente nelle basi dei polmoni e sul lato destro. Nelle fasi iniziali della malattia, potrebbe non esserci alcun riscontro radiologico, in particolare in presenza di una concomitante condizione di disidratazione. Inoltre, la condizione, può essere difficile da interpretare in coloro che sono obesi o hanno una storia di malattie polmonari. La tomografia computerizzata può fornire informazioni aggiuntive nei casi indeterminati.
Normalmente la determinazione dell'agente eziologico non è conveniente e in genere non altera la gestione della malattia. Per le persone che non rispondono al trattamento dovrebbe essere considerata una coltura dell'espettorato. In individui con tosse cronica produttiva è consigliata una coltura per Mycobacterium tuberculosis. Test per altri organismi specifici possono essere raccomandati se si è a conoscenza di epidemie, per motivi di salute pubblica. In coloro che sono ricoverati in ospedale per una condizione grave, sono raccomandati sia la coltura dell'espettorato che l'emocoltura, come il test delle urine per gli antigeni di Legionella e Streptococcus. Le infezioni virali possono essere confermate attraverso il riconoscimento sia del virus che dei suoi antigeni grazie anche alla reazione a catena della polimerasi (PCR). L'agente eziologico viene determinato solo nel 15% dei casi con test microbiologici di routine.
Molte malattie possono presentarsi con segni e sintomi simili alla polmonite, come ad esempio: la broncopneumopatia cronica ostruttiva (BPCO), l'asma, l'edema polmonare, bronchiectasie, cancro ai polmoni e l'embolia polmonare. A differenza della polmonite, l'asma e la BPCO si presentano tipicamente con sibili, l'edema polmonare è spesso associato ad un elettrocardiogramma anomalo, il cancro e le bronchiectasie con tosse di durata maggiore. Infine l'embolia polmonare comporta anche un dolore toracico acuto di esordio e la mancanza di respiro.I casi di polmonite virali o batteriche di solito si presentano con sintomi simili. Talvolta l'eziologia può essere associata con classiche, ma non specifiche, caratteristiche cliniche. La polmonite da Legionella può verificarsi con dolore addominale, diarrea e stato confusionale, mentre la polmonite causata da Streptococcus pneumoniae è associata ad espettorato color ruggine, la polmonite da Klebsiella può presentare un espettorato sanguinoso, spesso descritto come "gelatina di ribes". La tosse con sangue (nota come emottisi) può verificarsi anche nella tubercolosi, nelle polmoniti da gram-negativi, negli ascessi polmonari e così come più comunemente nella bronchite acuta. La polmonite da Mycoplasma può verificarsi in associazione con gonfiore dei linfonodi del collo, con dolori articolari o con una infezione dell'orecchio medio. La polmonite virale si presenta più comunemente con sibili rispetto alla polmonite batterica.Nell'infarto polmonare si ha emottisi e il dolore precede la febbre; nell'atelettasia mancano i rantoli per assenza di flussi di aria e vi è assenza del murmore vescicolare.
Nei casi meno gravi il paziente può essere curato anche a domicilio, in casi gravi (le complicazioni sono embolia polmonare, ascesso polmonare, insufficienza renale acuta, setticemia etc.) si rende spesso necessario un ricovero ospedaliero.
In genere, la somministrazione di antibiotici per via orale e di semplici analgesici, un periodo di riposo e l'assunzione di fluidi, sono sufficienti per arrivare ad una completa guarigione. Tuttavia, i pazienti che presentano ulteriori condizioni mediche, gli anziani, o quelli con significativi problemi respiratori, possono necessitare di trattamenti più avanzati. Se i sintomi peggiorano, la polmonite non migliora con il trattamento a casa o si verificano complicanze, può rendersi necessaria l'ospedalizzazione. In tutto il mondo, circa il 7-13% dei casi nei bambini sono seguiti in regime di ricovero, mentre nel mondo sviluppato tra il 22 e il 42% degli adulti con polmonite acquisita in comunità sono ricoverati.Il punteggio CURB-65 è utile per determinare la necessità del ricovero negli adulti. Se il punteggio è 0 o 1, la condizione può essere normalmente gestita a casa, se vi è un 2, una degenza ospedaliera breve o uno stretto follow-up diviene necessario, se il punteggio arriva da 3-5 si raccomanda l'ospedalizzazione. I bambini con insufficienza respiratoria o saturazioni di ossigeno inferiori al 90%, devono essere ricoverati in ospedale. L'utilità della fisioterapia respiratoria nella polmonite non è ancora stata determinata. La ventilazione non invasiva può essere utile in quelli ricoverati nei reparti di terapia intensiva. Farmaci da banco per la tosse non sono stati trovati essere efficaci, né ha dimostrato utilità la somministrazione di zinco nei bambini. Non vi sono prove sufficienti per i mucolitici.
La somministrazione di antibiotici può migliorare l'esito nei pazienti con polmonite batterica. La scelta di prescrivere un antibiotico dipende inizialmente dalle caratteristiche della persona interessata, come l'età, lo stato di salute e la posizione dell'infezione acquisita. Nel Regno Unito, la terapia empirica con amoxicillina viene raccomandata come prima linea per la polmonite acquisita in comunità, con la doxiciclina o la claritromicina come scelte alternative. Nel Nord America, dove le forme "atipiche" di polmonite acquisita in comunità sono più comuni, i macrolidi (come azitromicina o eritromicina) e doxiciclina sono favoriti all'amoxicillina come trattamento di prima linea ambulatoriale negli adulti. Nei bambini che presentano sintomi lievi o moderati, l'amoxicillina rimane la prima linea. L'impiego dei fluorochinoloni nei casi più lievi, è sconsigliato a causa degli effetti collaterali. La durata del trattamento è tradizionalmente lunga da sette a dieci giorni, ma una crescente evidenza suggerisce che periodi più brevi (da tre a cinque giorni) sono altrettanto efficaci. Per quanto riguarda la polmonite acquisita come infezione ospedaliera viene consigliata la somministrazione di cefalosporine di terza e quarta generazione, carbapenemi, fluorochinoloni, aminoglicosidi e vancomicina (prima scelta per lo Staphylococcus aureus meticillino-resistente (MRSA). Questi antibiotici sono spesso somministrati per via endovenosa e utilizzati in combinazione. Nei pazienti trattati in regime di ricovero ospedaliero, più del 90% migliora grazie alla terapia antibiotica iniziale.
Gli inibitori della neuraminidasi possono essere somministrati per il trattamento della polmonite virale causata da virus influenzali (influenza A e influenza B). Farmaci antivirali non specifici sono raccomandati per gli altri tipi di polmoniti virali acquisite in comunità, tra cui la SARS, la polmonite da coronavirus, da adenovirus, da hantavirus e da virus parainfluenzali. L'influenza A può essere trattata con amantadina o rimantadina, mentre l'influenza A o B possono essere trattate con l'oseltamivir, il zanamivir o il peramivir. Il massimo beneficio dal trattamento si ha se viene iniziato entro 48 ore dall'insorgenza dei sintomi. Molti ceppi di influenza A H5N1, nota anche come influenza aviaria, hanno mostrato resistenza alla amantadina e alla rimantadina. L'uso di antibiotici nella polmonite virale è consigliato da alcuni esperti in quanto è impossibile escludere una complicazione da infezione batterica. La British Thoracic Society raccomanda che gli antibiotici non siano consigliati nei casi di malattia lieve. L'uso di corticosteroidi è controverso.
In generale, la polmonite ab ingestis viene trattata in modo conservativo tramite antibiotici indicati solo per questo tipo di infezione. La scelta dell'antibiotico dipende da diversi fattori, tra cui l'organismo sospettato di essere causa della polmonite e se essa sia stata acquisita in comunità o in ambiente ospedaliero. Le opzioni più comuni sono la clindamicina, la combinazione di un antibiotico beta-lattamici e metronidazolo o un aminoglicoside. I corticosteroidi sono a volte utilizzati nella polmonite ab ingestis, ma vi sono poche prove a sostegno della loro efficacia.
Con il trattamento, la maggior parte delle polmoniti di origine batterica tende a stabilizzarsi in 3-6 giorni. Tuttavia ci vogliono un paio di settimane prima che la maggior parte dei sintomi regredisca. La radiografia al torace viene trovata negativa entro quattro settimane e la mortalità è bassa (inferiore all'1%). Negli anziani o nelle persone che hanno altri problemi di salute, il recupero può richiedere anche più di 12 settimane. Nelle persone che necessitano di un ricovero in ospedale, la mortalità può raggiungere il 10%, mentre quelli che vengono ricoverati in terapia intensiva presentano tassi tra il 30% e il 50%. La polmonite è la più comune infezione acquisita in ospedale. Prima dell'avvento degli antibiotici, la mortalità era tipicamente del 30%.Le complicanze possono verificarsi soprattutto nei pazienti anziani e in quelli con altri problemi di salute. Questo può includere, tra gli altri: empiema, ascesso polmonare, bronchiolite obliterante, sindrome da distress respiratorio, sepsi e peggioramento dei problemi di salute di base.
Sono stati sviluppati alcuni criteri di predizione clinica, per pronosticare con maggiore obiettività l'evoluzione di un caso di polmonite. Queste regole inoltre sono spesso utilizzate per decidere se ricoverare o no il paziente.
"Pneumonia Severity Index", indice di gravità della polmonite (o "punteggio PSI")
CURB-65, che tiene conto della gravità dei sintomi, delle malattie di base e dell'età
La prevenzione dalla polmonite comprende la vaccinazione, l'adozione delle idonee misure comportamentali ed il trattamento appropriato di eventuali altri problemi di salute. Si ritiene che, se venissero prese le opportune misure di prevenzione, la mortalità tra i bambini potrebbe essere ridotta di 400.000 unità e che se un trattamento adeguato fosse universalmente disponibile, la mortalità infantile potrebbe essere ridotta di ulteriori 600.000 unità.Smettere di fumare e ridurre il più possibile l'esposizione all'aria inquinata sono strategie fortemente raccomandate. Il fumo sembra essere il più grande fattore di rischio per la polmonite da pneumococco negli adulti altrimenti sani. Un'attenzione nell'igiene delle mani e l'abitudine a tossire in un fazzoletto, possono essere ulteriori efficaci misure di prevenzione. L'utilizzo di una mascherina chirurgica da parte di coloro che sono malati può prevenire la malattia nella popolazione.I trattamenti opportuni per le malattie sottostanti (come l'AIDS, il diabete mellito e la malnutrizione) possono ridurre il rischio. Nei bambini di meno di 6 mesi di età, l'allattamento al seno esclusivo riduce sia il rischio e sia la gravità della malattia. Nei pazienti con HIV/AIDS e una conta di CD4 inferiore a 200 cellule/uL, la somministrazione di dell'antibiotico cotrimossazolo diminuisce il rischio di Pneumocystis pneumonia. Il cotrimossazolo può anche essere utile per la prevenzione in coloro che sono immunocompromessi ma non sono infetti da HIV.Nelle donne in stato di gravidanza, test per lo streptococco di gruppo B e per la Chlamydia trachomatis e l'eventuale somministrazione di un trattamento antibiotico, riduce i tassi di polmonite nei neonati. L'adozione di misure di prevenzione per la trasmissione dell'HIV da madre a figlio possono anche risultare efficienti. L'aspirazione della bocca e della gola dei bambini con meconio da liquido amniotico non è stato dimostrato in grado di ridurre il tasso di polmonite ab ingestis e può causare potenziali danni, quindi questa pratica non è raccomandata nella maggior parte delle situazioni. Negli anziani, una buona cura della salute orale può ridurre il rischio di polmonite ab ingestis.
La vaccinazione previene alcune polmoniti batteriche e virali, sia nei bambini che negli adulti. Il vaccino antinfluenzale è modestamente efficace contro l'influenza A e B. Il Centers for Disease Control and Prevention (CDC) statunitense, raccomanda la vaccinazione annuale per ogni persona dai 6 anni in su. L'immunizzazione degli operatori sanitari diminuisce il rischio di contrarre il virus della polmonite nei loro pazienti. Quando si verificano epidemie influenzali, farmaci come amantadina o rimantadina possono aiutare a prevenire la malattia. Non è noto se l'oseltamivir o lo zanamivir siano efficaci per via del fatto che la società che produce l'oseltamivir si è rifiutata di rilasciare i dati degli studi per una analisi indipendente.Le vaccinazioni contro l'Haemophilus influenzae e contro lo Streptococcus pneumoniae hanno fornito buone prove per consigliare il loro utilizzo. La vaccinazione nei bambini contro lo Streptococcus pneumoniae ha portato ad una minore incidenza di queste infezioni negli adulti, in virtù del fatto che molti di essi acquisiscono le infezioni dai bambini. Un vaccino contro lo Streptococcus pneumoniae è disponibile per gli adulti, ed è stato dimostrato in grado di ridurre il rischio di malattia pneumococcica invasiva. Altri vaccini che forniscono un effetto protettivo contro la polmonite includono quelli contro la pertosse, la varicella e il morbillo.
Ramzi Cotran, Vinay Kumar e Tucker Collins, Robbins. Le basi patologiche delle malattie, VI, Padova, Piccin, 1999, ISBN 978-88-299-1548-4.
(EN) Angela McLuckie, Respiratory disease and its management, New York, Springer, 2009, ISBN 978-1-84882-094-4.
(EN) Richard Leach, Acute and Critical Care Medicine at a Glance, 2ª ed., Wiley-Blackwell, 2009, ISBN 1-4051-6139-6.
(EN) Jeffrey Pommerville, Alcamo's Fundamentals of Microbiology, 9ª ed., Sudbury MA, Jones & Bartlett, 2010, ISBN 0-7637-6258-X.
(EN) AA.VV., Stedman's medical dictionary, 28ª ed., Filadelfia, Lippincott Williams & Wilkins, 2006, ISBN 978-0-7817-6450-6.
(EN) Bonnie Ashby e Carol Turkington, The encyclopedia of infectious diseases, 3ª ed., New York, Facts on File, 2007, ISBN 0-8160-6397-4.
(EN) Ronald George, Chest medicine: essentials of pulmonary and critical care medicine, 5ª ed., Filadelfia, Lippincott Williams & Wilkins, 2005, ISBN 978-0-7817-5273-2.
(EN) Ralph Feigin, Textbook of Pediatric Infectious Diseases, 5ª ed., Filadelfia, W. B. Saunders, 2004, ISBN 978-0-7216-9329-3.
(EN) World Health Organization, Pocket book of hospital care for children: guidelines for the management of common illnesses with limited resources, Geneva, World Health Organization, 2005, ISBN 978-92-4-154670-6.
(EN) Majid Ezzati, Comparative quantification of health risks, Ginevra, Organisation mondiale de la santé, 2004, ISBN 978-92-4-158031-1.
(EN) Gary Fleisher e Stephen Ludwig, Textbook of pediatric emergency medicine, 6ª ed., Filadelfia, Wolters Kluwer/Lippincott Williams & Wilkins Health, 2010, ISBN 1-60547-159-3.
(EN) Vinay Kumar, Chapter 15, in Robbins and Cotran pathologic basis of disease, 8ª ed., Filadelfia, Saunders/Elsevier, 2010, ISBN 1-4160-3121-9.
(EN) Alain Fein, Diagnosis and management of pneumonia and other respiratory infections, 2ª ed., Caddo, OK, Professional Communications, 2006, ISBN 1-884735-63-0.
(EN) Stephen McPhee, Pathophysiology of disease: an introduction to clinical medicine, 6ª ed., New York, McGraw-Hill Medical, 2010, ISBN 0-07-162167-9.
(EN) Richard Root, Clinical infectious diseases: a practical approach, New York, NY, Oxford University Press, 1999, ISBN 978-0-19-508103-9.
(EN) Ulrich Costabel, Diffuse parenchymal lung disease, Online-Ausg, Basel, Karger, 2007, ISBN 978-3-8055-8153-0.
(EN) Nick Maskell e Ann Millar, Oxford desk reference, Oxford, Oxford University Press, 2009, ISBN 978-0-19-923912-2.
(EN) D. Behera, Textbook of pulmonary medicine, 2ª ed., New Delhi, Jaypee Brothers Medical Pub, 2010, ISBN 81-8448-749-5.
(EN) James Lowe e Alan Stevens, Pathology, 2ª ed., St. Louis, Mosby, 2000, ISBN 0-7234-3200-7.
(EN) Raleigh Bowden, Per Ljungman e David Snydman, Transplant infections, 3ª ed., Filadelfia, Wolters Kluwer Health/Lippincott Williams & Wilkins, 2010, ISBN 978-1-58255-820-2.
(EN) Carol Farver, Armando Fraire e Joseph Tomashefski, Dail and Hammar's pulmonary pathology, 3ª ed., New York, Springer, 2008, ISBN 978-0-387-98395-0.
 Polmonite, su thes.bncf.firenze.sbn.it, Biblioteca Nazionale Centrale di Firenze. 
 Z. Hoare, Pneumonia: update on diagnosis and management, in BMJ, 4 marzo 2006.
Manuale di terapia antibiotica empirica redatto dall'ospedale Molinette di Torino.
SEF -Società EniPower Ferrara- (Produzione di energia elettrica e vapore) partecipata al 51% da EniPower e al 49% da EGL
ifm -Integrated Facility Management- (Società consortile per la gestione della Vigilanza, Utilities, Servizio Sanitario e Vigili del Fuoco di stabilimento)
Nel 1936, in pieno regime fascista, con un regio decreto veniva decisa la costituzione di un polo chimico che, nell'ottica dell'autarchia, potesse far fronte all'occupazione di numerosa manodopera resa inattiva dalla conclusione delle grandi opere di bonifica, e dall'avvento della meccanizzazione di alcuni lavori agricoli.
Nel 1939 fu stabilito che una nuova società dovesse essere creata all'interno del polo, la S.A.I.G.S. (Società Anonima Industriale Gomma Sintetica) e ad essa vennero adibiti 50 ettari per la costruzione di impianti.
La gomma sintetica in quel periodo crebbe d'importanza grazie al suo impiego in fatti bellici, e nel 1942 l'industria poté contare sulle ricerche e le scoperte di Giulio Natta.
Questo stabilimento ebbe un'importanza strategica senza eguali dato il suo ruolo di unico produttore di gomma durante la seconda guerra mondiale.
Gli impianti avevano una capacità annua di 8000 tonnellate di gomma e utilizzavano le tecnologie Pirelli e le conoscenze sviluppate nell'impianto pilota di Milano Bicocca.
Due anni dopo l'avvio delle attività, nel 1944, le attività si fermano causa le difficoltà di rifornimento arrecate dai continui bombardamenti.
Alla conclusione del conflitto, i danni riportati non furono importanti e, tranne per alcune macchine sequestrate dai tedeschi e portate a Merano e recuperate in breve tempo, la lavorazione si poté riprendere occupando 400 operai contro i 1300 del 1943.
A quel punto però la situazione commerciale della gomma risultava oramai compromessa data la mancanza di richiesta causata dalla fine della guerra e dalla scarsità della materia prima del processo di produzione, l'alcol, che era appena sufficiente per soddisfare le necessità dell'industria farmaceutica e di quella liquoriera.
La Montecatini iniziò ad inglobare e trasformare l'impianti che furono della S.A.I.G.S., e a costruirne dei nuovi, è in questo periodo che il polo, per la prima volta, inizia a produrre derivati del petrolio.
A pochi anni di distanza, viene costruita anche una nuova struttura, adibita alla produzione di fertilizzanti azotati.
Nel 1954, viene realizzata una filiera, sviluppatasi sulla scia del boom petrolifero di quel periodo, essa traeva la materia prima, il petrolio, dalle navi cisterna provenienti dalla vicina costa adriatica e, tramite oleodotto, giungeva a Ferrara, per essere sottoposto al cracking e alla lavorazione dei suoi derivati.
Lo stabilimento quindi era in grado di ottenere, partendo dal "cracking termico", tutti i principali prodotti petrolchimici come le olefine (etilene e propilene), prodotti intermedi (ossido di etilene, alcol, stirolo) e anche prodotti finiti (politene, polipropilene, terital, polistirolo e gomma).
Sempre nel 1954, a sottolineare la grande innovazione di Ferrara all'interno del gruppo Montecatini, Giulio Natta scopre il polipropilene isotattico "Moplen"; grazie a lui, nel 1957, a Ferrara viene costruito il primo impianto al mondo per la polimerizzazione del propilene
Ma in questo periodo, a fare da contraltare alle numerose scoperte e successi nel campo della ricerca, vi furono alcuni errori industriali a sfavorire la crescita, come la ricostruzione dei medesimi impianti dell'anteguerra e lo sviluppo disordinato all'interno del polo stesso. Furono sicuramente queste le cause che dettarono uno stato di difficoltà nel quale la Montecatini versò nei due decenni successivi al secondo conflitto mondiale.
Sul sito di Ferrara, gravarono sicuramente anche i grandi errori finanziari subiti dalla Montecatini stessa per far fronte alle ingenti somme che l'azienda spese per la creazione dell'impianto di Brindisi (iniziato nel 1959), che soffrì anch'esso di un'inadeguata strategia industriale che rese la sua costruzione fonte di debito.
Per venire incontro alla crisi, l'azienda tentò alcune strategie per il recupero di denaro sino ad allora speso, come l'acquisto della Sade e l'instaurazione di una joint venture con la Shell.
La tattica di risanamento ebbe i suoi frutti. La Sade godeva, a seguito della nazionalizzazione dell'energia elettrica, di crediti verso l'Enel per circa 150 miliardi di lire, mentre la Shell, oltre a fornire i capitali, apportò le sue conoscenze tecnologiche, di pianificazione e budgeting.
Successivamente alla fusione, lo stabilimento petrolchimico di Ferrara, (similarmente a quello di Brindisi), venne scorporato dalla Montecatini per creare la nuova società. La divisione venne attuata in questa maniera: alla Monteshell il Petrolchimico, alla Montecatini il centro ricerche e il settore "Azoto", preposto alla produzione di fertilizzanti, le due parti vennero divise con una recinzione metallica, quale simbolo tangibile della separazione.
La Monteshell attuò un programma industriale basato sullo sfruttamento intensivo di impianti e personale, questo incise sul numero totale degli occupati, il calo totale fu di circa 1000 unità.
La Edison aveva avuto alcuni timori riguardo al suo futuro nel campo energetico dopo che, nel 1950, la fornitura di energia elettrica del comune di Milano venne municipalizzata. A fronte di questo evento, subito l'azienda cerco di diversificare le sue attività, soprattutto verso il settore della chimica, ove vista la notevole quantità di energia elettrica utilizzata nei vari processi, vide buone prospettive di sviluppo.
Malgrado i notevoli sforzi, i risultati non ripagarono le speranze riposte, infatti numerose erano le lacune in campo tecnologico, dettate sia dalla scarsa esperienza in settore complesso come quello chimico sia dalla bassa quota di mercato guadagnata rispetto ad un efficiente utilizzo della capacità produttiva creata.
Quando l'energia elettrica intraprese il percorso della nazionalizzazione, nel 1964, gli impianti di produzione dell'energia legati agli impianti di produzione rimasero privati, così la Edison mantenne qualche impianto.
La fusione, quindi, si rese necessaria data la concorrenza internazionale, che richiedeva impianti energetici su larga scala, come testimoniato dai numerosi accordi di questo tipo, in questo campo.
Oltre a questa motivazione, la Montecatini aveva bisogno di capitali per investimenti, dato il suo patrimonio di conoscenze e brevetti, accompagnati da grandi programmi di investimento, mentre la Edison disponeva di notevoli mezzi finanziari.
In quest'ottica, la fusione era sicuramente la via giusta per molti motivi, così l'operazione venne appoggiata sia dal mondo industriale e finanziario, sia da quello politico.
Nel campo della chimica industriale, le due aziende presentavano una gamma di prodotti speculari e complementari, data la non omogeneità delle stesse e avendo diversificato le attività per i vari motivi che si erano presentati prima della fusione.
Miglioramento della distribuzione a seguito di un incremento quantitativo e qualitativo dei prodotti
Migliore organizzazione del sistema vendite e magazzinoVenne nominato presidente della nuova società, Giorgio Valerio, già presidente della Edison, non senza contrasti con i dirigenti Montecatini, che si sentivano depauperati della loro condizione di fondatori della chimica italiana e provavano forte risentimento verso la Edison, che aveva "invaso" il loro campo.
A Ferrara i frutti di questa nuova gestione non si videro, infatti dal 1962 non venne attuato nessun programma di sviluppo, dato il progressivo invecchiamento degli impianti; anche il Centro Ricerche subì un calo di addetti del 30% a cavallo degli anni 1965-1966.
Nel 1969 le organizzazioni sindacali ferraresi riuscirono ad ottenere la promessa sugli investimenti per interventi per circa 50 miliardi di lire in cinque anni per la riconversione degli impianti obsoleti, investimento che bastò appena a mantenere intatto il livello occupazionale fino ad allora raggiunto.
Con la gestione Merzagora, iniziò la chiusura dello stabilimento degli azotati, oramai troppo piccolo e il cui settore non rientrava più nei piani di mercato della Montedison: questa parte di stabilimento venne incorporata nel Polo per la riconversione delle produzioni.
Riguardo all'occupazione, nel 1952 alla Montecatini di Ferrara erano impiegate 545 persone, negli anni successivi si andò incontro ad un crescita continua del numero dei lavoratori, fino al 1962, anno in cui il livello occupazionale si attestò sulla cifra di 5058 addetti, distribuiti nei tre grandi complessi del Petrolchimico, dell'Azoto e del Centro Ricerche.
Durante il periodo Monteshell si verificò il crollo dell'occupazione: vennero licenziati 1026 dipendenti.
Ma il momento più critico riguardo l'organico si ebbe nel 1966, quando, a causa dello scioglimento della Monteshell e la conseguente costituzione della Montedison, il numero raggiunse i 3800 lavoratori effettivi.
Nel 1970-71 si risalì a circa 4000 lavoratori, a seguito della riduzione dell'orario lavorativo, ottenuta dai lavoratori con il contratto nazionale nel 1969.
All'inizio degli anni '70 il settore chimico si trovò all'apice di un lungo processo di espansione avviato sin dal dopoguerra e supportato dalla grande disponibilità di materie prime a basso costo.
In questo periodo l'industria chimica, a fronte di una notevole crescita della domanda, della creazione di nuovi prodotti derivati da innovative tecniche di processo e fenomeni di sostituzione, subì un radicale processo evolutivo che si trasformò nello sviluppo della moderna ingegneria di processo, in intense economie di scala e nello sviluppo dei maggiori gruppi privati, troppi e senza chiare strategie di diversificazione.
Ma a partire dalla fine degli anni settanta lo scenario economico internazionale mutò profondamente: tra il 1955 e il 1970 la dimensione media delle imprese del settore chimico raddoppiò, a seguito del massiccio ricorso agli accordi di "joint venture".
In questo decennio, però, due avvenimenti sconvolsero le politiche economiche che avevano fino ad allora permesso lo sviluppo della chimica italiana: la crisi sociale del '69, che si trasformò in rivendicazioni salariali e normative, e la crisi petrolifera, che si generò a seguito dell'impennata del prezzo del greggio verificatosi nel 1973.
La crisi sociale persistette per quasi un decennio e differenziò il caso italiano da quello delle altre economie europee.
L'incremento degli stipendi, unito allo shock petrolifero dovuto all'embargo arabo prima e alla rivoluzione iraniana del 1979 successivamente, comportarono un sensibile aumento dei costi di produzione che si abbatté sui profitti. Furono questi fattori, insieme alla forte svalutazione che si ebbe tra il 1973 e il 1976, a produrre un'inflazione senza precedenti, che caratterizzò sia gli anni '70 che parte degli anni ottanta, raggiungendo l'apice nel 1980 con tassi d'incremento dei prezzi al consumo pari al 21,2%.
Forte fu l'incertezza che portò l'inflazione, a causa del non chiaro (fino al secondo shock petrolifero) comportamento del prezzo del petrolio, che fino ad allora sembrava non accennare rallentamenti alla sua crescita, e dell'ignota disponibilità reale del greggio sul mercato, sia perché il prezzo dei prodotti nel mercato internazionale subiva fluttuazioni imprevedibili del tasso di cambio, dovute alla speculazione sui mercati monetari internazionali in seguito all'abbandono del sistema dei tassi di cambio fissi, avvenuto nel 1971.
Conseguentemente, dal 1974 al 1982, si assistette ad una domanda ciclica e non prevedibile, ad una contrazione dei tassi di sviluppo e all'introduzione di ben poche innovazioni radicali.
La chimica industriale tentò di adeguarsi al susseguirsi dei mutamenti del mercato attuando strategie di integrazione, diversificando la produzione e tramite la riduzione e la riorganizzazione del personale.
Questo periodo fu caratterizzato anche dalla posizione strategica assunta dalle funzioni finanziarie e di marketing, oltre alla centralità della "chimica fine" e dalla chimica delle specialties, ovvero i prodotti chimici che, dal punto di vista del mercato, sono diversificati per la funzione che svolgono piuttosto che dalla loro composizione, mentre dal punto di vista economico sono beni differenziati, nel senso che il prodotto offerto da un'impresa per un determinato impiego è diverso, o almeno è percepito come tale dai consumatori, rispetto ai prodotti offerti per il medesimo impiego da aziende concorrenti.
Sono quindi gli anni '70 il periodo centrale della seconda fase evolutiva dell'industria chimica, il periodo di transizione tra la petrolchimica, oramai matura, e la chimica delle specialità, agli albori del suo sviluppo.
Nel periodo 1983-1995 si è invece assisitito ad una ripresa della domanda, alla presenza di una globalizzazione del mercato e quindi ad una competizione, all'attenzione dei problemi ambientali, alla scientificazione della tecnologia.
Nell'ambito di questo ambito economico, le imprese del settore chimico hanno insistito nei processi di riassettamento avviati in passato, puntando anche su una forte internazionalizzazione produttiva, su elevati investimenti in ricerca e sviluppo ed infine sulla specializzazione dei prodotti. Il tipo di crescita perseguito dalle aziende del settore chimico ha previsto azioni di vario genere: acquisizioni, fusioni e joint venture per la realizzazione di specifici prodotti.
L'elemento che, alle soglie della crisi degli anni '70 contraddistingueva la situazione italiana dal contesto degli altri paesi era la peculiare debolezza strutturale dell'industria chimica.
La politica industriale degli anni '60 e dei primi anni '70, a causa delle sovvenzioni aventi natura meramente finanziaria elargite a sostegno della chimica di base e delle produzioni di commodities (prodotti indifferenziati), aveva indotto una crescita disordinata, non rispondente alle mutate condizioni del mercato, la cui domanda, già a partire dai primi anni '70, si stava rivolgendo verso la chimica fine e delle specialties.
ABB Estense Service S.p.A. nasce il primo marzo 2001 dalla cessione di un ramo d'azienda di EniChem comprendente i servizi di Manutenzione, Ufficio Tecnico, Acquisti e Magazzino Materiali, ad ABB Lummus Global del gruppo ABB. Inizialmente composta da circa 90 dipendenti gran parte ceduti da EniChem e una parte inseriti da ABB, per poi toccare il centinaio di dipendenti nei momenti di massimo impegno. La cessione dei servizi da parte di EniChem nacque con notevoli contrasti e perplessità dei lavoratori del polo chimico. L'operazione fu condotta con le garanzie delle Istituzioni locali oltre alla disponibilità del Sindacato. Il progetto fu sostenuto ed auspicato come unica soluzione per uscire dalla crisi in cui si era trovata EniChem ed il Petrolchimico nel sostenere i costi dei Servizi in genere. Seguì anche la nascita del consorzio I.F.M. che assorbì i rimanenti servizi generali di Stabilimento, compreso il servizio di vigilanza, antincendio, sanitario e pronto soccorso.
ABB Estense Service fallisce il 31/12/2006 e va in liquidazione (chiudendo comunque in attivo per qualche milione di euro) per il mancato rinnovo del contratto dell'unico grande Cliente rimasto di ABB Estense Service, cioè Polimeri Europa, subentrata nel frattempo ad EniChem. Una parte dei lavoratori di ABB è ceduto a Polimeri Europa, 12 escono in mobilità e una decina rimangono fuori dalla cessione, aprendo una vertenza sindacale, intensa e di difficile soluzione, impegnata nel ricollocamento dei lavoratori esclusi da Polimeri Europa e rimasti in una ABB a Ferrara in liquidazione e senza futuro. L'ultimo ex lavoratore di ABB Estense Service sarà ricollocato in novembre 2007, chiudendo di fatto una delle vicende più anomale e controverse del Petrolchimico degli ultimi anni.
Sono stati accertati casi di emissioni pericolose e non autorizzate. Secondo alcune ricerche, l'incidenza di tumori ai polmoni a Ferrara sarebbe notevolmente superiore alla media.
Il Polo chimico è stato utilizzato come sfondo in svariati documentari, ma anche come set di scena nel film Chiedo asilo, di Marco Ferreri, e nel video musicale dei sin/cos, Armenian. Al Polo chimico si ispira il nome di Le luci della centrale elettrica, progetto musicale del cantautore ferrarese Vasco Brondi.

Pompei (in latino: Pompeii) è una città dell'evo antico, corrispondente all'attuale Pompei, la cui storia ha origine dal IX secolo a.C. per terminare nel 79, quando, a seguito dell'eruzione del Vesuvio, viene ricoperta sotto una coltre di ceneri e lapilli alta circa sei metri. Gli scavi della città, iniziati nel 1748, hanno riportato alla luce un sito archeologico entrato a far parte della lista dei patrimoni dell'umanità dell'UNESCO nel 1997, e che è il secondo monumento italiano per visite dopo il sistema museale del Colosseo, Foro Romano e Palatino.
Le prime testimonianze di vita, seppur scarse, nel territorio di Pompei, il cui nome deriva o dal greco pémpo o pompé, oppure dall'osco pompe, risalgono alla fine del IX secolo a.C., quando il popolo degli Opici, seppur in forma ancora non stanziale, occupa il territorio in posizione strategica su un pianoro dall'altezza di quasi trenta metri, formatosi in seguito ad una colata lavica del Vesuvio, dalle pareti scoscese a picco sul mare, con veduta su tutto il golfo di Napoli e nei pressi della foce del fiume Sarno, ottima riserva di acqua, vista la mancanza di sorgenti in zona.
I primi insediamenti stabili risalgono invece intorno all'VIII secolo a.C., ad opera degli Osci: questi fondano cinque villaggi nella zona, i quali, intorno al VI secolo a.C., si riuniscono in un solo agglomerato, cinto di mura e a controllo di un importante asse viario; iniziano anche i primi scambi commerciali via mare, con la costruzione di un piccolo porto situato nei pressi della foce del fiume. L'abitato osco è da riconoscersi nelle regioni VII e VIII degli scavi di Pompei: questo è stato definibile grazie agli studi stratigrafici effettuati al di sotto delle costruzioni di epoca sannitica e romana, durante i quali sono stati ritrovati frammenti di ceramica per lo più appartenenti a necropoli con tombe di tipo a fossa.
Con l'arrivo dei Greci in Campania, che fondano la colonia di Pithecusa sull'isola d'Ischia, tra il 780 ed il 770 a.C., e quella di Cuma, intorno al 740 a.C., anche Pompei, pur non venendo mai conquistata militarmente, entra nell'orbita del popolo ellenico; la costruzione più importante di questo periodo è quella del Tempio Dorico: questo non viene edificato nei pressi del centro, ma in posizione più isolata, in quello che poi diventerà il Foro Triangolare, poiché l'intenzione dei greci non è quella di stabilirsi definitivamente a Pompei, ma semplicemente controllare le strade ed il porto; nello stesso periodo inoltre viene introdotto il culto di Apollo. Nel 524 a.C., nella Pianura Campana, si assiste all'arrivo degli Etruschi, che fondano Capua: questi alla ricerca di un collegamento con l'entroterra si stanziano anche nella zona di Pompei, trovando nel fiume Sarno la via di comunicazione tra il mare e l'interno; come per i Greci, anche gli Etruschi non conquistano militarmente la città, ma si limitano semplicemente a controllarla: in questo periodo infatti Pompei gode di una sorta di autonomia. Sotto gli Etruschi viene costruito un primitivo foro, che risulta comunque essere una semplice piazza adibita a mercato, viene edificato il tempio di Apollo, nel quale sono ritrovati anche frammenti di ceramica di bucchero, diverse case vengono dotate del cosiddetto atrio tuscanico, tipico di questo popolo, e vengono fortificate le mura.
Dal 474 a.C., momento della sconfitta degli Etruschi da parte dei Cumani, al 424 a.C. Pompei torna nuovamente sotto l'influsso dei Greci: viene restaurato il tempio di Apollo ed il tempio di Giove, sono rinforzate le mura nel tratto compreso tra porta Ercolano e porta Vesuvio e viene fondato un nuovo nucleo abitativo, riconosciuto nella regione VI; su quest'ultimo punto gli archeologi hanno espresso pareri discordanti: alcuni sostenevano che l'aspetto della città fosse rimasto immutato fino all'arrivo dei Sanniti, mentre grazie agli studi stratigrafici condotti da Amedeo Maiuri, si è venuti a conoscenza che il quartiere era protetto da mura greche ed era inoltre poco probabile che i Sanniti fossero riusciti a sviluppare un così elevato piano urbanistico, caratterizzato da una rete di strade perfettamente ordinate.
Diodoro Siculo e Tito Livio parlano della caduta di Cuma, ad opera dei Sanniti, popolo proveniente dalle zone interne dell'Abruzzo e del Molise, alleati dei Romani, tra il 423 ed il 420 a.C.: è quindi ipotizzabile che prima di sferrare l'attacco finale ai Greci, tutto il territorio circostante, e quindi anche Pompei, sia stato conquistato intorno al 424 a.C.. Lo scoppio della prima guerra sannitica porta un capovolgimento di fronti, con un'aperta ostilità tra Sanniti e Romani, conclusa con la pace del 340 a.C.: tuttavia già dal 343 a.C. un primo esercito romano era entrato nella piana campana, portando con sé gli usi e costumi della romanità; nella guerra dei Romani contro i Latini, i Sanniti restano fedeli a Roma, mentre nel 310 a.C., quando i Romani muovono guerra contro i Nocerini, i Sanniti pompeiani si schierano a favore di questi ultimi, i quali, dopo una prima vittoria, sono costretti a capitolare: Pompei, pur governata dai Sanniti, entra a tutti gli effetti nell'orbita romana, a cui resta fedele anche durante la terza guerra sannitica e nella guerra contro Pirro.
Per tutto il III ed il II secolo a.C. Pompei gode di una certa autonomia: la città vive il suo periodo di massima fioritura ed espansione, raggiungendo il suo perimetro definitivo: vengono costruiti il foro e numerosi edifici, sia pubblici che privati, dotati di elevata qualità architettonica, così come le mura vengono rinforzate in pietra di Sarno, con l'abbandono del sistema a doppio recinto, che poi entra nuovamente in voga a partire dal II secolo a.C., con l'inserto di pietre di tufo, a seguito delle tensioni dovute all'arrivo di Annibale e allo scoppio della seconda guerra punica. Nonostante l'incertezza politica dovuta a questi eventi e il progressivo migrare di uomini facoltosi verso città più tranquille del Mediterraneo orientale, Pompei continua a godere di una certa floridità dovuta alla produzione ed al commercio di vino e olio, con gli scambi che si spingono fino in Provenza ed in Spagna, oltre ad un'intensa attività agricola svolta nelle fattorie costruite nei dintorni della città.
I senatori romani, affascinati dal territorio fertile e dal clima mite, iniziano a spartirsi i territori intorno alla città: tale evento, associato all'esclusione del diritto di diventare cittadini romani, porta i pompeiani a schierarsi contro Roma durante la guerra sociale; in vista di una possibile battaglia, vengono fortificate le mura, costruite nuove torri ed aperte le porte di Nola, Sarno e Capua e si istruisce un esercito. La risposta romana non tarda ad arrivare: dopo aver conquistato Stabia ed Ercolano, l'esercito, guidato da Lucio Cornelio Silla e di cui faceva, probabilmente, parte anche Marco Tullio Cicerone, si ricongiunge a Pompei, sferrando l'attacco contro le mura della città nei pressi di porta Ercolano e porta Vesuvio, con grossi proiettili di pietra, di cui sono ancora visibili le tracce dei segni lasciati all'interno della muratura; probabilmente, alla lotta partecipa, anche, una flotta navale. La difesa dei Pompeiani è strenua, aiutati, anche, dai Celti capitanati da Lucio Cluenzio, inviati da Papio Mutilio: i Romani sono, quindi, costretti a ritirarsi, ma, poco dopo, riportano una vittoria contro i celti nei pressi di Nola, in una battaglia in cui persero la vita, circa, diciottomila uomini; la resa dei Pompeiani è ormai vicina e nell'estate o nell'autunno dell'89 a.C. la città viene conquistata, tra l'altro in modo quasi pacifico, senza provocare notevoli danni, divenendo a tutti gli effetti romana.
Gli abitanti diventano, quindi, cittadini romani e la città, iscritta nella tribù Menenia, riceve lo stato di municipium, gestita da un Quadrumviro: nell'80 a.C., Publio Cornelio Silla modifica lo stato da municipio a colonia, a cui dà il nome di Colonia Cornelia Veneria Pompeianorum amministrata da un gruppo di homines novi, chiamati a formare, sia l'ordo decurionum, composto dalle ottanta alle cento persone, sia a nominare nuovi magistrati; a questi si affiancano i duoviri e gli edili, eletti dai cittadini aventi i diritti civili, ed i sacerdoti, eletti allo stesso modo, eccetto i Sodales Augustales, nominati dall'imperatore stesso. Altra carica è quella dei magistri vici e magistri pagi, addetti, oltre al culto dei Lari, a partecipare alla vita politica, amministrando i vici e i pagi, ossia i quartieri, rispettivamente interni ed esterni alle mura, in cui è divisa la città, che costituiscono, anche, una sorta di distretti elettorali, ognuno con un proprio nome, a volte deducibile dai manifesti elettorali dipinti sulle facciate degli edifici, come il quartiere dei Forenses, quello dei Campanienses o dei Salinienses. Scompaiono, inoltre, dalla magistratura personalità sannitiche ed i patrizi subiscono numerose confische, soprattutto appezzamenti terrieri, per poi essere assegnati ai veterani di Silla: questi, quindi, costruiscono numerose fattorie formando una sorta di quartiere suburbano, probabilmente già esistente precedentemente, che prende il nome di Pagus Augustum Felix Suburbanus, localizzato nella zona delle odierne città di Boscoreale, Boscotrecase e Terzigno, dove convivono coloni ed indigeni. La conquista romana, tuttavia, non muta particolarmente lo stile di vita pompeiano: la lingua ufficiale diventa il latino, ma si continuano a parlare l'osco ed il greco, come testimoniato dal ritrovamento di alcuni graffiti; le unità di misura continuano ad essere, per circa mezzo secolo, quelle osche fino alla definitiva introduzione del piede romano.
Un forte impulso alla romanizzazione viene dato dalla salita al potere di Augusto nel 27 a.C.: sono sostituite le truppe sillane con quelle augustee, vengono riammesse le vecchie famiglie sannitiche che nel frattempo, tramite matrimoni e adozioni, si sono imparentate con quelle romane e numerosi patrizi portano in città ricchezze terriere e attività commerciali, affiancate da nuovi modelli architettonici ed artistici che hanno come tema centrale la figura di Augusto, facendo diventare Pompei il luogo di villeggiatura prediletto del patriziato romano. Il Teatro Grande viene restaurato dagli Holconii e dedicato ad Augusto, la sacerdotessa Eumachia, costruisce una sorta di nuova basilica, chiamata Edificio di Eumachia, che ospita statue dedicate alla famiglia augustea e addirittura viene dedicato un tempio alla Fortuna Augusta: oltre alla costruzione dell'acquedotto del Serino, allacciato a Pompei tramite una condotta secondaria, il periodo di pace favorisce i commerci della città, soprattutto quello di tipo marittimo grazie allo sviluppo del porto, con l'esportazione, tra cui quella di vino, specie nella Gallia meridionale, ma anche l'importazione di numerosi prodotti stranieri.
Un periodo di crisi, la cui causa rimane sconosciuta, si verifica alla fine dell'impero di Caligola, tanto che, nel 40, è lo stesso imperatore a diventare duoviro, mentre, sotto Claudio, tra il 41 e il 52, non vengono menzionati né magistrati, né al nuovo imperatore è dedicata alcuna statua, se non due basi di marmo nel tempio della Fortuna Augusta. Sotto Nerone, in particolare fino al 59, la vita cittadina procede tranquilla: tuttavia, una violenta rissa tra Pompeiani e Nocerini, avvenuta nell'Anfiteatro, provoca numerosi morti ed, in conseguenza, in quanto la vicenda ha una forte eco anche a Roma, come riferito anche negli Annales di Publio Cornelio Tacito, viene disposta la chiusura dello stesso edificio per dieci anni e lo scioglimento di tutte le associazioni illegali; la causa dello scontro è da ricercarsi, o nel fatto che l'imperatore, nel 57, ha modificato lo stato di Nocera in colonia, arrecando danni economici a Pompei, o per motivi di ordine politico.
Il 5 febbraio del 62 un violento terremoto, di intensità pari al V-VI grado della scala Mercalli, con epicentro nella vicina Stabiae, colpisce anche Pompei e la piana circostante provocando numerosi danni e crolli: questi vengono dipinti negli affreschi della casa di Lucio Cecilio Giocondo, in particolar modo si notano i danni a porta Vesuvio, al Castellum Aquae, al foro ed al tempio di Giove; il terremoto ha un influsso negativo sulla vita cittadina: molte delle personalità più ricche, temendo per la propria incolumità, si trasferiscono in altre zone, mentre il commercio cala bruscamente. Pompei diventa quindi un cantiere dove l'attività principale è quella della ricostruzione: non mancano esempi di speculazione edilizia e molti si arricchiscono con gli affitti o con gli appalti dei lavori di restauro; non si è a conoscenza se gli imperatori Nerone e Vespasiano abbiano in qualche modo finanziato la ricostruzione, ma sta di fatto che le ricchezze accumulate nel corso degli anni dagli abitanti favorisce l'edificazione di edifici lussuosi, spesso rivestiti di marmi: in poco tempo sono restaurate le regioni VI e VIII, quelle a più alta densità residenziale, oltre al tempio di Iside, grazie alle offerte di un liberto.
Nel decennio a seguito del terremoto non mancano tuttavia disordini di tipo politico e amministrativo: Vespasiano infatti è costretto ad inviare a Pompei il tribuno Titus Suedis Clemens, per risolvere alcune situazioni legate al possesso abusivo di terreni municipali da parte di privati.
Non sono stati completati ancora i lavori di ristrutturazione, quando la mattina del 24 agosto o comunque in un periodo compreso tra agosto e novembre del 79, una violenta eruzione del Vesuvio pone definitivamente fine alla vita di Pompei: anticipata dai giorni precedenti da scosse di terremoto, una nuvola a forma di pino si alza dalla sommità del vulcano, fino a che, intorno alle 13, un boato annuncia la rottura del tappo di magma solidificato che ostruisce il cratere, dando inizio ad una incessante pioggia di ceneri e lapilli sulla città, la quale in circa cinque ore raggiunge l'altezza di un metro, provocando i primi crolli dei tetti; intorno alle 6 del giorno successivo, quando l'altezza del materiale vulcanico è pari a due metri, un flusso piroclastico raggiunge le mura di Pompei: a questo ne segue un altro intorno alle 7, bissato pochi minuti dopo, ed un ultimo, più potente, intorno alle 8, causando definitivamente la morte di tutti quelli che erano sopravvissuti. Alle 10 la furia eruttiva inizia ad indebolirsi, anche se la pioggia di ceneri continua per altri quattro giorni, poi l'evento termina definitivamente: Pompei è seppellita sotto una coltre di circa sei metri di materiale vulcanico, dal quale affiorano solo resti di colonne e la parte più alta degli edifici. Non si conosce il numero preciso di abitanti della città nel 79; secondo alcune stime questi variano da seimila a ventimila ed il numero di vittime ritrovate si aggira intorno a millecentocinquanta: a questo dato va comunque aggiunta la parte di città ancora da esplorare e si calcola che in totale le vittime possano essere circa milleseicento; è da considerare inoltre che la maggior parte della popolazione è riuscita a mettersi in salvo, scappando, ai primi stadi dell'eruzione.
Delle circa millecentocinquanta vittime accertate, trecentonovantaquattro sono state ritrovate negli strati di lapilli inferiori, morte quasi tutte all'interno di edifici crollati sotto il peso dei materiali vulcanici che si sono depositati sui tetti, mentre altri seicentocinquanta sono stati ritrovati nella parte superiore dei depositi piroclastici, morti esternamente, raggiunti dalle nubi ardenti nella seconda fase dell'eruzione. Molti Pompeiani cercano di sfuggire alle ceneri e ai lapilli coprendosi la bocca con un cuscino; quelli che cercano rifugio scappando verso porta Ercolano trovano morte sicura, mentre la salvezza è più probabile per chi scappa attraverso porta Stabia e quindi via mare, anche se la spiaggia è battuta da onde, provocate dai continui terremoti, e le barche sono andate quasi tutte distrutte. A seguito degli scavi archeologici e con l'utilizzo della tecnica dei calchi è stato possibile ricomporre gli ultimi instanti di vita di alcune persone, come ad esempio quelli di una donna che portava con sé numerosi gioielli, accompagnata da una fanciulla quattordicenne con la testa avvolta in un lenzuolo, quelli di un mendicante con un bastone ed una bisaccia ripiena di generi alimentari, quelli di una coppia di sposi che si tiene per mano, quelli di un uomo, forse un atleta, con in mano un flacone di olio, quelli di un gruppo di tredici persone, tra cui uno schiavo, due bambini ed una donna inferma, quelli dei sacerdoti del tempio di Iside, uno dei quali ritrovato con un carico d'oro, probabilmente il tesoro del tempio e quelli di un gruppo di schiavi ritrovati in una stanza di quattro metri quadrati con ossa spezzate, dopo aver cercato di fuggire tramite una scala dal tetto. Oltre ad esseri umani trovano la morte anche animali: tra gli esempi più eclatanti quello di un cane, che cerca di liberarsi dal suo guinzaglio.
Terminata l'eruzione, il Vesuvio si presenta con una nuova forma, ossia due cime ed un nuovo cono: tutta la zona circostante a Pompei è ricoperta da una coltre bianca, il fiume Sarno a stento riesce a scorrere e la linea di costa si è modificata, protraendosi verso il mare. L'imperatore Tito invia in Campania una delegazione di soccorsi ed interdice la zona al transito: inoltre dispone che tutte le proprietà rimaste senza eredi siano smantellate ed i materiali riutilizzati per la costruzione, permettendo quindi il recupero di marmi, tubature di piombo, statue e ogni sorta di ricchezza che viene ritrovata, attraverso lo scavo di cunicoli; non mancano comunque episodi di sciacallaggio che si susseguono nei periodi immediatamente dopo l'eruzione. Intorno al 120 viene ripristinata nei pressi di Pompei la viabilità verso Stabiae e Nocera per volere di Adriano, ma la città non viene più ricostruita, anzi il territorio dove sorgeva inizia a ricoprirsi di vegetazione, scomparendo definitivamente.
L'antica Pompei viene fondata su un pianoro alto circa quaranta metri, formatosi a seguito di un'antica eruzione del Vesuvio e che in epoca moderna prende il nome di Civita: questo è a ridosso del mare, con pareti scoscese e quindi facilmente difendibile, e costeggiato dal fiume Sarno, che sfocia lungo la vicina costa; il primo nucleo di Pompei è da ritenersi fondato nei pressi del foro.
L'assetto urbanistico ricalca il modello proposto da Ippodamo da Mileto, anche se non è seguito alla perfezione: mancano sovente l'uso di angoli retti e le dimensioni degli isolati non sono costanti; Pompei si estende per circa sessantasei ettari ed è circoscritta in una cinta muraria lunga tre chilometri e duecento metri: in questa si aprono sette porte, più una la cui esistenza è ancora incerta, in quanto situata in una zona ancora da esplorare, e si innalzano dodici torri. A seguito della conquista dei Romani, le mura diventano inutili e piuttosto che abbatterle si preferisce costruire all'esterno di esse: tuttavia ciò è visibile solo nei pressi di porta Marina dove vengono edificate le Terme Suburbane e la villa Imperiale; sempre esternamente alla cinta muraria si trovano, nei pressi delle porte, le necropoli, oltre a diverse ville d'otium come villa dei Misteri, mentre il porto è situato a circa un chilometro da porta Stabia ed ancora una zona, verso nord, chiamata Pagus Augustum Felix Suburbanus, dove sorgono numerose ville rustiche, un'altra chiamata Oplontis o Pagus Salinienses, sede di ville d'otium e complessi termali ed un'altra, verso est, denominata Pagus Urbulanus. All'interno delle mura, la città, a seguito degli scavi, per volere di Giuseppe Fiorelli, viene divisa in nove zone, chiamate regiones, che corrispondono grosso modo agli antichi quartieri romani, a loro volta divise in insulae: ogni regione aveva una propria festa rionale, programmi elettorali e caratteristiche commerciali.
La rete stradale, in particolare le vie maggiori, costituita da due decumani e due cardini, è organizzata in modo tale da mettere in comunicazione i complessi monumentali della città con le porte e, quindi, con le zone extraurbane: in origine, queste erano realizzate direttamente sul banco tufaceo e, solo alla fine del II secolo a.C., lastricate in basalto lavico; con l'arrivo dei Romani, inoltre, sono costruiti alti marciapiedi, realizzati con gli scarti dell'edilizia, pavimentati ad opera dei privati e, per l'attraversamento da un marciapiede all'altro, vengono posti, al centro della carreggiata, blocchi di pietra in forma ovoidale in modo tale da permettere anche il passaggio dei carri.
Il luogo principale della città è rappresentato dal foro, completamente pedonalizzato, intorno al quale si affacciano gli edifici più importanti della città, come il Macellum, la basilica, gli Edifici della Pubblica Amministrazione e diversi templi; il divertimento è assicurato dall'Anfiteatro, nel quale avvenivano giochi circensi e combattimenti tra i gladiatori, il Teatro Grande ed il Teatro Piccolo, dove erano rappresentati commedie, mimi, spettacoli musicali e poesie; la cura del corpo è invece affidata a diversi complessi termali come le Terme Stabiane, le Terme del Foro, le Terme Centrali, le Terme Repubblicane, le Terme di Sarno e le Terme Suburbane: a questo si aggiunge anche lo svago sessuale con la presenza di oltre venticinque lupanari. L'attività militare, oltre alla Schola Armatorum, si svolge nella Palestra Grande e nella Palestra Sannitica mentre l'attività religiosa si pratica in diversi templi, come il tempio di Giove, il tempio di Apollo, il tempio di Venere, il tempio di Iside, il santuario dei Lari Pubblici, il tempio di Vespasiano ed il tempio della Fortuna Augusta, questi ultimi due dedicati all'imperatore. La principale attività lavorativa svolta a Pompei è quella del commercio: in origine il luogo di tale pratica è rappresentato dal Foro, mentre a partire dal II secolo a.C., l'attività si sposta lungo via dell'Abbondanza.
La vendita è quella dei prodotti agricoli, ma anche di vino, talvolta servito caldo, olio, frutta, verdura e cereali: non mancano, infatti, frantoi per le olive e per il grano, e numerosi forni per la cottura del pane, prodotto in circa dieci qualità a cui si aggiunge anche la produzione di un biscotto per cani. Presso le porte cittadine sorgono stalle ed alberghi, mentre sulle vie principali sono ubicate osterie e thermopolia: importante anche la pesca e la produzione di lana; le lampade venivano importate dall'Italia settentrionale, mentre il vasellame dalla Gallia e dalla Spagna. Plinio il Vecchio sosteneva che nella zona di Pompei venissero coltivati oltre cento tipi di piante commestibili diverse e, pochi anni prima dell'eruzione, era stata anche introdotta la coltivazione del ciliegio, albicocco e pesco: prodotto tipico era il garum, una sorta di salsa di pesce.
La casa pompeiana segue prevalentemente lo schema lasciato dai Sanniti, ripreso poi anche dai Romani: questi ultimi si limitano a decorare gli ambienti con pitture che fanno di Pompei un esempio unico al mondo; si distinguono quattro tipi di pitture: il primo stile che va dal 150 all'80 a.C., caratterizzato da riquadri che tendono a riprodurre marmi colorati, il secondo stile che va dall'80 al 14 a.C., in cui compaiono le prospettive architettoniche, il terzo stile che va dal 14 a.C. al 62, dominato dal gusto decorativo, ed il quarto stile, che inizia nel 62 fino al 79, con architetture e prospettive irreali, in cui abbondano elementi ornamentali. Oltre alla pittura, nelle case sono presenti anche i mosaici, che, così come le pitture, riproducevano sovente temi dell'antica Grecia, mentre i capitelli delle colonne sono dorici, ionici, corinzi e compositi. La muratura delle case è realizzata, in un primo momento, con opera quadrata ed incerta, si passa poi ai blocchi di tufo, all'opera reticolata ed, infine, si arriva all'uso del mattone, quindi all'opera laterizia. Spesso, sui muri esterni delle case, sono stati ritrovati manifesti elettorali: venivano realizzati con scritte a grandi lettere in rosso e nero, con il nome del candidato seguito da uno slogan; talvolta erano, anche, scritte di buon augurio. Poche sono, invece, le case con acqua corrente: questa veniva conservata in ogni edificio tramite delle cisterne; Pompei viene anche collegata all'acquedotto del Serino: l'acqua affluisce al Castellum Aquae ed attraverso un sistema di tubature viene fornita a diverse zona della città, per lo più alle terme, alle fontane pubbliche e alle case più ricche; mancano quasi del tutto le fognature, eccetto quelle presenti nelle latrine pubbliche, mentre le case sono dotate di pozzi assorbenti.
I primi scavi nella zona dell'antica Pompei si sono svolti nel 1748, a seguito della scoperta di Ercolano, per volere della dinastia borbonica, impiegando gli ingegneri Roque Joaquín de Alcubierre, Karl Jakob Weber e Francisco la Vega: i primi ritrovamenti avvengono nella zona dell'Anfiteatro, anche se gli esploratori sono convinti di essere sulle tracce dell'antica Stabia; si capirà di essere a Pompei solo nel 1763 quando viene ritrovata un'epigrafe sulla quale viene chiaramente fatto riferimento alla Res Publica Pompeianorum. Le prime esplorazioni vengono fatte tramite l'utilizzo di cunicoli sotterranei ed è solo con la salita al trono di Ferdinando I delle Due Sicilie che avvengono i primi scavi a cielo aperto.
All'inizio del XIX secolo, a seguito di disordini di ordine politico, le indagini vengono sospese ed un nuovo impulso sarà dato solo dall'arrivo di Gioacchino Murat: è proprio la moglie di questi a cominciare un'opera di pubblicizzazione del sito in tutta Europa, tant'è che Pompei diventa una tappa obbligata del Grand Tour. L'ultimo periodo di dominazione borbonica è segnato da una stasi nell'attività di scavo; questa viene ripresa solamente con l'unità d'Italia: sono, infatti, archeologi come Giuseppe Fiorelli, Vittorio Spinazzola ed Amedeo Maiuri a riportare alla luce la città nella sua quasi totale interezza, poi la continua mancanza di fondi porta per lo più alla conservazione del patrimonio recuperato che a nuovi a scavi; i bombardamenti della seconda guerra mondiale provocano, in alcuni casi, ingenti danni alle rovine, mentre nel 1997, l'area archeologica, insieme a quella di Ercolano ed Oplonti, viene dichiarata, dall'UNESCO, patrimonio dell'umanità. Nel 2012 parte il Grande Progetto Pompei, che mira al restauro e alla messa in sicurezza del sito.
Tutti i ritrovamenti di reperti, a cui si aggiungono le pitture ed i mosaici staccati in epoca borbonica, vengono originariamente conservati alla Reggia di Portici, per poi essere trasferiti nella collezione di antichità all'interno del museo archeologico nazionale di Napoli; altri reperti sono ospitati nell'antiquarium di Pompei e nell'antiquarium di Boscoreale.
Pompei e, soprattutto, l'eruzione che ha interessato la città, sono al centro di numerose opere artistiche, letterarie e cinematografiche.
Uno dei più celebri dipinti ispirati all'eruzione del Vesuvio è Gli ultimi giorni di Pompei, dipinto fra il 1827 e il 1833 dal pittore russo Karl Pavlovič Brjullov, a sua volta ispirato dall'omonima opera di Giovanni Pacini.
Tra i romanzi principale quello del 1834 di Edward Bulwer-Lytton, intitolato Gli ultimi giorni di Pompei, uno del 1852 scritto da Théophile Gautier ed intitolato Arria Macerella, una serie di romanzi per bambini scritti da Caroline Lawrence ed intitolati I misteri romani ed ancora, un altro chiamato Pompei e scritto da Robert Harris nel 2003, il quale narra le vicende di un dipendente dell'acquedotto del Serino: nella storia compaiono anche Plinio il Vecchio, Plinio il Giovane e viene fatto riferimento alla piscina mirabilis di Bacoli. Riferimenti a Pompei vengono fatti anche nel primo libro del Cambridge Latin Course dove viene narrata la storia di un uomo residente a Pompei, Lucius Caecilius Iucundus, vissuto durante il periodo di Nerone e Vespasiano, morto, insieme alla sua famiglia, a seguito dell'eruzione del Vesuvio del 79.
Tanti i titoli di film che si sono ispirati al romanzo di Edward Bulwer-Lytton e tutti chiamati Gli ultimi giorni di Pompei: quello del 1900 diretto da Walter R. Booth, quello del 1913 diretto da Mario Caserini, quello del 1926 diretto da Carmine Gallone, ed ancora, uno del 1935 diretto da Merian C. Cooper ed Ernest Beaumont Schoedsack, uno del 1950 diretto da Marcel L'Herbier e Paolo Moffa e uno del 1959 in principio diretto da Mario Bonnard e poi concluso da Sergio Leone, girato tra Madrid e gli studi di Cinecittà a Roma; dello stesso titolo è inoltre una miniserie del 1984, mentre un'altra chiamata Pompei è stata realizzata nel 2007 per la regia di Giulio Base e protagonisti Lorenzo Crespi ed Andrea Osvárt. Altro film del 2014, anticipato da un documentario prodotto dal British Museum, intitolato Pompei, del regista Paul William Scott Anderson, incentra la trama su una storia d'amore, terminata con la morte dei protagonisti a seguito della furia eruttiva; nella serie Doctor Who, nell'episodio Il Fuoco di Pompei, i protagonisti scoprono che l'eruzione è stata causata per evitare un'invasione aliena.
In una canzone del 2013, Pompeii, del gruppo britannico Bastille, è narrata la storia di un uomo di Pompei in cerca di salvezza dall'eruzione del Vesuvio.
René Guerdan, Pompei: la vita di una città prima della morte, Milano, Arnoldo Mondadori Editore, 1978. ISBN non esistente
Arnold De Vos; Mariette De Vos, Pompei, Ercolano, Stabia, Bari-Roma, Editori Giuseppe Laterza e figli, 1982. ISBN 88-420-2001-X
Robert Etienne, La vita quotidiana a Pompei, Milano, Arnoldo Mondadori Editore, 1992. ISBN 88-04-35466-6
Paul Zanker, Pompei: società, immagini urbane e forme dell'abitare, Torino, Giulio Einaudi Editore, 1993. ISBN 88-06-13282-2
Giovanni Longobardi, Pompei sostenibile, Roma, L'Erma di Bretschneider, 2002. ISBN 88-8265-189-4
Laurentino Garcia, Danni di guerra a Pompei, Roma, L'Erma di Bretschneider, 2006. ISBN 88-8265-369-2
Touring Club Italiano, Guida d'Italia - Napoli e dintorni, Milano, Touring Club Editore, 2008. ISBN 978-88-365-3893-5
Eva Cantarella; Luciana Jacobelli, Pompei è viva, Milano, Giangiacomo Feltrinelli Editore, 2013. ISBN 88-588-1282-4
 Fulvio Bufi, La (nuova) fine di Pompei, in Corriere della Sera, anno 143, n° 246, mercoledi 17 ottobre 2018 (Approfondimento: La data dell'eruzione; fonte),  p. 29.
(IT, EN) Soprintendenza Speciale per i Beni Archeologici di Pompei, Ercolano e Stabia - Sito ufficiale, su pompeiisites.org.

Il ponte Vanšu (in lettone Vanšu tilts) è un ponte strallato che attraversa il fiume Daugava a Riga, capitale della Lettonia. 
Il suo nome significa letteralmente ponte strallato ed è talvolta tradotto come ponte della Sindone. Lungo 595 metri, è uno dei cinque ponti che attraversano il Daugava a Riga e attraversa l'isola di Ķīpsala. Fu costruito durante il periodo sovietico e aperto al pubblico il 21 luglio 1981 con il nome di ponte di Gorkij.
Nell'ultimo decennio ci sono state più di 10 incidenti in cui delle persone hanno tentano di scalare i cavi del tirante centrale del ponte. L'unico con conseguenze letali è stato il 7 giugno 2012, quando un uomo si è suicidato saltando giù dai cavi del ponte. Dopo l'incidente, il Comune di Riga ordinò l'installazione del filo spinato sui cavi del pilastro centrale.Nel 2013 è stata aperta una spiaggia con campo da pallavolo sotto al ponte Vanšu, sulla sponda del Ķīpsala.

Pop in Q (ポッピンQ PoppinQ?) è un film musicale d'animazione diretto da Naoki Miyahara e scritto da Shūko Arai, creato e pubblicato nel dicembre 2016 da Toei Animation.
Il giorno della cerimonia di laurea delle medie, cinque ragazze, preoccupate per la loro vita quotidiana, si ritrovano in un mondo fantastico in seguito ad un evento improvviso. Qui apprendono della situazione di crisi di quel mondo e per evitarla decidono di collaborare per riunire i Cinque Cuori attraverso la danza.
Il film è stato annunciato nell'aprile 2015 e un trailer è stato pubblicato nel 2016. Il 23 dicembre 2016 il film è stato rilasciato nelle sale giapponesi.

La Porcellana Ginori a Doccia è stata una delle più prestigiose manifatture di porcellana europea. Nasce per volontà del marchese Carlo Ginori nel 1737, in una villa di sua proprietà a Doccia (oggi inglobata in Sesto Fiorentino). I discendenti di Carlo Ginori continueranno ad esserne i proprietari e a dirigerla fino al 1896, quando avverrà la fusione con la Soc. Ceramica Richard di Milano. 
"Lo sviluppo artistico della Manifattura di Doccia si presenta particolarmente articolato e [...] specchio delle differenti situazioni storiche e culturali che si avvicendarono nella storia della Toscana nell'arco di circa centocinquanta anni, dalla caduta degli ultimi Medici agli anni di Firenze Capitale."
La manifattura Ginori inizia la propria attività nel 1737 a Doccia, località a pochi chilometri dall'antico borgo di Sesto Fiorentino, nella villa che il marchese Carlo Ginori acquista all'inizio di quello stesso anno dal senatore Francesco Buondelmonti (1689 – 1774) limitrofa alla villa avita della sua famiglia. Nel mese di luglio del 1737 dai forni della manifattura esce una prima cotta; a sovrintenderla c'è il fornaciaio romano Francesco Leonelli, che lascia Doccia tra l'agosto e l'ottobre 1738.Questi primi risultati sono il frutto delle ardite sperimentazioni che lo stesso marchese, conoscitore di testi alchemici e chimici e chimico egli stesso, metterà in atto. Inoltre alla formazione chimica di Carlo Ginori contribuisce significativamente anche l'intima amicizia con Giovanni Targioni Tozzetti, al punto che quel profondo rapporto ha erroneamente suggerito nel passato, per l'eminente naturalista fiorentino, il ruolo di arcanista nella manifattura Ginori agli inizi della sua attività. Questo è confermato dallo studio della documentazione nell'archivio Ginori che individua in Carlo "il solo ed unico arcanista" all'interno della manifattura.
A testimonianza dell'infaticabile ricerca sulla porcellana scriverà un fascicoletto intitolato Teoria degli ingredienti atti a fare la porcellana in cui annota esperienze fatte in fabbrica, inquietudini, aspettative personali, conoscenze di chimica e critiche ai testi chimici e alchemici noti.In tal senso egli sovrintenderà sempre, per tutto l'arco della sua vita, alla composizione degli impasti, al reperimento delle migliori terre, tra cui quelle più adoperate provenienti dalla Valle del Tretto presso Vicenza e da Montecarlo, alla messa a punto dei forni, con la sua diretta presenza o tramite relazioni precise e curando, anche da lontano durante i frequenti viaggi, il buon andamento di tutto il processo di preparazione e cottura.
I tentativi iniziali riguardano quasi certamente soltanto maioliche e forse qualche timida prova per ottenere la porcellana, la produzione della quale viene rammentata per la prima volta il 6 luglio 1739, quando si registra un pagamento “a Fornacjai delle porcellane”. Sarà Joannon de Saint Laurent, erudito lorenese e stretto collaboratore di Carlo prima e di Lorenzo Ginori dopo, ad attestarci che: “[..] la fabbricazione della porcellana è l'oggetto principale dell'impresa, mentre quella della maiolica non è che un puro accessorio ritrovato dalla felice memoria del signor marchese Carlo per sostenere più felicemente la prima”.Si conferma, quindi, che la sperimentazione sulla porcellana viene inizialmente supportata economicamente dalla produzione e dalla vendita della maiolica e, nel citare la "felice memoria", la familiarità e l'attenzione per la ceramica che aveva nutrito Carlo in ambiente familiare sin dall'età giovanile.
Le prime porcellane di Doccia databili risalgono al 1740: si tratta di alcune tazzine finemente dipinte dal capo pittore della manifattura, Johann Carl Wendelin Anreiter von Zirnfeld, e da questi portate a Vienna, per essere donate al futuro Granduca di Toscana, Francesco Stefano di Lorena, come per la prima volta aveva rammentato nel 1963 Leonardo Ginori Lisci. Il viaggio dell'Anreiter è carico delle speranze di Carlo Ginori volte ad ottenere dal Granduca "[..] la sospirata privativa per la produzione di porcellana nel Granducato di Toscana", che avviene il 3 marzo 1741 tramite il presidente del consiglio di reggenza Marc de Beauvau, principe di Craon.Carlo Ginori aveva convinto il giovane Carl Anreiter a seguirlo a Firenze nel 1737 in occasione del suo viaggio a Vienna per rendere omaggio al nuovo Granduca di Toscana; si tratta di un pittore di notevoli qualità: nasce a Schemnitz, l'attuale Banská Štiavnica in Slovacchia, da genitori di Bolzano, città dove passa tutta la fanciullezza; eseguiti studi artistici, si trasferisce nella capitale austriaca dove entra come decoratore stipendiato nella manifattura di Claudius Innocentius du Paquier, per operare, poi, come Hausmaler.
Lo assume con regolare contratto sia come pittore in prima persona sia come capo dei pittori per “dorare, e dipingere di smalto sopra terre, porcellane, ed altro,
e per insegnare tutto quello che sa a chi gli sarà ordinato dal predetto Sig. Co. Ginori”, giunge a Firenze con la moglie ed i figli; tra questi Anton Anreiter, che sarà un ottimo pittore su porcellana prima a Doccia poi a Vienna.Il marchese Carlo Ginori, personalità di spicco nel panorama europeo della prima metà del Settecento, a livello politico, scientifico e culturale, si contorna immediatamente di elementi che in breve tempo porteranno la Fabbrica da lui fondata a rivaleggiare, per qualità stilistica e formale, con quelle più importanti in Europa.
Gaspero Bruschi, giovane scultore, già allievo dell'Accademia delle Arti del Disegno di Firenze, che viene chiamato a dirigere la sezione “per le stanze dei modelli e forma”;
Johann Georg Deledori, denominato Giorgio delle Torri anche negli studi più recenti, austriaco, è a capo del reparto delle fornaci;
Jacopo Fanciullacci in un primo tempo affiancherà il Deledori, per poi sostituirlo nella primavera del 1743, quando questi ritornerà a Vienna, e per divenire successivamente responsabile anche del “preparamento delle terre e delle vernici”;
Nicholas Lhetournaus, ceramista originario di Nevers in Francia, chiamato a dirigere la manifattura di maiolica “nella sua casa di campagna a Doccia“, che morirà solo pochi mesi dopo il suo arrivo a Firenze.
L'idea del marchese Carlo di dare una continuità ed una omogeneità artistica e produttiva alla manifattura si percepisce in particolare dal costante tentativo di creare una scuola all'interno della fabbrica, dove maestri sono gli stessi artisti ed allievi le maestranze più valide e volenterose, e dalla circostanza che Carlo Ginori riesce anche a far riservare due posti per i più promettenti giovani alla famosa Accademia delle Arti del Disegno di Firenze.Per comprendere appieno il genio industriale del marchese Ginori, occorre ricordare che la fabbrica viene impiantata utilizzando per la quasi totalità i coloni della fattoria di Doccia, che divengono in breve tempo pittori, tornitori, fornaciai, manipolatori di paste con risultati sorprendenti.
Quanto alle famiglie decorative in uso alla manifattura Ginori nel primo periodo, Alessandro Biancalana rileva la presenza d'inventari non esaustivi da cui trarre notizie per le varie tipologie decorative. Infatti ritiene che “Il primo di tali elenchi è quello contenuto nell'Inventario delle porcellane e Maioliche ritrovate in essere questo dì 25 ottobre 1743 nel Magazzino in mano a Giuseppe Sarti”.
Nel tempo si è tentata più volte una codifica di queste decorazioni, trovandosi spesso di fronte a qualche decoro che non era riconducibile a nessun oggetto, o documento conosciuto, ma se si vuole tentare di trovare un filo conduttore nello studio di tali decorazioni, si devono tenere presenti diversi fattori: le prove vere e proprie, la presenza di pezzi unici, la genialità e l'estro dei pittori più bravi, le commissioni patrizie e gli ordinativi delle corti, i rimpiazzi eseguiti in fabbrica e gli elenchi redatti in manifattura.
Fra i decori più diffusi: il decoro “a stampa”, oggi comunemente definito “a stampino”, rigorosamente in bianco/blu, e uno dei primi eseguiti dalla Fabbrica di Doccia, “a galli” (in nero/rosso/oro, in blu/oro e in verde) di chiara derivazione asiatica, a "ciocchetti di fiori", quello detto "alla sassone" e “a tulipano”; si tratta, in questi ultimi due casi, di una definizione moderna, che non trova riscontro negli elenchi di fabbrica.
Sono fra i più ricercati e frutto, in alcuni casi, della contaminazione sia con le tipologie di derivazione orientale, sia con i temi di battaglia (per quest'ultimo la d'Agliano, propende più per un'autonoma interpretazione di Carl Wendelin Anreiter) sperimentati con successo a Meissen (di esempio le pitture in oro di Johann Gregorius Höroldt) sin dal 1723: il decoro “a paesi rossi”, “a chinesi tutti ad oro ricchissimo”, “a palazzi chinesi”, “a bassorilievo istoriato” e all'orientale con le rarissime figure di "Turchi" ispirate alle tempere di Jacopo Ligozzi, tutti tipici fin dai primi anni. Le fonti più certe per uno studio scientifico dei decori sono senza dubbio quelle che si ricollegano agli elenchi di produzione e di vendita, redatti nei vari periodi di vita della manifattura Ginori e quelle che si estrapolano dagli scambi epistolari.
È forse nel campo della scultura, anche di carattere religioso, che la fabbrica Ginori si caratterizza maggiormente nei primi anni di produzione, dando vita ad ardite espressioni plastiche di notevoli dimensioni realizzate dal capo modellatore Gaspero Bruschi. Egli seguendo le indicazioni di Carlo Ginori s'ispirerà ai modelli di epoca classica, in continuità con la koiné "[..] culturale classicista propria del mondo artistico fiorentino, che, per certi aspetti, anticipa di qualche decennio lo stile del neoclassicismo, formando quasi un ponte tra la scultura barocca toscana e le prime avvisaglie di quello che sarà il neo-classicismo." Questa sarà la principale differenza fra la manifattura di Doccia e le altre manifatture italiane nella prima metà del XVIII secolo.
Costituiscono un corpus di opere pregevoli i grandi gruppi che vengono realizzati tra il 1747 ed il 1755 circa: si tratta prevalentemente di soggetti di derivazione mitologica e religiosa ed i prototipi sono spesso tratti da scultori del tardo barocco fiorentino, come Massimiliano Soldani Benzi, Giovan Battista Foggini, Giuseppe Piamontini, Girolamo Ticciati, Agostino Cornacchini, dai quali, direttamente o dagli eredi, Carlo Ginori aveva iniziato a comprare i modelli sin dal 1737. Anche gli scultori del Barocco romano, Bernini, Algardi e Pierre Legros, principalmente, anche se in misura minore rispetto ai precedenti, fungono da fonte, per le sculture di Doccia.
Ai maggiori scultori dell'epoca si aggiungono nomi di bronzisti, gessaiuoli, incisori e intagliatori a cui Carlo Ginori ricorre sia per i modelli scultorei sia per i decori a rilievo. Da Filippo Bosi a Orazio Filippini, al "noto incisore fiorentino Carlo Gregori", ad Andrea Scacciati, Gio Batta Ricchini e Jacopo Bronzoli. Oltre all'amata Firenze diverse le città da cui fece pervenire modelli: Marsiglia, Lucca, Parigi e in particolare Roma dalla quale provengono, sin dai primi anni di fondazione della manifattura, molti modelli. Carlo Ginori si preoccupa infatti di inviare a Roma i suoi modellatori e gessaiuoli migliori, come Filippo Della Valle, Bartolomeo Cavaceppi e Francesco Lici, per realizzare le copie da riprodurre in porcellana; di questo intenso lavoro abbiamo una testimonianza nella vasta corrispondenza tra il marchese e l'erudito e incisore romano Guido Bottari a cui si rivolge per le sue conoscenze nella curia romana, nonché dalle frequenti e documentate spedizioni, di casse con i modelli, dalla città eterna.Inoltre si hanno notizie circostanziate sulle notevoli misure, a volte a grandezza naturale, in cui vengono realizzati i modelli tratti dalle sculture, fra le quali è noto il Crepuscolo di Michelangelo dalla Sagrestia Nuova di San Lorenzo in Firenze.
Come già annotava nel 1932 Giuseppe Morazzoni, la manifattura di Doccia, nella dimensione delle plastiche, riuscirà ad eguagliare e forse a superare la celebrata manifattura di Meißen in ideale continuum, specifica oggi Biancalana, con la grande tradizione fiorentina dei Della Robbia a cui il marchese Ginori guardava con ammirazione, sia per l'aspetto innovativo che li aveva portati alla ribalta del Rinascimento fiorentino con la realizzazione di grandi opere plastiche in terracotta invetriata, sia per la ricerca “scientifica” sui materiali propri all'arte figulina di cui erano stati ottimi sperimentatori.
Richiamandosi ai Della Robbia, Carlo Ginori otteneva un duplice risultato: da una parte “svincolava così la porcellana da una funzione meramente di uso corrente e dall'altra effettuava un recupero formale ed ideologico con il Rinascimento [..] ”.Di questa volontà sono testimonianza alcune realizzazioni giunte sino a noi e tra queste: il celebre gruppo di ”Amore e Psiche”, eseguito una prima volta dallo stesso Bruschi nel 1747 da un modello ellenistico conservato agli Uffizi e di cui si conoscono due repliche più piccole, la "Pietà grande Corsini", la riedizione del celebre "Laocoonte", la superba "Macchina" o "Tempietto dedicato alla Gloria della Toscana" per l'Accademia Etrusca di Cortona, della quale nel 1756 Carlo Ginori era diventato Lucumone, solo per citarne alcune, e i bassorilievi istoriati fra cui ben nota è la serie delle "Quattro stagioni", realizzata da Anton Filippo Maria Weber.Nei servizi per la tavola l'ingegno degli artefici della manifattura si esprime, nelle caffettiere, teiere, zuppiere, zuccheriere, sia nei ricercati esempi a doppia parete con traforo, sia nelle raffinate decorazioni impreziosite dagli stemmi araldici delle committenze patrizie.
Molteplici sono gli esempi giunti sino a noi decorati con stemmi d'importanti famiglie patrizie: dall'Elettrice Palatina Anna Maria Luisa de' Medici ai Brignole, i Gerini e Franceschi, i genovesi Isola Marana, i Capponi, i Gozzadini e Del Vernaccia, Lignani Boccadiferro, Frescobaldi, Castelli e Pasquali a cui si aggiungono i pregevoli esempi con gli stemmi dei cardinali Ludovico Maria Torriggiani e Gianfranco Stoppani.
Anche nel campo delle cosiddette "galanterie", tra cui le tabacchiere, i porta profumo e i pomi per spade e bastoni, la fabbrica di Doccia si pone su un piano di assoluta eccellenza utilizzando, fin dai primi anni di produzione, i migliori pittori per eseguire le decorazioni. Sono documentate infatti opere di Carl Anreiter, Giovan Battista Fanciullacci, Angiolo Fiaschi, Gioacchino Rigacci e Lorenzo Masini.
L'attenzione della manifattura di Doccia verso questa particolare produzione è confermata dalla creazione di un "Laboratorio degli argentieri", per rifinire in metallo prezioso tabacchiere e porta profumo, sotto la direzione di esperti: all'inizio il francese Jean-François Racein, poi il tedesco Johann Georg Komette e infine dal 1758 dopo la morte di Carlo Ginori, il figlio Lorenzo chiamerà Michele Taddei.
Certo, i primi momenti non dovettero essere facili: la difficoltà nel reperimento dei materiali, specie le terre, con la conseguente necessità di continui esperimenti, faranno sì che almeno fino alla morte di Carlo Ginori, avvenuta nel 1757 a Livorno, città della quale era stato nominato Governatore qualche anno prima, la manifattura non produrrà utili, ma solo perdite e questo nonostante l'impegno, una volta ottenuta la privativa dal principe di Craon, ad aumentare i lavoranti nella manifattura e ad incentivare l'apertura di negozi per la vendita delle sue porcellane. Il principale sarà quello di Giuseppe Sarti in Firenze inaugurato tra il 1742 ed il 1743, a cui seguono rapidamente quelli di Fallani, Montauti, Tondelli e Raugi unitamente allo spaccio in via De Ginori, sempre in Firenze.
Altre città vedono nascere punti vendita: a Lucca (con ben tre negozi), Livorno con l'importante magazzino e laboratorio, Bologna, Napoli, mentre all'estero si riforniscono, non senza difficoltà, Lisbona, Tarragona, Madrid e Costantinopoli. Inoltre l'intraprendenza del marchese Ginori lo conduce a tentare (con scarsa fortuna) sbocchi nelle Indie Orientali inviando casse di prodotti per saggiare il gradimento delle sue porcellane, ed entrare in concorrenza con quelle cinesi e giapponesi dominanti nel sud est asiatico, e da oltre un secolo importate con successo in tutt'Europa dalle diverse Compagnie delle Indie Orientali.
Si riporta un elenco dei decori conosciuti (omettendo le varianti meno significative) rilevabili sia nell'Inventario delle porcellane e Maioliche ritrovate in essere questo di 25 ottobre 1743 nel Magazzino in mano a Giuseppe Sarti, sia nei tariffari del 1747 per le porcellane bianche e policrome oltre a quelli riscontrabili negl'inventari redatti alla morte di Carlo Ginori nel 1757. Da tutti sono naturalmente escluse le produzioni particolari, e quindi fuori catalogo, eseguite per le committenze patrizie. In corsivo quanto risulta dagli antichi inventari, virgolettate le titolazioni recenti:
A stampa, oggi detto "a stampino": il nome prende spunto dalla tecnica esecutiva. Per il decoro, rigorosamente in blu, venivano usati la carta, la pelle di agnello o sottili lastre di rame, e seguendo le linee di un disegno floreale stilizzato, ne veniva traforata la superficie. Dopo si appoggiava sul biscotto e con il colore se ne campivano i vuoti. La semplice tecnica s'ispirava ai decori in bianco/blu delle porcellane Medicee della fine del Cinquecento, e consentiva una facile esecuzione per le maestranze di Carlo Ginori, artigiani e contadini della fattoria convertiti alla produzione ceramica. Ben presto ne verrà acquisita un'ottima padronanza e fra i migliori esecutori di questa tipologia si segnala Bastiano Buonamici detto "Micio" o "Miccio", attivo nella fabbrica dal 1747 al 1763. Fra i primissimi decori di Doccia, incontrerà un grande successo e sarà replicato fino "all'Ottocento inoltrato in forme sempre più essenziali e schematiche".
A riporto: tecnica che anticipa sin dal 1750 la stampa a trasferimento termico diffuso in Inghilterra dal 1756. Menzionato negli inventari come decoro a stampa è frutto di un'elaborata sequenza per trasferire sul biscotto un'incisione preventivamente fatta su rame. In una fase successiva veniva rifinito a mano libera. Esempi di questa rara decorazione in blu esemplificano, con misurata eleganza, sia il gusto per la veduta (si conosce una veduta di Venezia tratta dalle stampe di Antonio Visentini) sia temi mitologici e allegorici.
A giuochi di bambini: si conoscono due versioni di questa decorazione, una più semplice, con tecnica a riporto in blu sottovernice chiamata anche a puttini blau, ed una più ricca su fondi gialli o bianchi contornata da rabescature in oro. Trova la sua ispirazione iconografica nelle stampe di Jacques Stella e avrà successo, ma breve vita, sia nella manifattura Ginori (non compare più sin dall'inventario del 1757) sia in quella viennese di Du Paquier.
A paesi rossi o di porpora: le ispirazioni per questa tipologia decorativa risentono del favore che la decorazione di paesaggio aveva incontrato nella seconda metà del Seicento in tutt'Europa. I pittori della manifattura guarderanno, fra i tanti, ad Annibale Carracci e Alessandro Magnasco, quest'ultimo ben conosciuto alla corte fiorentina per essere il maestro della moglie di Ferdinando de' Medici. Sempre con il tema del paesaggio dipinto in rosso su fondi bianchi, all'interno di riserve, si conoscono varianti su fondi gialli e verde mela (descritta negli inventari a paesini rossi e Camicia verde). Nel primo periodo ne furono i principali interpreti Giuseppe Romei e successivamente Carlo Ristori. Questo decoro sarà eseguito a Doccia fino alle soglie del XIX secolo.
A fiori europei: presente sin dai primissimi anni della produzione costituirà un elemento portante della decorazione docciana. Ispirato alle pitture naturalistiche dei primi anni del Seicento fiorentino guarda al "deutsche blumen: papaveri, crisantemi, roselline" delle coeve manifatture di Meißen e Vienna con il decoro, descritto negli inventari, a ciocche e fiori ad uso di germania e a due formelle in campo bleu rabescate d'oro con fiori nel mezzo e bordi d'oro. Si ritroveranno anche raffinate interpretazioni con fiori e insetti colorati anche entro riserve bianche su fondi blu, un colore tanto in voga nella manifattura di Sèvres. Altre diciture per queste decorazioni: alla cappuccina e blau con farfalla, a farfalle, e dipinte con insetti. Questi ultimi trovano spunti iconografici nei disegni tardo cinquecenteschi di Georg Hoefnagel e figlio. Il decoro a fiori europei, che nel primo periodo non ha precisi riscontri negli elenchi di fabbrica, nella letteratura recente viene chiamato genericamente "mazzetto" e godrà di grande apprezzamento fino alla metà dell'Ottocento, replicandosi però con un tratto pittorico sempre meno incisivo, quasi seriale e sensibile al susseguirsi degli stili.
A figure tutte in oro: si presenta come una fra le più raffinate decorazioni eseguite a Doccia nel primo periodo e trova i suoi antecedenti nelle scene di vita quotidiana cinese che avevano contaminato stilisticamente l'Europa sin dalla metà del Seicento. I prototipi di queste decorazioni su porcellana sono rinvenibili nei lavori degli Hausmaler di Augusta, i fratelli Abraham e Bartholomaus Seuter e nella bottega degli Aufenwerth che decoravano pezzi bianchi provenienti da Meißen. È probabilmente a loro che s'ispirano i delicati decori di Carl Anreiter a cui seguono, accompagnando nei decenni successivi e almeno fino al 1760 la fortuna di questa tipologia decorativa, i migliori pittori di Doccia fra i quali emergono Giuseppe Niccheri e Angiolo Fiaschi. Se all'inizio il tema decorativo è realizzato in monocromia dorata, poco dopo si aggiungono, a contorno, esili intrecci di ornati (ispirati alle arabescature da cui l'utilizzo del termine negli antichi inventari) in rosso e oro, a volte policromi, unitamente a ciocchetti di fiori. Nelle sue varianti in oro e policromia è citato negl'inventari come decoro con formella rossa a rabesco e figura cinese lavor fine, o Alla Sassonna con oro bellissime, oppure Miniato alla Sassonna con rabeschi d'oro. Legato al vasto mondo iconografico di derivazione orientale è anche il decoro a palazzi chinesi, sia in oro o a colori, che avrà breve vita e trova i prodromi nelle decorazioni viennesi di Du Paquier tratte probabilmente dalle stampe di Johan Nieuhof.
In blu a figure e paesaggi o a fiori bleu alla chinese: decoro che prende prevalentemente ispirazione dalle porcellane Ming e Qing (Kangxi) importate con successo in occidente dal XVI al XVII secolo; queste porcellane avevano suggestionato verso la fine del Cinquecento i Medici che, nel tentativo di imitarle, erano riusciti a produrre la cosiddetta "porcellana artificiale" a pasta tenera, ben presente nella memoria di Carlo Ginori. I temi decorativi, dipinti rigorosamente in bianco/blu e frequentemente ripartiti a quartieri (nel decoro definito attualmente "floreale in blu sottovernice di stampo asiatico"), risentono anche delle maioliche di Delft che, ricalcando quelle orientali, da oltre un secolo contendevano a quelle cinesi il mercato europeo. Il decoro docciano d'ispirazione orientaleggiante, sarà contaminato anche da riferimenti stilistici alle porcellane giapponesi Imari, anch'esse importate in Europa sin dalla seconda metà del Seicento dalle diverse Compagnie delle Indie. 
Alla rosa canina o alla rosa oppure alla rosa spinosa: trattasi di un singolo racemo, ricurvo, fogliaceo con bocci e finale a rosa aperta, dipinto in blu intenso e raramente contornato da insetti policromi sparsi. Documentato prevalentemente durante il primo periodo si trova qualche esemplare in "masso bastardo" fino al 1760, forse eseguito per rimpiazzo.
Con rilievi di fiori e foglie o con fiori a bassorilievo oppure bianco con rilievi di fiori e foglie: decoro a bassorilievo che trae spunto dai blanc de chine cinesi del Fu-Chien. Consiste in un fiore di pruno a bassorilievo a volte colorato in monocromia rossa, a volte in rosso e oro, oppure bianco con tocchi d'oro, sempre su fondi bianchi. Così nelle caffettiere, teiere e tazzine o nelle "chicchere" (tazzine di foggia a campana rovesciata, senza manico). Questo decoro viene riferito, negli inventari della famiglia Mansi a Lucca, a pezzi tutti bianchi con riporti di fogliami al uso del Giappone di cui sono dispersi gli esemplari; inoltre dagli inventari Ginori viene citato uno sconosciuto decoro a fiore di pruno in verde.
"A siepe tagliata": decoro che trae la sua origine dalla tipologia decorativa giapponese Kakiemon dalla caratteristica tavolozza a colori tenui e con soggetti di paesaggio, stilizzazioni di abitazioni o semplici recinti, arricchiti da piccoli racemi fioriti (sparsi) e una piccola fenice in volo. Al contrario del successo che troverà nella manifattura di Meißen, a Doccia sarà poco rappresentato e avrà breve vita. Fra le varianti decorative fa eccezione un esemplare di notevole qualità e di maggior campitura, citato come decoro alla giapponese con ornamenti e uccelli, dipinto con un giardino orientale alberato, una grande fenice in primo piano e tralci di fiori sulla tesa, conservato al Museo Richard-Ginori della Manifattura di Doccia.
"A tavolino": decoro che ricalca il Tischchenmuster di Meißen in uso sin dal 1725 in quella manifattura. All'origine d'ispirazione giapponese con il caratteristico oro sopravernice, il rosso ferro ed il blu sottovernice, viene eseguito in modo quasi seriale e sempre più schematico fino al 1760.
Con fiori color di porpora o rosso nel mezzo e con fiorellini all'intorno e qualche doratura: probabilmente a questa denominazione citata negli inventari si rifà uno dei decori più conosciuti della manifattura di Doccia, il celebre "Tulipano". Inizia ad essere eseguito intorno al 1740 e trae ispirazione sia dai decori cinesi della tipologia "famiglia rosa", sia dalle coeve pitture giapponesi di Imari molto esportate in occidente e al massimo della loro fama. Sarà tuttavia nel secondo e nel terzo periodo che questa decorazione troverà larga applicazione nei manufatti e costituirà, unitamente al "mazzetto di fiori", il motivo portante e più commerciale fra le tipologie eseguite in fabbrica. Il decoro è costituito da una grande peonia stilizzata, e non da un tulipano da cui erroneamente prende il nome, dipinta nelle gradazioni del rosso ferro, dalla quale si dipartono fiorellini e foglie.
A galli neri, ed oro: anche questo motivo ha una larghissima diffusione e trae le fonti iconografiche sia da soggetti dipinti sulle porcellane cinesi del periodo Kangxi, sia da stampe del cinquecentesco Giovanni Maria Pomedello. L'apparizione a Doccia di questa tipologia decorativa si riscontra, a partire dal 1747, in alcuni pezzi dipinti a galli solitari o che si affrontano in combattimento su sfondi rocciosi, nei colori nero ed oro. Poco dopo, intorno al 1750, il tema dei galli viene dipinto in blu e oro, blu, rosso e oro, in monocromia rossa o, in rari esemplari, verde. Diversi i pittori di questo decoro segnalati negli inventari del primo periodo: Antonio Carraresi, Francesco Pintucci e Ferdinando Campostrini. Sarà eseguito con continuità fino al secondo quarto del XIX secolo ma nelle ultime decadi del Settecento fino al 1820 circa verrà dipinto quasi esclusivamente in monocromia rossa.
Vi sono altre tipologie decorative, citate negli inventari e di cui conosciamo pochi esemplari, ma che per qualità pittorica meritano di essere segnalate: quelle Dipinte rosse a istorie sagre con infinità di figure, Alla giapponese con oro (che avrà una certa diffusione nel primo periodo), Con frutta lavor fine e "Con la serie dei mesi dell'anno", per dar conto delle più significative.
Gaspero Bruschi, Amore e Psiche, (1747). Faenza, Museo internazionale delle ceramiche in Faenza.
Gaspero Bruschi, Amore e psiche, (1748). Torino, Museo civico d'arte antica.Le fogge traggono spunto da tre modelli scultorei: una scultura in marmo di derivazione ellenistica, un bronzo di Massimiliano Soldani Benzi e uno del Foggini. A conferma compare nella corrispondenza epistolare di fabbrica menzione di due dei tre modelli:
"Si sta mettendo insieme il Gruppo di Amore e [P]Siche che non è riescito cattivo [..]" e più avanti "Il gruppo della Capra va adesso in fornace e cotto si manderà subito quello di Amore e Psiche non riesce cattivo, di egual colore e saldo, salvo che le teste non si accostano quanto l'originale, ma però pole stare."Della buona riuscita dei diversi modelli Carlo Ginori chiede conto più volte al Bruschi durante il 1747 e l'attesa è testimoniata da una lettera in cui spera che "L'Amore e Psiche sia bene riescito, e messa assieme de due quello che riescirà meglio [..]".
Gaspero Bruschi, Venere dei Medici, (1747). Sesto Fiorentino, Museo Richard-Ginori della Manifattura di Doccia.
Probabilmente trova la sua fonte iconografica in un bronzo di Giovanni Francesco Susini e ricalca una cera di Vincenzo Foggini come scritto nell'inventario settecentesco: "[..] Gruppo dell'Aoconte. Del Foggini con forme. Pezzi 24."
Venere e Adone, (1750 c.). Sesto Fiorentino, Museo Richard-Ginori della Manifattura di Doccia.Trae la foggia da un modello di Massimiliano Soldani Benzi come recita l'inventario: "N° 36 Adone e Venere. Di Massimiliano Soldani in cera con forma."
Noto è il gruppo in porcellana bianca nelle collezioni del Museo Stibbert che alla base, poggiante su piedi a zampe leonine, reca un cartiglio con scritto "MATRIS SUPERBI LUIT"; è inscritto "tra i modelli, nella Quarta stanza ed è citato come gruppo rappresentante Andromeda che è divorata dal mostro marino, di cera. Del Soldani [Benzi] con forma [..]."
Leda con il cigno, (1750 c.). Firenze, Museo Stibbert.Diverse sono le realizzazioni di questo soggetto più volte replicato nel primo periodo e la più significativa è conservata al Museo Stibbert. Il gruppo di Leda con il cigno nasce in coppia con quello di Andromeda e l'orca, con il quale ha in comune la foggia della base con cartiglio e in questo la scritta "RTIUM MEDITATUR AMOREM JUPPITER". "Il modello si trova nella Terza stanza al N1 Gruppo di Leda con alberi, e cigno, e con un putto in ginocchioni sopra il d.[ett]o Cigno in cera con forme. Del Soldani [Benzi] [..]." Altrettanto note altre due versioni di cui una più piccola di questo soggetto. Per quelli più grandi sono conservate nei musei sia le cere sia i bronzi di Soldani Benzi. Per quello piccolo gli artisti docciani si sono ispirati ad un'opera di Luca della Robbia.
Il Giudizio di Paride, (1750 c.). Gazzada Schianno, Museo di Villa Cagnola."[..] due importanti gruppi scultorei, entrambi rappresentanti questo mito e derivati sempre da un modello di Soldani Benzi [..]" sono uno al Museo del Castello Sforzesco a Milano, l'altro al Museo di Villa Cagnola a Gazzada Schianno. Da notare, in un inventario, l'erronea attribuzione del modello a Girolamo Ticciati.
Di questa celebre opera si conoscono due versioni policrome e una bianca. Le due policrome sono conservate al Los Angeles County Museum of Art ed al Nationalmuseum di Stoccolma. Quella bianca nella collezione Corsini. A questi gruppi fa riferimento un documento del 1744:
David e Golia, (1750 c.). Sesto Fiorentino, Museo Richard-Ginori della Manifattura di Doccia.
La Maddalena che bacia i piedi a Gesù Cristo, (1755 c.). Milano, Musei del Castello Sforzesco.
Gaspero Bruschi, Macchina per l'Accademia etrusca di Cortona, (1750-51), Cortona, Museo dell'Accademia Etrusca e della città di Cortona, proprietà dell'Accademia Etrusca.
Gaspero Bruschi (con successivi interventi di Giuseppe Ettel), Cammino, (1754), Sesto Fiorentino, Museo Richard-Ginori della Manifattura di Doccia.
Gaspero Bruschi, Arrotino, (1745?). Sesto Fiorentino, Museo Richard-Ginori della Manifattura di Doccia.Ritratto dell'imperatrice Maria Teresa d'Austria, bassorilievo, (1744 c.). Sesto Fiorentino, Museo Richard-Ginori della Manifattura di Doccia.
Merita un accenno la produzione dei bassorilievi istoriati che per le opere più note, fra cui "Le quattro stagioni" già menzionate, ha i riscontri sia nelle "Quattro stagioni" eseguite da Soldani Benzi tra il 1708 ed il 1711, su commissione di Ferdinando de' Medici, sia nelle opere di Giovan Battista Foggini e nelle fonti d'archivio.
I bassorilievi sono realizzati a Doccia principalmente dal Weber, e per i modelli in gesso si distingue Girolamo Cristofani. 
Nel loro insieme i bassorilievi della manifattura Ginori, che in passato erano stati ascritti erroneamente alla fabbrica di Capodimonte, si esprimono in una molteplicità di soggetti: Il Giudizio di Paride, Plutone che rapisce Proserpina, Il trionfo di Galatea, Sileno sull'asino, Il saettamento dei Niobi, Il carro di Cerere, Ermafrodito e la ninfa Salmace, Liriope e Narciso, La caduta dei Giganti, Marsia scorticato da Apollo, Il trionfo di Bacco, Nettuno con cavalli Marini, Fetonte sul carro del sole, La caccia di Meleagro, Il banchetto degli dei.Fra i soggetti celebrativi "un posto a sé spetta ai ritratti dell'imperatrice Maria Teresa e di suo marito Francesco Stefano", di cui si conoscono esemplari in porcellana bianca e policroma.Anche nei cammei dal modellato simile a quello dei bassorilievi, le maestranze di Doccia raggiungono un ottimo risultato, come si evince da quelli realizzati per la "Macchina per l'Accademia etrusca di Cortona", il vaso con medaglie raffiguranti le duchesse di Lorena, le placchette con le raffigurazioni dei Cesari e i filosofi dell'antichità classica, nonché nelle tabacchiere e i soggetti a doppia parete, con l'apparire di cammei nei rilievi delle loro fogge.
I cammei ed i bassorilievi non saranno eseguiti soltanto in porcellana bianca e per le committenze prestigiose si metteranno all'opera i più bravi pittori, fra i quali emerge la figura di Giuseppe Romei (dal 1742 al 1752), anche se sono note raffinate interpretazioni policrome firmate da Carl Wendelin Anreiter, il miglior pittore di Doccia nel primo periodo.Certamente non ultimi, per l'impegno profuso dalle maestranze di Doccia nel realizzarli, sono gli elaborati Trionfi, spesse volte policromi, che arricchiranno ulteriormente le sontuose tavole imbandite, rivaleggiando degnamente con quelli prodotti dalle manifatture europee di Meißen, Vienna e Sèvres.
La produzione di questi compositi esemplari richiederà tuttavia un tale dispendio di mezzi che la manifattura Ginori dopo il 1760 li andrà gradualmente eliminando dai cataloghi della manifattura. Si dividono in "Deser" o "Deserre", "Sortù" o, nelle forme più piccole, "Digiuné", composti il più delle volte da numerosi pezzi. Fra i soggetti celebri: "Sortù a forma di nave a lido, [..] con architettura con ringhiere, torre, ponti, colonne, fauni, vasi, statuine, caramoggi, panierine, Sortù rappresentante un Architettura di rustico con piano di cristallo, quattro figurine e nove vasetti, Deserre rappresentante favole composto in tre pezzi con pergolati [..] fiori ed altro aggiunto ai viticci [..], Deserre rappresentante il faro d'Egitto con figure e fiori, Deserre rappresentante un Parter con figure e gruppi".
Alla morte di Carlo Ginori nel 1757, sarà con il figlio Lorenzo, superati alcuni problemi successori con i fratelli Bartolomeo e Giuseppe e grazie ad una produzione sempre maggiore e differenziata, che la manifattura Ginori riuscirà a rafforzarsi e a porre definitivamente le basi per le sue affermazioni future.
L'atteggiamento di Lorenzo Ginori con le maestranze non ha le caratteristiche paterne di un pieno coinvolgimento. Infatti, afferma Biancalana, Lorenzo non appare "direttamente inserito nei processi produttivi e non vi è una comunanza con le problematiche del lavoro quotidiano", come le aveva avute il padre Carlo, chimico egli stesso della fabbrica e non soltanto proprietario e fondatore.
Tuttavia si preoccuperà di apportare e sollecitare esperimenti e innovazioni tecnologiche fra cui degna di nota è la sistematica introduzione a partire dal 1761 dell'utilizzo di una composizione che, partendo da un biscotto a pasta dura prodotto con componenti reperite a basso costo e con uno smalto tenero tipico della maiolica, consentirà di ottenere risultati esteticamente validi con una spesa contenuta: è quello che, successivamente, nel 1779, sarà definito “masso bastardo”.
Già precedentemente, nel periodo di Carlo, si parla di “porcellana bastarda”, ma si tratta di due composti decisamente diversi. La manifattura Ginori utilizzò il “masso bastardo” per molti anni, finché il caolino importato dalla Francia non soppiantò progressivamente tutti gli altri; cosa che avverrà, compiutamente, solo nel primo quarto del XIX secolo.
Nel secondo periodo continuano le famiglie decorative, mutuate dal primo, anche se scema la forza espressiva del carattere tardo barocco, mentre il ductus tende ad allinearsi con leggiadra eleganza alle istanze del gusto rococò anche se, sottolinea Andreina d'Agliano, l'influenza dello stile Rocaille a Doccia è di breve durata e "già attorno al 1770 vengono inseriti motivi decorativi anticipatori dello stile neoclassico".
Diffusi i decori, “a mazzi di fiori” (il cosiddetto “mazzetto” evoluzione dei "ciocchetti"), con il motivo alla "sassone", e il "galletto" che ora verrà dipinto in blu/oro e più tardi esclusivamente in rosso/oro, a paesi rossi e, nelle diverse varianti, a soggetti orientaleggianti, per citarne alcuni fra i tanti; continua più affievolita nel colore la produzione "a stampino" e con minor campitura quella a "tulipano".
Il periodo di Lorenzo non segna particolari stravolgimenti nella produzione scultorea, se non una sua lenta e progressiva diminuzione, appena toccata dall'influsso del rococò mentre nel campo del vasellame avviene un allineamento stilistico alle mode imperanti. 
Le plastiche grazie alle grandi capacità del nipote di Gaspero Bruschi, Giuseppe e, successivamente del capo degli scultori Giuseppe Ettel, succeduto alla carica nel 1780 alla morte di Gaspero Bruschi, maturano definitivamente la loro transizione verso il gusto rococò che, seppur mai così predominante come in altre manifatture europee ed italiane coeve, culminerà nell'ultimo quarto del XVIII secolo con la realizzazione di importanti gruppi, allegorici delle arti e a soggetto orientale e pastorale, di cui La raccolta delle pere, forse opera di Giuseppe Bruschi, riprodotta a fianco è un significativo esempio.
Opere di grandi dimensioni e notevole impegno vengono realizzate nel secondo periodo della manifattura Ginori; fra queste vengono ascritti a Giuseppe Ettel l'altare della chiesa di San Romolo a Colonnata, e quello della chiesa di Santa Maria e San Jacopo a Querceto.Prosegue anche la produzione di bassorilievi, come si evince dalla Maternità riprodotta a fianco, di cui è conservata la cera al Museo Richard-Ginori della Manifattura di Doccia, con esiti sensibili, siamo già al 1780, all'affermarsi del neoclassicismo.Poco prima di concludere la sua esistenza, Lorenzo Ginori riesce a dare un assetto definitivo alla futura gestione della sua fabbrica, proprio in ragione dei dolorosi avvenimenti familiari, le dispute con i fratelli, che avevano segnato, dopo la morte di Carlo Ginori, i primi anni della gestione della manifattura.
Per questo il 10 febbraio 1792 ottiene dal granduca di Toscana un "Federcommesso Primogeniale Agnatizio, nonostante i divieti contenuti nelle veglianti leggi", che in via eccezionale, assegna in perpetuo la fabbrica al primogenito della famiglia.Con quest'atto egli riesce ad assicurare alla manifattura di famiglia un passaggio successorio indolore, consentendole di concentrarsi esclusivamente nelle strategie produttive finalizzando a questo scopo tutte le risorse disponibili.
Alla morte di Lorenzo Ginori, avvenuta nel 1791, la manifattura non ebbe un successore diretto, in quanto il primogenito di Lorenzo, Carlo Leopoldo Ginori Lisci, aveva solo un anno. “Di fatto, pertanto, l'amministrazione della Fabbrica di famiglia spetta alla madre di Carlo Leopoldo, Francesca Lisci, fino alla maggiore età del figlio."
Tutore del bambino viene nominato lo zio Giuseppe Ginori, nonostante i difficili rapporti intercorsi con Lorenzo Ginori; sarà proprio il marchese Giuseppe a svolgere un ruolo determinante, assieme a Francesca Lisci, nella gestione ed organizzazione della manifattura.
Il periodo della tutela e quello proprio all'assunzione della diretta responsabilità da parte di Carlo Leopoldo saranno segnati da differenti atteggiamenti nei confronti della gestione della fabbrica: al primo appartiene una gestione artistica in continuità con la precedente, mentre con la maturità di Carlo Leopoldo si assiste ad un progressivo aumento del peso della famiglia Fanciullacci nelle scelte sulla conduzione della manifattura, a volte a stento frenata dalla pur forte personalità di Carlo Leopoldo Ginori Lisci.
Andreina d'Agliano e Luca Melegati individuano nel periodo di Carlo Leopoldo Ginori Lisci (1792-1837), una notevole influenza dello Stile Impero, che come logica conseguenza degli "avvenimenti politici della Toscana, entrata nell'orbita napoleonica agli inizi del XIX secolo prima con il Regno d'Etruria e poi con la diretta amministrazione di Elisa Baciocchi, granduchessa di Toscana dal 1809 al 1814 indussero il Ginori a intrattenere intensi rapporti commerciali con la Francia".
Accortamente ottiene la nomina a ciambellano di Napoleone I e con questo viatico intratterrà frequenti rapporti con il direttore della Manifattura reale di Sèvres Alexandre Brogniart, uomo di notevole esperienza sia nella scelta dei materiali e nella loro migliore composizione chimica, sia nelle tecniche di cottura. Inoltre per completare le sue conoscenze farà viaggi in Inghilterra, Germania e Austria. 
Questo si riverbera nei meccanismi produttivi della manifattura con notevoli innovazioni tecnologiche: dalla messa a punto del forno alla francese nel 1806 "[..] che permetteva, rispetto a quelli rettangolari [fino ad allora in uso], una migliore distribuzione del calore", a quello all'italiana, tra il 1816 ed il 1818, di forma circolare a quattro piani alto dodici metri, all'utilizzo delle terre provenienti da Saint Yrieix in Francia, che provocherà il lento abbandono di quelle del Tretto e di Montecarlo.
In conseguenza anche il masso bastardo scema nell'utilizzo attestando ormai, nella produzione di porcellana, l'uso prevalente dell'impasto alla francese, con le stesse terre e la composizione chimica, utilizzati nella manifattura di Sèvres.
Di concerto con i materiali anche le fogge e i decori di questo periodo testimoniano una progressiva acquisizione dei modelli francesi tipici del primo impero, e per ampliarne le tipologie nel 1821 Carlo Leopoldo, molto legato come il padre alla città partenopea, acquista i modelli di Capodimonte e della Real Fabbrica Ferdinandea, con diritto alla riproduzione del marchio (la N coronata).
Complessivamente le scelte strategiche della manifattura Ginori si dimostrano vincenti, lasciando indenne la fabbrica di Doccia dalle ripercussioni delle guerre napoleoniche, che caratterizzeranno gli inizi del secolo diciannovesimo, proiettandosi così sul mercato industriale del secondo quarto dell'Ottocento, ben strutturata e in condizioni economiche floride.
Fra le decorazioni pittoriche prende campo il tema "a vedute" che il fiorentino Ferdinando Ammannati, già apprezzato pittore di vedute nella Real Fabbrica Ferdinandea, introduce nella manifattura Ginori, una volta giunto a Doccia nel 1809. L'Ammannati lavorerà con successo a Doccia sino al 1823, trasferendo nella manifattura di Doccia tutta l'esperienza maturata a Napoli e il raffinato gusto neoclassico della capitale borbonica.
Le vedute comprenderanno rovine romane, architetture classiche, monumenti della Magna Grecia e scene mitologiche, anche sulla scorta del vasto corpus iconografico sulle aree archeologiche, con i reperti rinvenuti nella seconda metà del Settecento a Pompei, Ercolano e Stabia e diffuso attraverso celebri opere a stampa, con il ruolo determinante di Johann Joachim Winckelmann, e a cui parteciperanno i più famosi incisori del tempo: Raffaello Morghen, Paolantonio Paoli e Giovanni Volpato.
Completeranno queste rappresentazioni, vedute costiere della Campania, di Napoli, Roma e di piazze, palazzi e monumenti delle città e del territorio toscano.
Un certo rilievo ha il filone della ritrattistica di gusto neoclassico, mentre anche nel terzo periodo continuerà, con qualità ormai seriale, la produzione di servizi per la tavola decorati a "tulipano" e "mazzetto".
Non vi sono inventari nei primi anni della conduzione di Carlo Leopoldo Ginori, il primo è quello per le "sfornaciate" del 1812 da cui si rileva inequivocabilmente l'acquisizione, per le varie tipologie di decori a contorno dei motivi principali, dei caratteri propri allo stile impero: "gridellini", "meandri", "fasce", accorpando in questi nomi vari decori.
Le caratteristiche applicazioni plastiche di mascheroni, sfingi alate e leonine, a forma equina, d'oca, d'aquila, serpente, delfini e arpie, per citarne alcuni fra i tanti, completano nelle fogge i soggetti pittorici facenti parte del repertorio di derivazione classica e non solo.
Ne troviano conferma nell'inventario: "Vaso Etrusco dipinto con meandro d'oro a bassorilievo Velato, Festoni di Perle, e Cigni Bruniti e Velati, Piede, Coperchio tutto dorato." [..] "Bussolotti e piattini a Tegamino dipinti con Cartello nero, entrovi figure Bucchero, meandro d'oro e bordi d'oro, [..] Barca di Caronte a chiaro scuro, [..] Piattino con Mottetto Francese e Geroglifici Guerrieri, [..] Aquile brunite a Sgraffio, [..] con Ritratto di Napoleone [..] piattino con ritratto della Gran Duchessa miniato" e molti altri sulla stessa scia iconografica.
Altri artisti giungeranno a Doccia nei primi anni dell'Ottocento: il francese Giovanni David, il ginevrino Franc Joseph de Germain e il miniaturista Abraham Constantin, proveniente dalla manifattura di Sèvres, che fu maestro di Giovanni Crisostomo Fanciullacci, figlio di Giovan Battista già tra i migliori pittori e ministro della fabbrica dei Ginori.Le realizzazioni plastiche rallentano notevolmente nel periodo di Carlo Leopoldo appena bilanciate dall'introduzione del biscuit che, già in uso nella fabbrica borbonica napoletana, non aveva avuto fortuna a Doccia con Lorenzo Ginori.
La produzione docciana in biscuit si concentra in statuine e gruppi realizzati su modelli della Real Fabbrica Ferdinandea con soggetti tratti primariamente dal repertorio archeologico. Nella produzione in biscuit, sempre di buon livello esecutivo, si distinguono raffinate tazzine con il ritratto di Elisa Baciocchi sorella di Napoleone.
Anche alla morte di Carlo Leopoldo, avvenuta nel 1837, il successore, il marchese Lorenzo, non aveva ancora la maggiore età e pertanto, la vedova, Marianna Garzoni Venturi, assunse l'amministrazione della fabbrica con l'aiuto del marchese Pierfrancesco Rinuccini.
Terminato il periodo della tutela e con la diretta assunzione di responsabilità, avvenuta nel 1847, Lorenzo II Ginori procede ad alcuni cambiamenti significativi sia nella gestione della manifattura sia nell'acquisizione di materiali che gli consentiranno di ridurre considerevolmente i costi di produzione.Nella direzione della fabbrica si registra l'allontanamento definitivo della famiglia Fanciullacci e, per le innovazioni tecniche, fondamentali si rivelano le ricerche del chimico Giusto Giusti, stretto collaboratore del marchese Lorenzo, che sostituirà le terre provenienti da Limoges, dal costo elevato, con quelle inglesi della Cornovaglia a prezzi più contenuti.Scrive Leonardo Ginori Lisci: “In questi anni la manifattura continuò la sua vita attiva, ma senza particolari novità. Unico fatto di un certo rilievo fu la partecipazione di Doccia alle esposizioni toscane”, ottenendo nel 1861 la medaglia d'oro all'Esposizione Nazionale di Firenze.
Più intensa l'attività volta a penetrare i mercati intercontinentali e fra le esposizioni in cui riscuoterà un lusinghiero successo si annovera quella di New York del 1853, di Sydney del 1859, di Melbourne del 1881 e di Rio de Janeiro del 1884.
Nelle fogge di questo periodo assumono particolare importanza, sia il Vaso Medici, che ottiene un notevole successo alla mostra londinese del 1862, sia la tipologia dei grandi vasi ad orcio e quella dei vasi a tromba dal tipico decoro orientale, di grande apprezzamento alle esposizioni internazionali.
La metà dell'Ottocento si caratterizza per una definitiva evoluzione tecnica sul modello dei processi di lavorazione della manifattura di Sèvres raggiungendo un "[..] graduale perfezionamento della porcellana, che ormai è tutta “alla francese” [..] Anche la parte commerciale fu maggiormente seguita e curata, e la continua partecipazione a diverse esposizioni ne è la più ampia conferma".Contemporaneamente fa il suo esordio la terraglia con decorazione in azzurro mentre inizia il successo della maiolica artistica volta a rielaborare tutta la grande stagione iconografica rinascimentale, manieristica e barocca.
Unitamente alla riscoperta dei secoli d'oro della maiolica, trova applicazione, sempre su maiolica, la corrente ottocentesca del Naturalismo con il pittore Giuseppe Benassai che si esprime in opere di notevoli dimensioni e per un breve periodo collaborerà nella manifattura.Intorno agli anni '80 dell'Ottocento inizia a percepirsi il rapido declinare della stagione dell'Eclettismo, e anche le maestranze di fabbrica sentono preponderante l'influsso, peraltro mai sopito completamente, che nuovamente giunge in Europa dall'Estremo Oriente con i decori delle porcellane cinesi e giapponesi complici di vivificare con nuova "linfa vitale" l'arte ceramica, lasciandosi alle spalle il composito Eclettismo ottocentesco. Così nella fabbrica di Sèvres come a Doccia, ricompariranno delicati decori floreali caratterizzati da un ductus quasi calligrafico.
Notevoli incrementi si registrano nella produzione di quest'ultimo quarto di secolo con il numero delle maestranze giunto vicino ai 1500 operai mentre si assiste ad una diversificazione delle linee produttive rivolta, con successo, anche al settore elettrico e chimico.
Elemento di spicco in questi anni fu Paolo Lorenzini, prezioso e fidato collaboratore della famiglia Ginori in sostituzione dei Fanciullacci, fratello di Carlo Lorenzini, ben noto scrittore con lo pseudonimo di Collodi.
Tra i migliori pittori di questo periodo si segnalano Eugenio Riehl e Lorenzo Becheroni (figlio) al quale sono ascrivibili i noti servizi per Umberto I oggi conservati al Quirinale, mentre per le maioliche al naturalismo del Benassai seguirà, nel breve soggiorno a Doccia, la produzione di maiolica artistica in cui eccelle il pittore Angelo Marabini.Nel 1878 muore Lorenzo II ed a lui succedono nella proprietà i suoi quattro figli. Al maggiore Carlo Benedetto viene affidata la direzione, coadiuvato da Paolo Lorenzini. La morte di quest'ultimo, avvenuta nel 1891, farà mancare al marchese Carlo Benedetto un elemento fondamentale per la gestione alla quale la successiva dirigenza, nominata dal marchese Ginori, mostrerà di non essere all'altezza.Spinta anche da richieste di divisione portate avanti dai familiari, dalla necessità di un notevole sforzo di ammodernamento e dalla proposta di acquisto avanzata da Giulio Richard, la famiglia Ginori maturerà la non facile decisione di cedere nel 1896 all'industriale milanese l'azienda,
“sì che i proprietari si decisero, nel 1896, a rinunciare alla gloriosa e secolare impresa di famiglia. Così la Manifattura, con tutta la sua esemplare organizzazione artistica e commerciale entrò in un organismo più vasto che assunse il nome di Società Ceramica Richard-Ginori, quella società che è ben nota nell'Italia e nel mondo, e continua degnamente la tradizione dell'industria italiana della porcellana”.
La manifattura Ginori a Doccia nei primi anni, come, del resto, la manifattura viennese Du Paquier, non ha certamente utilizzato con continuità una marca, contrariamente a Meißen, anche se, indubbiamente, tentativi ce ne sono stati.
La cupola del Duomo di Firenze, per esempio, già distintiva della porcellana dei Medici, la stellina, o asterisco, a otto punte, le tre stelle presenti nello stemma della famiglia Ginori, unite anche alla cupola stessa, paiono essere stati, timidi tentativi di introduzione di un marchio di fabbrica; in mancanza di prove certe di questa volontà del marchese Carlo e del suo successore Lorenzo possono fornire solo un ulteriore elemento di discussione.
Sotto la direzione di Lorenzo Ginori, e su sollecitazione di Saint Laurent, si era pensato più volte di apporre una marca agli oggetti prodotti dai forni di Doccia sia per evitare contraffazioni sulle porcellane vendute a Napoli e là decorate in maniera approssimativa, sia perché c'è da presumere che Lorenzo, per motivi di “immagine”, volesse contraddistinguere i propri prodotti da quelli della concorrenza, come, d'altro canto, ormai quasi tutte la manifatture facevano.Si dovrà tuttavia attendere la gestione di Carlo Leopoldo Ginori per avere, con alterna continuità, una marca vera e propria, l'asterisco incusso (impresso), documentato sin dal 1780 quale semplificazione, quasi certa, delle già rammentate tre stelle presenti nello stemma della famiglia fiorentina. L'asterisco o stellina si ritroveranno nello stesso periodo, anche nella variante dipinta in oro o in rosso sopravernice, fino a tutta la prima metà dell'Ottocento alternate a volte da numerali dipinti o P (prima scelta) e F incusse. Successivamente, e in prevalenza sulla maiolica di uso comune, verrà impresso "GINORI" fino al 1840 circa, mentre contemporaneamente sulla porcellana appare la N coronata (con l'acquisizione dei modelli della Real Fabbrica Ferdinandea e il diritto alla riproduzione del suo marchio). Nella seconda metà dell'Ottocento tra il 1850 e il 1890 troviamo una G impressa entro losanga (in verticale) o Ginori dipinto entro un ovale. Negli ultimi decenni anche Manifattura Ginori in ovale centrato da una stella. Queste ultime due tipologie di marche si trovano dipinte nei colori: nero, blu, verde e rosso.
Carlo Lorenzini [ps. Carlo Collodi], La Manifattura delle Porcellane di Doccia. Cenni illustrativi raccolti da Carlo Lorenzini, Firenze, Grazzini, Giannini e C., 1861 (ristampa 1981).
 Nino Barbantini, Nello Tarchiani, Giuseppe Morazzoni e Giulio Lorenzetti, Il Settecento italiano (2 vol.), Roma, Edizioni Bestetti & Tumminelli, 1932.
 Leonardo Ginori Lisci, La porcellana di Doccia, Milano, Electa Editrice, 1963.
 Giuseppe Liverani e Bruno Molajoli, Il Museo delle Porcellane di Doccia, Milano, Richard Ginori, 1967.
 Alessandra Mottola Molfino, L'arte della porcellana in Italia, Busto Arsizio, Bramante Editrice, 1976.
Angela Carola Perrotti, Porcellane di Doccia alla Floridiana, in Arte Illustrata, Anno V, n. 49, giugno 1972.
 Andreina d'Agliano, Le porcellane italiane a Palazzo Pitti, Firenze, Centro Di, 1986, ISBN 978-88-7038-118-4.
 Raffaele Monti (a cura di), La Manifattura Richard Ginori di Doccia, Milano-Roma, Mondadori-De Luca, 1988, ISBN non esistente.
 Andreina d'Agliano, Settecento Europeo e Barocco Toscano nelle porcellane di Carlo Ginori a Doccia, Roma, Palombi & Partner, 1996, ISBN 978-88-7621-339-7.
 Luca Melegati, Le porcellane europee al Castello Sforzesco, Cologno Monzese, Artigrafiche Torri, 1999, ISBN non esistente.
 Andreina d'Agliano, Porcellane di Doccia della collezione Stibbert, Firenze, Museo Stibbert Firenze-Polistampa, 2002, ISBN 88-8304-476-2.
 Andreina d'Agliano e Luca Melegati, Le porcellane europee della Collezione de Tschudy, Firenze, Giunti, 2002, ISBN 88-09-02517-2.
 John Winter, Le statue del marchese Ginori. Sculture in porcellana bianca di Doccia. Catalogo della mostra (Firenze, 26 settembre-5 ottobre 2003), Firenze, Polistampa, 2003, ISBN 978-88-8304-617-9.
 Alessandro Biancalana (a cura di), Quando la manifattura diventa arte. Le porcellane e le maioliche di Doccia, Pisa, ETS, 2005, ISBN 88-467-1216-1.
 Andreina d'Agliano, Fonti grafiche e stilistiche di alcuni temi decorativi della Manifattura di Doccia., Pisa, ETS, 2005, ISBN 88-467-1216-1.
 Rita Balleri, Laura Casprini Gentile, Sara Pollastri e Oliva Rucellai, Carlo Ginori - Documenti e Itinerari di un gentiluomo del secolo dei lumi, Firenze, Polistampa, 2007, ISBN 88-596-0143-6.
 Elisabetta Bettio e Oliva Rucellai, L'Archivio storico Richard-Ginori della Manifattura di Doccia, Firenze, Polistampa, 2007, ISBN non esistente.
 Richard-Ginori s.p.a., Richard-Ginori, 1737-1937. Ceramiche dal Museo della Manifattura di Doccia., Roma, Gangemi, 2007, ISBN 978-88-492-1361-4.
 Alessandro Biancalana, Porcellane e maioliche a Doccia. La fabbrica dei marchesi Ginori. I primi cento anni, Firenze, Polistampa, 2009, ISBN 978-88-596-0630-7.
Alessandro Biancalana, La Manifattura dei Ginori nel ‘700. Decorazioni Pittoriche e forme nella porcellana di Doccia da Carlo a Lorenzo Ginori (1737–1791), in Mario Burresi, La manifattura toscana dei Ginori. Doccia 1737–1791. Catalogo della Mostra, 1998.
 Alessandro Biancalana, La figura di un secondo Johan Carl Anreiter figlio di Karl Wendelin, in Ceramica Antica, n. 9, 1999.
 Alessandro Biancalana, Johann Karl Wendelin Anreiter von Ziernfeld (1702-1747), in Der Schlern, n. 2, 2000.
 Alessandro Biancalana, Die Entstehungsgeschichte der Manufaktur Doccia, in "Barocker Luxus Porzellan". Catalogo della Mostra, in Lehner Jobst C. e d'Agliano A. (a cura di), Kraftner J., 2005.
 Alessandro Biancalana, Terre, massi, vernici e colori della Manifattura Ginori dalla sua nascita agli albori del XIX secolo, in Faenza, 4-6, 2006.
 Alessandro Biancalana, I pittori della Manifattura di Doccia dal 1740 al 1784, in Amici di Doccia - Quaderni, I, 2007.
 Andreina d'Agliano, Alcune porcellane di Doccia al Museo Civico di Torino, in Amici di Doccia - Quaderni, I, 2008.
 A. d'Albis e A. Biancalana, Un voyage a Paris de Bartolomeo Ginori en 1771, in Sèvres. Revue de la societè des Amis du Musée National de Ceramique, vol. 17, 2008.
 Angela Carola Perrotti, I marchi del giglio di Capodimonte e della "N coronata" ferdinandea nelle porcellane di Doccia, in Amici di Doccia. Quaderni, II, 2008.
 Elisabetta Bettio-Oliva Rucellai, L'archivio storico Richard-Ginori della Manifattura di Doccia (PDF) , su eprints.unifi.it. URL consultato il 1º maggio 2010.
Posidonia oceanica (L.) Delile, 1813 è una pianta acquatica, endemica del Mar Mediterraneo, appartenente alla famiglia delle Posidoniacee (Angiosperme Monocotiledoni).
Ha caratteristiche simili alle piante terrestri, ha radici, un fusto rizomatoso e foglie nastriformi lunghe fino ad un metro e unite in ciuffi di 6-7. Fiorisce in autunno e in primavera produce frutti galleggianti volgarmente chiamati "olive di mare".Forma delle praterie sottomarine che hanno una notevole importanza ecologica, costituendo la comunità climax del mar Mediterraneo ed esercitando una notevole azione nella protezione della linea di costa dall'erosione. Al suo interno vivono molti organismi animali e vegetali che nella prateria trovano nutrimento e protezione.Il posidonieto è considerato un buon bioindicatore della qualità delle acque marine costiere.
Posidonia oceanica presenta radici che servono principalmente per ancorare la pianta al substrato, rizoma e foglie nastriformi.
I rizomi, spessi fino ad 1 cm, crescono sia in senso orizzontale (rizomi plagiotropi), sia in senso verticale (rizomi ortotropi). I primi, grazie alla presenza sul lato inferiore di radici lignificate e lunghe fino a 15 cm, ancorano la pianta al substrato mentre i secondi, incrementando l'altezza, hanno la funzione di contrastare l'insabbiamento dovuto alla continua sedimentazione. I due tipi di accrescimento danno luogo alla cosiddetta matte, una formazione a terrazzo costituita dall'intreccio degli strati di rizomi, radici e dal sedimento intrappolato. In questo modo le posidonie colonizzano un ambiente difficilmente utilizzabile dalle alghe a causa della mancanza di radici.
Le foglie nascono dai rizomi ortotropi, sono nastriformi, di colore verde brillante che diventa bruno con il passare del tempo. Raggiungono la lunghezza di circa 1,5 m, sono larghe in media 1 cm e presentano da 13 a 17 nervature parallele. Gli apici sono arrotondati e spesso vengono persi per l'azione del moto ondoso e delle correnti.Sono organizzate in fasci che presentano 6 o 7 foglie, con le più vecchie che si trovano all'esterno e le più giovani all'interno e vengono suddivise in tre categorie:
Foglie adulte: presentano una lamina con funzione fotosintetica e da una base separata dal lembo fogliare da una struttura concava detta "ligula";
Fogli giovanili: sono convenzionalmente di lunghezza inferiore ai 50 mm.In autunno la pianta perde le foglie adulte più esterne, che diventano di colore bruno e sono fotosinteticamente inattive e durante l'inverno vengono prodotte le nuove foglie.
P. oceanica si riproduce sia sessualmente sia asessualmente per stolonizzazione.
La riproduzione sessuale avviene mediante la produzione di fiori e frutti. I fiori sono ermafroditi e raggruppati in una infiorescenza a forma di spiga, di colore verde e racchiusa tra brattee fiorali. L'asse floreale si attacca al rizoma al centro del fascio. Il gineceo è formato da un ovario uniloculare che continua con uno stilo e termina con lo stigma; l'androceo è costituito da tre stami con antere corte. La fioritura è regolata da fattori ambientali (luce e temperatura) e da fattori endogeni (età e dimensione della pianta) e avviene in settembre - ottobre nelle praterie più vicine alla superficie del mare, mentre è spostata di due mesi nelle praterie più profonde.
Il polline all'interno dell'antera è di forma sferica, ma diventa filamentoso appena viene rilasciato in acqua. Non sono presenti meccanismi di riconoscimento tra polline e stigma che prevengano l'autofecondazione.
L'impollinazione è idrofila e può portare alla formazione dei frutti, sebbene alcuni abortiscano prima della maturazione che avviene dopo sei mesi. Una volta maturi, i frutti si staccano e galleggiano in superficie.
Il frutto, leggermente carnoso e chiamato volgarmente "oliva di mare", è simile ad una drupa e presenta un pericarpo poroso e ricco di una sostanza oleosa che ne permette il galleggiamento.
Quando marcisce viene liberato un seme, rivestito da una membrana sottile ma privo di un vero e proprio tegumento, che cade sul fondo e se trova le adatte condizioni di profondità, stabilità e tipo di sedimento germina e dà origine ad una nuova pianta.
Affinché la piantina possa attecchire è necessario che trovi un substrato umificato. L'umificazione consiste nella degradazione dei detriti vegetali, quindi la pianta può impiantarsi in "suoli" precedentemente colonizzati da altri vegetali, quali macroalghe o altre fanerogame. Si genera così una vera e propria successione ecologica in cui posidonia rappresenta l'ultimo stadio successionale. La germinazione comincia con l'emissione di una piccola radice bianca dal polo radicale e di una fogliolina dal polo apicale. 
Con la riproduzione sessuata la pianta colonizza nuove aree, diffonde le praterie in altre zone e garantisce la variabilità genetica.
La stolonizzazione, che permette l'espansione delle praterie, avviene invece mediante l'accrescimento dei rizomi plagiotropi, che crescono di ca. 7 cm/anno e colonizzano nuovi spazi. Un alto accumulo di sedimenti e la diminuzione dello spazio a disposizione per la crescita orizzontale, stimola la crescita verticale dei rizomi, formando così la matte.
L'accrescimento verticale dei rizomi porta alla formazione di una struttura chiamata matte, costituita da un intreccio di rizomi morti e radici tra i quali resta intrappolato il sedimento. Solo la parte sommitale di queste strutture è formata da piante vive.
La formazione delle mattes dipende in massima parte dai ritmi di sedimentazione; un'alta velocità di sedimentazione può portare ad un eccessivo insabbiamento dei rizomi e quindi al loro soffocamento; al contrario, una sedimentazione troppo lenta può portare allo scalzamento dei rizomi ed alla regressione della prateria.
Poiché la velocità di decomposizione dei rizomi è molto lenta essi possono rimanere all'interno della matte anche per millenni.
La matte ha un ritmo di crescita molto lento: il suo accrescimento è stato stimato in circa 1 m al secolo.
Come tutte le fanerogame marine, la posidonia ha evoluto una serie di adattamenti morfologici e fisiologici atti a permetterle la vita in mare.
In molti degli organi è presente il parenchima aerifero, che facilita gli scambi gassosi in tutte le parti della pianta e che forma una fitta rete tra foglie, rizoma e radici.
Le foglie sono prive di stomi ed hanno una cuticola sottile per facilitare la diffusione di ioni e CO2. Le posidonie sono in grado di assorbire i nutrienti anche per via fogliare.
Spesso le piante vivono in un substrato soggetto all'anossia (mancanza di ossigeno). Per questo motivo le radici, oltre ad assicurare l'ancoraggio e l'assorbimento delle sostanze nutritive, fungono da riserva di ossigeno, prodotto per fotosintesi dalle foglie e trasportato dal parenchima aerifero.
Come tutte le Fanerogame marine, anche la P. oceanica si è evoluta da Angiosperme che vivevano nella zona intertidale, al confine tra la terra e il mare, e che erano quindi in grado di sopportare brevi periodi di immersione in acqua. Quando l'impollinazione da anemofila è diventata idrofila, le piante hanno completamente abbandonato la terraferma. I primi fossili di posidonia (P. cretacea) risalgono al Cretaceo, circa 120 milioni di anni fa, mentre nell'Eocene, 30 milioni di anni fa, fece la sua comparsa la P. parisiensis. La crisi di salinità del Messiniano, avvenuta circa 6 milioni di anni fa nel Mediterraneo, ha provocato un abbattimento della diversità genetica in posidonia. Mentre prima esistevano sia ceppi in grado di vivere in condizioni locali di alta salinità sia ceppi capaci di vivere in bacini a salinità bassa, dopo la crisi questi ultimi sono scomparsi e sono stati selezionati solo quelli capaci di vivere a salinità elevate. All'interno dello stagnone di Marsala, le praterie si trovano in una zona che può raggiungere valori di salinità del 46-48‰
Linneo, nel suo "Systema Naturae", descrisse la specie chiamandola "Zostera oceanica".
Nel 1813 lo studioso Delile la rinominò Posidonia oceanica". Il genere Posidonia appartiene, secondo la maggior parte dei botanici, alla famiglia delle Posidoniaceae ma ci sono autori che la attribuiscono alle Potamogetonaceae, altri alle Najadaceae e altri ancora alle Zosteraceae. Anche per quanto riguarda l'ordine non vi è accordo tra gli studiosi. Secondo la classificazione Cronquist Posidonia apparterrebbe all'ordine Najadales, mentre secondo l'ITIS all'ordine Potamogetonales. La classificazione APG mantiene l'attribuzione alle Posidoniaceae ma assegna la famiglia all'ordine Alismatales e considera sinonimi i due ordini sopra citati.
Il nome generico Posidonia deriva dal greco Ποσειδών, Poseidone, il dio del mare, mentre l'epiteto specifico oceanica si riferisce al fatto che questa specie aveva una distribuzione ben più ampia di quella attuale.
Questa specie si trova solo nel Mar Mediterraneo; occupa un'area intorno al 3% dell'intero bacino (corrispondente ad una superficie di circa 38.000 km2), rappresentando una specie chiave dell'ecosistema marino costiero.
Un segnale inequivocabile dell'esistenza di una prateria di posidonia è la presenza di masse di foglie in decomposizione (dette banquette) sulla spiaggia antistante. Per quanto possano essere fastidiose hanno una notevole rilevanza nella protezione delle spiagge dall'erosione.  Secondo la parte IV del Testo Unico Ambientale (D.Lgs. 3 aprile 2006, n. 152, "Norme in materia ambientale") le foglie di posidonia spiaggiate sono da considerare rifiuti solidi e devono quindi essere smaltite.
Questo materiale vegetale può essere utilizzato tramite compostaggio per la produzione di "ammendante compostato verde", in ottemperanza e secondo le prescrizioni del D. Lgs. 29 aprile 2010 n. 75 ("Riordino e revisione della disciplina in materia di fertilizzanti, a norma dell'articolo 13 della legge 7 luglio 2009, n. 88"). In particolare, il materiale deve essere preventivamente dissabbiato e non deve eccedere il 20% p/p del peso totale della miscela inviata a compostaggio.
Sulle spiagge si trovano inoltre, e soprattutto in inverno, delle "palle" marroni formate da fibre di posidonia aggregate dal moto ondoso e dette egagropili.
Vive tra 1 e 30 metri di profondità, eccezionalmente e solo in acque molto limpide fino ai 40 metri, e sopporta temperature comprese fra i 10 e i 28 °C. È una pianta che necessita di valori di salinità relativamente costanti per cui difficilmente si trova nei pressi di foci di fiumi o nelle lagune. Ha bisogno di una forte illuminazione, per cui la luce è uno dei principali fattori limitanti. Colonizza i fondali sabbiosi o detritici ai quali aderisce per mezzo dei rizomi e sui quali forma vaste praterie, o posidonieti, ad elevata densità (oltre 700 piante per metro quadrato). La produzione primaria fogliare delle praterie varia da 68 a 147 gC m−2 y−1, mentre la produzione dei rizomi va da 8,2 a 18 gC m−2 y−1. Una piccola parte di questa produzione (dal 3 al 10%) viene utilizzata dagli erbivori, una parte più cospicua passa agli organismi decompositori e un'altra percentuale viene immagazzinata all'interno delle mattes in foglie e rizomi.
Il primo, il punto in cui ha inizio la prateria partendo dalla costa, è piuttosto netto, mentre il secondo, il punto dove finisce, può essere di quattro tipi:
Limite progressivo o climatico: con l'aumentare della profondità, diminuisce la densità dei fascicoli fogliari perché la luce diventa un fattore limitante. È caratterizzato dalla presenza di rizomi plagiotropi che finiscono improvvisamente.
Limite netto o edafico: il tipo di substrato non permette la progressione dei rizomi, passando per esempio da un substrato sabbioso ad uno roccioso. È caratterizzato dall'assenza di matte e dalla presenza di un'alta densità di fascicoli fogliari.
Limite erosivo: è legato al forte idrodinamismo che non consente alla prateria di progredire. È caratterizzato da elevata densità e presenza di matte.
Limite regressivo: è causato dall'inquinamento che rende le acque di una data area torbide, impedendo quindi la penetrazione della luce più in profondità. Vi si trovano solo matte morte.Nelle aree riparate e a basso idrodinamismo, che provoca una maggiore sedimentazione, le matte possono alzarsi fino a che le foglie non raggiungono la superficie dell'acqua. Si crea in questo modo una barriera detta recif barriere. Tra la barriera e il litorale si può formare una laguna, e ciò impedisce il progredire della prateria verso la costa. La recif barriere ha un ruolo importantissimo nella protezione della linea costiera dall'erosione.
Nelle zone a forte idrodinamismo, invece, i rizomi possono essere scalzati, creando delle formazioni dette intermatte, costituite da canali di erosione.
Le caratteristiche proprie della pianta di posidonia, la sua dinamica di crescita e la grande quantità di biomassa prodotta, sono dei fattori in grado di reggere delle comunità animali e vegetali molto diversificate. Distinguiamo comunità epifite, cioè di batteri, alghe e briozoi che colonizzano la superficie fogliare e i rizomi della pianta, comunità animali vagili e sessili e comunità di organismi detritivori.
Lungo la foglia si possono identificare delle successioni e delle zonazioni che seguono l'età della foglia. In prossimità della base della foglia e sulle foglie giovani, si impiantano Diatomee e batteri; successivamente nella parte centrale si impiantano alghe rosse e brune incrostanti, mentre sopra le incrostanti e nella zona apicale vivono alghe erette filamentose.
Le comunità epifite vengono predate da Molluschi Gasteropodi, Crostacei Anfipodi e Policheti e rivestono un ruolo molto importante nella catena alimentare delle praterie di posidonia, considerando il fatto che sono pochi gli organismi in grado di nutrirsi direttamente del tessuto vegetale della pianta, sgradita agli erbivori per l'alta percentuale di carboidrati strutturali, per gli alti valori di C e N e per la presenza di composti fenolici.
Gli epifiti, però, possono anche danneggiare le posidonie. Essi, infatti, aumentandone il peso, possono causare la caduta prematura delle foglie, diminuiscono la luce e inoltre ostacolano gli scambi gassosi e l'assorbimento di nutrienti attraverso la foglie.
La fauna associata alle praterie di posidonia è costituita da animali sessili, che vivono cioè adesi al substrato costituito dalle foglie e dai rizomi, e da animali vagili, capaci di muoversi all'interno della prateria. Vi sono poi degli organismi, costituenti l'infauna, che vivono all'interno delle matte e che sono principalmente detritivori.
Studi effettuati da Gambi et al. nel 1992 hanno dimostrato come circa il 70% del popolamento animale complessivo della prateria sia costituito da erbivori. Tra questi, i più abbondanti sono gli echinodermi, in particolare il riccio Paracentrotus lividus, tra i pochi organismi in grado di cibarsi direttamente delle foglie della pianta. I carnivori sono rappresentati da pesci, molluschi, policheti e decapodi.
Tra i molluschi, abitatore abituale e quasi esclusivo delle praterie è la  Pinna nobilis, il bivalve più grande del Mediterraneo e fortemente minacciato dalla pesca dei collezionisti e dall'inquinamento.
Il popolamento ittico è costituito da un piccolo numero di specie, principalmente labridi e sparidi quasi tutti carnivori.
Sono poco frequenti pesci di grandi dimensioni e durante il corso dell'anno si assiste a variazioni dell'abbondanza specifica dovute a reclutamenti e migrazioni. Nelle praterie superficiali e riparate, vi è una grande abbondanza dell'erbivoro Sarpa salpa, che rappresenta il 40-70% della fauna ittica estiva.
Il compartimento detritico, costituito dalla lettiera formata dai resti delle foglie cadute, viene colonizzato da microorganismi e funghi. Un gruppo particolare di detritivori sono policheti (Lysidice ninetta, Lysidice collaris e Nematonereis unicornis) e isopodi (Idotea hectica, Limnoria mazzellae), detti borers, che scavano delle gallerie all'interno delle scaglie (resti delle basi fogliari che restano attaccate al rizoma per anni) per nutrirsi e per espandere il proprio habitat.
Le foglie, degradate dal moto ondoso e dai microrganismi, una volta spiaggiate, prendono il nome di banquette e servono da rifugio e nutrimento a insetti, anfipodi e isopodi sopitando una caratteristica comunità del piano sopralitorale.
Dal punto di vista fitosociologico, la P. oceanica rappresenta la specie caratteristica dell'associazione Posidonietum oceanicae Molinier 1958. Questa associazione è caratteristica dei fondi sabbiosi e fangosi del piano infralitorale e al suo interno si distinguono diversi aggruppamenti da esso dipendenti: sui rizomi si trova la biocenosi sciafila costituita dall'associazione Flabellio-Peyssonnelietum squamariae Molinier 1958, mentre sulle foglie della pianta si distingue l'associazione epifita Myrionemo-Giraudietum sphacelarioidis Van der Ben 1971. Questo aggruppamento non è esclusivo del Posidonieto, ma si ritrova anche sulle foglie di altre Angiosperme marine e sulle Cystoseire.
La prateria di posidonia costituisce la "comunità climax" del Mediterraneo, cioè rappresenta il massimo livello di sviluppo e complessità che un ecosistema può raggiungere. Il posidonieto è, quindi, l'ecosistema più importante del mar Mediterraneo ed è stato indicato come "habitat prioritario" nell'allegato I della Direttiva Habitat (Dir. n. 92/43/CEE), una legge che raggruppa tutti i Siti di Importanza Comunitaria (SIC) che necessitano di essere protetti.
Nell'ecosistema costiero la posidonia riveste un ruolo fondamentale per diversi motivi:
grazie al suo sviluppo fogliare libera nell'ambiente fino a 20 litri di ossigeno al giorno per ogni m2 di prateria
offre riparo ed è area di riproduzione per molti pesci, cefalopodi, bivalvi, gasteropodi, echinodermi e tunicati;
consolida il fondale sottocosta contribuendo a contrastare un eccessivo trasporto di sedimenti sottili dalle correnti costiere;
agisce da barriera soffolta che smorza la forza delle correnti e delle onde prevenendo l'erosione costiera;
lo smorzamento del moto ondoso operato dallo strato di foglie morte sulle spiagge le protegge dall'erosione, soprattutto nel periodo delle mareggiate invernali.In tutto il Mediterraneo le praterie di posidonia sono in regressione, un fenomeno che è andato aumentando con gli anni con l'aumento della pressione antropica sulla fascia costiera.
La scomparsa delle praterie di posidonia ha degli effetti negativi non solo sul posidonieto ma anche su altri ecosistemi, basti pensare che la perdita di un solo metro lineare di prateria può portare alla scomparsa di diversi metri della spiaggia antistante, a causa dei fenomeni erosivi. Inoltre la regressione delle praterie comporta una perdità di biodiversità e un deterioramento della qualità delle acque.
nautica da diporto (raschiamento delle ancore sul fondale, sversamenti di idrocarburi, detergenti, vernici, rifiuti solidi etc...)
costruzione di opere costiere e di conseguenza l'immissione di scarichi fognari in mare che aumentando la torbidità dell'acqua ostacolano la fotosintesi;
costruzione di dighe, dighe foranee e barriere che modificano il tasso di sedimentazione in mare;
eutrofizzazione delle acque costiere che provoca un'abnorme crescita delle alghe epifite, ostacolando così la fotosintesi.Recentemente le praterie sono minacciate anche dalla competizione con due alghe tropicali accidentalmente immesse in Mediterraneo, la Caulerpa taxifolia e la Caulerpa racemosa. Le due alghe presentano una crescita rapidissima e stanno via via soppiantando la posidonia.
Da circa una ventina di anni sta sempre più prendendo piede l'utilizzo di P. oceanica come indicatore biologico. 
La pianta infatti presenta tutte le caratteristiche proprie di un buon bioindicatore:
ha una grande capacità di concentrazione nei suoi tessuti di sostanze inquinanti;
è molto sensibile ai cambiamenti ambientali.Attraverso lo studio delle praterie è quindi possibile avere un quadro piuttosto attendibile della qualità ambientale delle acque marine costiere.
Esiste un legame stretto tra la profondità del limite inferiore e la trasparenza delle acque. Su questa base, è stata proposta una tabella che mette in relazione le due variabili (Tab. 1) e che si può applicare a tutti i tipi di limite inferiore tranne a quello erosivo, perché condizionato dall'idrodinamismo del fondo.
Per quanto riguarda la densità, essa dipende dalla profondità cui si trova la prateria, dall'intensità luminosa e dal tipo di substrato.
In base alla densità dei fascicoli fogliari, calcolata come n° di fasci/m², le praterie vengono suddivise in 5 classi (Tab. 2).
Pergent nel 1995 e Pergent-Martini nel 1996 hanno proposto un'altra classificazione che mette in relazione la densità dei fasci con la profondità, individuando 4 classi di densità. È così possibile individuare tre tipi di praterie:
praterie molto disturbate: la densità è anormale.Anche in questo caso è stata realizzata una tabella (tab. 3).
Le analisi fenologiche consentono di studiare diversi parametri utili a descrivere lo stato di salute delle piante:
numero medio di foglie per rango (adulte, intermedie, giovanili) per fascicolo fogliare;
percentuale di tessuto bruno: rappresenta la % di foglie adulte che presentano tessuto non fotosintetizzante;
indice LAI (Leaf Area Index): misura la superficie fogliare per m² di prateria;
L'analisi lepidocronologica consiste nello studio dei cicli di vita delle foglie di P. oceanica, che all'atto del distacco una volta morte lasciano sul rizoma della pianta la parte basale. Questi residui, denominati scaglie, hanno spessori variabili con andamenti ciclici annuali, utili per lo studio delle variabili ambientali.
stima la biomassa prodotta negli anni, sia in termini di allungamento dei rizomi, sia di produzione di foglie;
stima la produzione dei fiori e quindi fornisce informazioni sul numero dei fenomeni di riproduzione sessuata avvenuti negli anni;
misura la concentrazione di metalli pesanti negli anni all'interno dei tessuti della pianta.
In passato le foglie erano utilizzate come isolante nella costruzione dei tetti, come lettiera per il bestiame o per imballare materiali fragili, era infatti anche detta "alga dei vetrai". In farmacologia le foglie erano usate per curare infiammazioni e irritazioni. In alcune aree del Mediterraneo ancora oggi le foglie sono usate nell'alimentazione del bestiame. Attualmente si sta analizzando la possibilità di utilizzarle, in seguito a trattamenti particolari, per concimazione in serricultura e la produzione di biogas.
Uno studio recente ha dimostrato che l'estratto di foglie di P. oceanica, contenente diverse sostanze polifenoliche, può essere utilizzato per la conservazione degli alimenti, avendo capacità antiossidanti e antifungine.
Nel 2006 è stata scoperta nelle Baleari una pianta di Posidonia lunga circa 8 km cui è stata attribuita un'età di 100.000 anni. La pianta si trova all'interno di una prateria che si estende per 700 km² dalla zona di Es Freus (Formentera) fino alla spiaggia di Las Salinas (Ibiza). L'identificazione della pianta è stata possibile grazie all'uso di marcatori genetici. La scoperta è stata casuale, poiché si stima che all'interno di questa prateria vivano cento milioni di esemplari della stessa specie. Si ritiene che questa pianta sia uno degli organismi viventi più grandi e longevi del mondo.
 Mar Mediterraneo: Posidonie, su natureaquarium.it. URL consultato il 24 marzo 2010.
 Samantha Bertini, Posidonia oceanica: un mondo nascosto, Apnea Magazine. URL consultato il 24 marzo 2010 (archiviato dall'url originale il 1º ottobre 2009).
 MondoMarino.net: Posidonia oceanica, su mondomarino.net. URL consultato il 24 marzo 2010.
 MondoMarino.net: La riproduzione del polpo comune, su mondomarino.net. URL consultato il 24 marzo 2010.
(EN) ITIS Standard Report Page: Posidonia oceanica, Integrated Taxonomic Information System. URL consultato il 30/04/2011.
(EN)  Catalogue of Life: Posidonia oceanica, su catalogueoflife.org, 2012. URL consultato il 16 gennaio 2013.
 Scheda di Posidonia oceanica su A.I.A.M. (Associazione Italiana Acquario Mediterraneo), su aiamitalia.it.
 Un'esperienza con la Posidonia oceanica su A.I.A.M. (Associazione Italiana Acquario Mediterraneo), su aiamitalia.it.
Prairie du Sac è un villaggio degli Stati Uniti d'America, situato in Wisconsin, nella contea di Sauk.

Praslin è un'isola dell'Oceano Indiano che fa parte dell'arcipelago delle Seychelles. Seconda isola in ordine di grandezza, si trova a 36 km a nord-est di Mahé e a 6 km da La Digue.
Il nome originale dell'isola era "Isle de Palme" ("Isola delle Palme"), derivante dalla presenza, al suo interno, della Vallée de Mai.
Praslin gode di un clima caldo e tropicale tutto l'anno. Non esiste una vera e propria "stagione delle piogge" anche se il tempo è dominato da due alisei che soffiano in direzioni opposte a seconda del periodo dell'anno. Gli alisei di nord-ovest spirano da ottobre a marzo e la velocità del vento è in media di 8-12 nodi. Gli alisei di sud-est sono invece prevalenti da maggio a settembre e la velocità del vento è più sostenuta.
Praslin è un'isola di granito, con una catena montuosa che corre da est a ovest come una spina dorsale. Attraversata da poche e ristrette strade asfaltate, Praslin è delimitata da numerose spiagge bianche che risultano essere la motivazione principale del soggiorno su quest'isola.
Il territorio non presenta elevate altitudini: gli altopiani sfiorano a malapena i 350 metri. I suoi paesaggi sono caratterizzati da una fitta e rigogliosa vegetazione alternati a costoni di roccia modellati dall'azione delle onde e del vento.
Lungo la costa occidentale dell'isola è presente un piccolo aeroporto che collega Praslin alle altre isole. Il principale villaggio sorge a Baie Sainte Anne: qui si trovano la banca, i negozi, l'ospedale, la chiesa e un porto naturale ben organizzato.
Anse LazioÈ sicuramente la spiaggia più famosa e fotografata di Praslin. Si trova all'estremità nord-occidentale dell'isola. È una lunga e ampia spiaggia di sabbia bianca che si estende tra acque turchesi e un fitto bosco di palme e alberi di takamaka. È limitata a ciascuna estremità da una serie di massi di granito.
Anse VolbertMeglio nota come Côte d'Or, questa spiaggia si trova a circa 4 km dal piccolo porto di Baie Sainte Anne. La spiaggia è lunga circa 3 km ed è caratterizzata da sabbia bianca e mare turchese. Lungo la strada, alle sue spalle, sorgono i principali alberghi e guesthouse dell'isola, nonché diversi ristoranti e una gelateria. Da questa spiaggia partono le escursioni alle piccole isole vicine.
Anse GeorgetteAmpio e lungo litorale di sabbia bianca incorniciato da massi di granito e con alle spalle una florida e verde vegetazione. Questa spiaggia si trova nella parte nord-occidentale dell'isola ed è stata inglobata da uno dei resort più esclusivi delle Seychelles. Per poterla visitare è quindi necessario farsi annunciare dal proprio albergo il giorno precedente.
Grand AnseLungo litorale di sabbia bianca che occupa la parte meridionale dell'isola. Questa spiaggia risente molto del fenomeno delle maree e da maggio ad ottobre è caratterizzata da una cospicua presenza di alghe.
Anse KerlanSottile e lunga spiaggia bianca situata vicino all'aeroporto, sulla costa nord-occidentale.
Anse la BlagueLungo litorale di sabbia bianca situato all'estremità sud-orientale dell'isola, delimitato da un mare calmo e turchese e da una fitta vegetazione.
Vallée de MaiDichiarata Patrimonio dell'Umanità dall'UNESCO, è uno dei due soli luoghi al mondo dove la rara palma del coco de mer cresce allo stato naturale (l'altro è la vicina Curieuse Island). La valle è amministrata dalla SIF (Seychelles Island Fondation). Con l'intento di abbellirla, verso la fine degli anni trenta, vi furono impiantati il caffè e alcune piante ornamentali. Nel 1945 la valle fu acquistata dal Governo che continuò questa operazione. Da alcuni anni invece si sta cercando di far tornare la valle al suo stato originario.
Nella valle sono stati creati tre sentieri, ognuno di lunghezza diversa, che conducono a tutte le zone e a tutte le specie vegetali interessanti. Nell'uffico dell'amministrazione del parco è possibile ottenere materiale informativo sulle piante e sugli animali che vivono nella valle. Ad esempio, nel ruscello che attraversa il parco si possono osservare il granchio e il gambero gigante di acqua dolce; tra le fronde è invece possibile scorgere il rarissimo pappagallo nero, il colibrì e il merlo delle isole. Camminando nella foresta, si incontrano boschetti di bois rouge, cedri, felci, piante di ananas, le orchidee della vaniglia, takamaka, acacie, latanier, bambù, guaiave, manghi e banani. Nel sottobosco capita di vedere la lucertola Mabuya Seychellensis, il geco color bronzo e il camaleonte Chamaleo tigris.
Curieuse IslandCurieuse Island è un'isola di granito che si trova a 2 km dalla costa nordorientale di Praslin. Può essere raggiunta con una delle tante piccole imbarcazioni che partono da Anse Volbert. Si tratta di un isolotto disabitato, vegetatissimo, con grandi takamaka che ne ombreggiano le spiagge.
Dal 1829 al 1965 è stata utilizzata per deportarvi gli ammalati di lebbra. Oggi il cimitero e la casa del dottore (monumento nazionale che ospita il centro per i visitatori) sono accessibili al pubblico.
L'isola ospita inoltre un centro delle tartarughe giganti, introdotte dall'atollo di Aldabra come parte del programma di protezione delle tartarughe. Ai visitatori è concesso visitare il territorio protetto dove vivono in semilibertà questi rettili.
St. PierreSt.Pierre è un isolotto di granito che si trova di fronte alla spiaggia di Anse Volbert. Interamente disabitato, le sue acque sono ideali per lo snorkeling.
 Jean-Bernard Carillet, Seychelles, quarta edizione, Australia, lonely planet, marzo 2008  [dicembre 1989], ISBN 978-88-6040-262-2.
 Antonio Rolfini (a cura di), Seychelles in your pocket, ventunesima edizione, Le guide del Leone Viola Explorer, 2010  [1987].
 Sito ufficiale delle isole Seychelles, su seychelles.travel (archiviato dall'url originale il 20 ottobre 2014).
 Portale turistico dedicato a racconti di viaggio e scambio di informazioni sulle località di tutto il mondo, su turistipercaso.it.
 Guida online contenente informazioni sulle destinazioni turistiche di tutto il mondo, su paesionline.it.
 Portale turistico/informativo dedicato alle Seychelles, con ampia sezione dedicata a hotel e guesthouse di Praslin, su guidaseychelles.it.
Si definisce prebiotico, da non confondere con il probiotico, ogni sostanza che, presente nel cibo, non viene assorbita dall'organismo, ma è utilizzata dalla flora intestinale.
I prebiotici furono identificati e nominati nel 1993 da Marcel Roberfroid. Sono nella grande maggioranza carboidrati, in particolare oligosaccaridi. Tra questi in special modo rivestono un ruolo importante i Frutto-oligosaccaridi (conosciuti come FOS) e tra questi l'inulina risulta il prebiotico di maggiore interesse.
I prebiotici favoriscono la crescita e l'attività di Bifidobacterium e di lactobatteri, specie batteriche importanti per la salute digestiva dell'organismo ospite.

La prefettura di Kanagawa è una prefettura giapponese di più di 9.000.000 di abitanti, con capoluogo a Yokohama. È situata all'estremità sud-occidentale della regione di Kantō, sull'isola di Honshū. L'origine del nome risale a Kanagawa-juku, una fiorente stazione di posta della strada Tōkaidō (attualmente nel quartiere Kanagawa di Yokohama).
È la seconda prefettura per popolazione dopo Tōkyō e la terza per densità demografica dopo Tōkyō e Ōsaka.
La prefettura di Kanagawa è situata nella zona sud-occidentale della regione di Kantō e copre l'intera area dell'antica provincia di Sagami e parte della superficie della provincia di Musashi. Al censimento del 1º settembre 2010 la prefettura constava di 9.029.996 abitanti, pari al 6,9% della popolazione nazionale, per una superficie di 2415,84 km² corrispondenti allo 0,6% dell'intera superficie giapponese.
La prefettura raccoglie 33 municipalità suddivise in 19 città, 13 paesi e 1 villaggio. Le grandi città sono Yokohama, Kawasaki e Sagamihara a cui si somma una città di media grandezza, Yokosuka, e altre cinque città con più di 200 000 abitanti: Odawara, Yamato, Hiratsuka, Atsugi e Chigasaki.
Le città di Yokohama e Kawasaki, situate nella zona orientale della prefettura, sono densamente popolate e contraddistinte da un'avanzata industria manifatturiera che si lega a quella della capitale in una lunga fascia industriale antistante la baia di Tokyo. La parte occidentale della prefettura è invece contraddistinta da lussureggianti aree montuose che collegano Hakone a Odawara in un susseguirsi di alture intervallate da fiumi. La parte centrale della prefettura è pianeggiante e occupata dalle città di Sagamihara ed Ebina, dove si può osservare un fenomeno di addensamento urbano e industriale. A sud-est, a partire da Chigasaki e Fujisawa, varie città si susseguono lungo la costa come Kamakura antica sede del bakufu, fino a Yokosuka, porto militare fin dal periodo Meiji, e Miura che sorge sull'omonima penisola.
Questa zona attorno all'antica provincia di Sagami fu da sempre un'area prospera grazie ai fiumi che vi scorrono e allo sbocco sul mare, mentre la parziale provincia di Musashi che corrisponde alle attuali Yokohama e Kawasaki era costituita da piccoli villaggi di pescatori che si addensavano sulla baia di Tōkyō o lungo il vecchio Tōkaidō. Antichi reperti hanno rivelato la presenza di insediamenti di origine Goguryeo nelle vicinanze dell'attuale Hiratsuka.
Dal periodo Heian le attività della classe militare si intensificarono fino a sfociare nella fondazione del bakufu di Kamakura che diede inizio all'omonimo periodo.
Durante l'epoca Sengoku la città di Odawara dove aveva sede il quartier generale del clan Hōjō conobbe un periodo di ricchezza e lustro, mentre il periodo Edo vide un enorme sviluppo dell'area presso la baia di Tōkyō, incentivato dalla realizzazione della grande via di traffico del Tōkaidō. Inoltre la zona fu suddivisa in vari domini di nobili fedeli al governo e gli han che si svilupparono dalla seconda metà del periodo Edo ebbero un'importanza sostanziale nonostante le loro dimensioni limitate. Infine, il bakumatsu vide l'apertura del porto di Yokohama che divenne il centro commerciale della baia di Tōkyō durante il successivo periodo Meiji.
La grossa fascia industriale tra Yokohama e Tōkyō, che si sviluppò prima e dopo la seconda guerra mondiale, attirò per anni numerosi lavoratori, facendo aumentare notevolmente la popolazione della prefettura fino allo stato attuale. Nonostante la prefettura sia riuscita a contenere i danni causati da un'alta densità nelle città, il problema dell'abbandono delle campagne a favore delle zone urbane è ancora ben presente.
La prefettura di Kanagawa occupa l'estremità sud-occidentale della pianura del Kantō e misura 78 km lungo l'asse est-ovest e 60 km da nord a sud. Occupa la totalità dell'antica provincia di Sagami e le contee di Kuraki, Tachibana e Tsutsuki della vecchia provincia di Musashi. A ovest confina con la prefettura di Yamanashi attraverso i monti Tanzawa e con la prefettura di Shizuoka tramite i monti Hakone. A est è bagnata dalla baia di Tōkyō, ma è collegata alla prefettura di Chiba tramite la Aqua-Line. A sud è bagnata dalla baia di Sagami e si allunga nell'Oceano Pacifico con la penisola di Miura. A nord-est il fiume Tama separa la città di Kawasaki da Tōkyō, mentre a sud lungo il suo corso tocca le città di Sagamihara e Yamato.
Nel 2003 la superficie della prefettura era composta per il 39,2% da foreste e pianure, per il 26,5% da zone residenziali, per l'8,8% da aree coltivate, per il 7,9% da vie di transito e per il 3,8% da superfici d'acqua.
Le cime più alte sono Hirugatake (1673 m), Hinokiboramaru (1601 m) e Ōmuroyama (1588 m). Il fiume più lungo è il Sagami (55,6 km), seguito dal Sakai (52,1 km) e il Nakatsu (32,8 km). Il lago più vasto è lo Ashinoko (7,1 km²), seguito dal Miyagaseko (4,6 km²) e il Sagamiko (3,3 km²).
Gran parte della prefettura appartiene alla provincia di Sagami e parte a quella di Musashi nell'antico Giappone.
Nel periodo medievale i clan dei samurai ottengono la supremazia militare e stabiliscono il governo a Kamakura.
Nell'età moderna la parte occidentale della provincia di Sagami viene governata da un signorotto feudale con un castello a Odawara e la parte orientale viene governata direttamente dallo Shogunato Tokugawa a Edo, attuale Tokyo.
Sotto la pressione straniera il Giappone apre il porto di Yokohama al commercio nel 1859 e la città diventa moderna e prosperosa.
Nel 1923 un'area urbana che include Yokohama viene scossa da un forte terremoto mentre viene fortemente bombardata nel 1945.

Il Premio Lubiam era dedicato agli allievi delle Accademia di belle arti. Sponsorizzato dalla Lubiam, una storica industria di confezioni mantovana, ai vincitori destinava 8 borse di studio da un milione di lire. Furono undici le edizioni fra il 1971 e 1982. Le prime quattro edizioni ebbero luogo in Palazzo Te a Mantova e poi dal 1975 ci fu il trasferimento a Sabbioneta.
Venivano chiamati a ricoprire il ruolo di tutore dei ragazzi concorrenti, artisti affermati come, anno per anno, Aligi Sassu, Corrado Cagli, Gustave Singier, Pietro Salati, Josip Generalić, Graham Sutherland, Hans Hartung, Edouard Pignon, Mario Prassinos, Renato Guttuso, Remo Brindisi.

L'Academy Award, conosciuto anche come Premio Oscar o semplicemente Oscar, è il premio cinematografico più prestigioso e antico al mondo, giacché venne assegnato per la prima volta il 16 maggio 1929, tre anni prima che il Festival di Venezia cominciasse ad assegnare i propri premi.
I premi vengono conferiti dall'Academy of Motion Picture Arts and Sciences (AMPAS), un'organizzazione professionale onoraria costituita da personalità (per lo più statunitensi) che hanno portato avanti la loro carriera nel mondo del cinema quali attori, registi, produttori e tanti altri, e che al 2007 contava circa 6.000 membri votanti.
Il nome ufficiale della statuetta dorata che fa da prova concreta di ricezione del Premio è Academy Award of Merit, mentre vi sono varie versioni su come venne coniato il nomignolo Oscar. Secondo la più accreditata, esso originò da un'esclamazione di Margaret Herrick, impiegata all'Academy of Motion Picture Arts and Sciences, la quale, vedendo la statuetta sopra un tavolo, esclamò: «Assomiglia proprio a mio zio Oscar!»
La statuetta è placcata in oro 24 carati (ma, durante gli anni della seconda guerra mondiale dal 1942 al 1945, fu realizzata di gesso per via della paura che qualcuno le rubasse o le vendesse, come sarebbe accaduto molte volte negli anni successivi), è alta 35 centimetri e ha un valore commerciale di 295 dollari; inoltre i vincitori sono invitati a non venderla ma, casomai, restituirla all'A.M.P.A.S.. Di lei disse una volta la sceneggiatrice Frances Marion:
Il nome Oscar è, inoltre, un marchio registrato della stessa Academy of Motion Picture Arts and Sciences.
I premi vennero consegnati per la prima volta nella Blossom Room dell'Hollywood Roosevelt Hotel di Los Angeles il 16 maggio 1929 (per la stagione 1927-28), ma i nomi dei vincitori erano già stati annunciati tre mesi prima. Per qualificarsi, un film doveva uscire nella città californiana nei dodici mesi terminanti il 31 luglio dell'anno precedente. Dal 1934 la candidatura è valida se il film è uscito nell'anno solare precedente.
Dall'edizione del 1963 la categoria Premio per i migliori effetti speciali, fu divisa in due: Premio per i migliori effetti sonori e Premio per i migliori effetti speciali visivi. Dal 1982 la categoria Premio per il miglior trucco divenne annuale.La Notte degli Oscar è una cerimonia molto elaborata che si tiene generalmente dal 2004 l'ultima domenica di febbraio o la prima di marzo. Fino ad allora, generalmente avveniva il primo lunedì di primavera (in Italia nella notte tra lunedì e martedì), nella quale gli invitati fanno sfoggio delle creazioni dei più celebri stilisti, e viene trasmessa dalle televisioni di tutto il mondo. La cerimonia avviene di domenica dal 1999.
Prima del 2004 le candidature all'Oscar venivano annunciate al pubblico agli inizi di febbraio; dal 2004, invece, le candidature vengono rese pubbliche a fine gennaio.
L'appartenenza all'Academy of Motion Picture Arts and Sciences è suddivisa in diciassette rami, ciascuno dei quali rappresenta un settore diverso della produzione cinematografica. Ogni membro ha diritto ad essere in uno solo di quei rami. Quello degli attori è il più grosso blocco votante, e nel 2006 era costituito da 1311 membri, ovvero dal 22 per cento dell'Academy.Tutti i membri dell'Academy vi entrano perché invitati dal suo Consiglio di Amministrazione ("Board of Governors"). Si diventa eleggibili a soci in due modi: o perché si è vinto un Oscar in modo competitivo, o perché due membri di una determinata branca hanno sponsorizzato il candidato per un'elezione a socio della loro stessa branca, sulla base di significativi e pertinenti contributi dati nel campo del cinema.Le nuove proposte di adesione vengono considerate a scadenza annuale. Fino al 2007, per ciascun anno venivano annunciati i nomi di coloro che erano stati invitati a partecipare quell'anno; oggi, l'Academy non rivela pubblicamente il nome dei suoi membri. La conferenza stampa del 2007 affermò anche che essa aveva poco meno di 6.000 membri votanti. Delle politiche rigorose di adesione hanno conservato il loro numero pressoché costante da allora.
L'appartenenza all'Academy non ha scadenze, anche se il membro ha difficoltà a realizzare dei progetti o dei lavori.Nel 2012, sono stati pubblicati i risultati di uno studio condotto dal Los Angeles Times, che descrive la composizione demografica di circa l'88% dei membri votanti dell'AMPAS. Secondo lo studio, dei 5 100 e più elettori attivi confermati, il 94% era caucasico, il 77% era di sesso maschile, il 54% era di età superiore ai 60 anni e il 33% era costituito da ex-candidati (14%) e vincitori (19%).Per le 73 premiazioni annuali degli Oscar antecedenti al 2007, i voti sono stati accertati dalla società di revisione PricewaterhouseCoopers e dal suo predecessore Price Waterhouse.
Per essere candidato agli Oscar, un film statunitense deve essere stato distribuito nella Contea di Los Angeles durante il precedente anno solare, entro la mezzanotte del 1° di gennaio e la mezzanotte della fine del 31 dicembre, e deve essere stato emesso nei cinema per almeno sette giorni consecutivi (regole ufficiali 2 e 3 dell'Academy) (The Hurt Locker, vincitore del premio Oscar come Miglior film nel 2010, fu distribuito nel 2008, ma non si qualificò per gli Oscar di quell'anno in quanto fu distribuito nella Contea di Los Angeles solo nel 2009, qualificandosi così per i premi dell'anno successivo). La candidatura come Miglior film straniero non sottostà a tali clausole, ma i film stranieri devono includere dei sottotitoli in inglese, e ogni paese può presentare un solo film all'anno.La Regola 2 dell'Academy stabilisce inoltre che il film che voglia candidarsi per altri premi, rispetto a quello come Miglior cortometraggio, debba avere una lunghezza minimale di 40 minuti; inoltre il film deve essere in formato da 35 o da 70 millimetri, oppure, se digitale, deve essere stato filmato in scansione progressiva con una risoluzione minimale di 2048 per 1080 pixel e una velocità di 24 o 48 frame al secondo.I produttori devono compilare un modulo on-line sugli Official Screen Credits prima di una data di scadenza; nel caso in cui il modulo non venga completato e inviato entro il termine definito, il film relativo diviene ineleggibile per qualunque anno. Ciascun modulo compilato viene poi controllato e inserito in una lista delle pubblicazioni eleggibili all'Oscar, lista chiamata ufficialmente Reminder List of Eligible Releases.
Alla fine di dicembre vengono inviate le schede elettorali e copie della Reminder List of Eligible Releases ai circa 6.000 membri attivi dell'Academy. I membri della maggior parte delle categorie possono votare solo per determinare i candidati ai premi dedicati alle loro rispettive categorie (ad esempio i registi votano per determinare i candidati ai premi alla Miglior Regia, ma non quelli ad altri premi). In tutte le principali categorie, gli elettori votano inoltre in un sistema maggioritario in cui i potenziali candidati sono scelti per il maggior numero di voti che li piazzano come primi in un sistema a voto singolo trasferibile.Questo sistema non viene utilizzato nel caso di categorie minori come quelle dei Premi al Miglior film straniero, al Miglior documentario e al Miglior film d'animazione. In questi casi i candidati sono selezionati da appositi comitati di selezione composti da membri provenienti da tutti i rami della produzione cinematografica. Nel caso particolare del Premio al Miglior film, inoltre, tutti i membri votanti sono idonei a selezionare i candidati per la categoria.I vincitori vengono poi determinati da un secondo turno di votazioni in cui tutti i membri sono autorizzati a votare per la maggior parte delle categorie, tra cui quella di Miglior Film.Nel tentativo di migliorare le probabilità di ricevere degli Oscar e/o altri premi cinematografici conferiti nella stagione dei premi, le compagnie cinematografiche arrivano a spendere fino a diversi milioni di dollari in marketing per i loro elettori. L'Academy, per contro, applica severe regole per limitare delle aperte campagne dei suoi membri a favore di questo o quell'altro film, come pure severe regole per eliminare gli eccessi e per prevenire una diminuzione della dignità nella cerimonia dell'assegnazione degli Oscar. Essa ha istituito un premio "zar" dedicato al personale che assiste i membri sulle pratiche ammesse e contribuisce alle sanzioni dei trasgressori.
Un produttore del vincitore del Premio al Miglior Film del 2009, The Hurt Locker, è stato squalificato dal Premio dopo aver contattato dei colleghi esortandoli a votare per il suo film e non per un altro che era visto come favorito.
Il 24 giugno 2009 Sid Ganis, l'allora presidente dell'Academy, annunciò che a partire dall'edizione 2010 potevano essere candidati nella categoria Miglior film fino a dieci lungometraggi.Nel maggio 2011 l'Academy ha inviato una lettera per riferire ai suoi circa 6000 membri che sarebbe stato implementato un sistema di voto degli Oscar on-line nel 2013.
Oscar al miglior film in lingua straniera (Academy Award for Best International Feature Film), dal 1947;
Oscar al miglior film d'animazione (Academy Award for Best Animated Feature), dal 2001;
Oscar al miglior documentario (Academy Award for Documentary Feature), dal 1942;
Oscar al miglior cortometraggio (Academy Award for Live Action Short Film), dal 1936;
Oscar al miglior cortometraggio d'animazione (Academy Award for Animated Short Film), dal 1931;
Oscar al miglior cortometraggio documentario (Academy Award for Documentary Short Subject), dal 1941;
Oscar al miglior attore non protagonista (Academy Award for Best Supporting Actor), dal 1936;
Oscar alla miglior attrice non protagonista (Academy Award for Best Supporting Actress), dal 1936;
Oscar alla migliore sceneggiatura non originale (Academy Award for Writing Adapted Screenplay), dal 1928;
Oscar alla migliore sceneggiatura originale (Academy Award for Writing Original Screenplay), dal 1940;
Oscar alle migliori didascalie (Academy Award for Best Title Writing), solo nel 1929;
Oscar alla migliore fotografia (Academy Award for Best Cinematography), dal 1928;
Oscar alla migliore scenografia (Academy Award for Best Production Design), dal 1928;
Oscar ai migliori effetti speciali (Academy Award for Visual Effects) dal 1940;
Oscar scientifico o tecnico (Academy Award, Scientific or Technical) dal 1931. Tre livelli:
Premio alla memoria Irving G. Thalberg (The Irving G. Thalberg Memorial Award), dal 1938;
Premio umanitario Jean Hersholt (The Jean Hersholt Humanitarian Award), dal 1957;
Premio Menzione Speciale dell'Accademia (Academy Special Achievement Award), dal 1972;
Premio Gordon E. Sawyer (Gordon E. Sawyer Award), dal 1981.Il Premio alla memoria Irving G. Thalberg, il Premio umanitario Jean Hersholt e l'Oscar alla carriera sono stati raggruppati sotto l'etichetta di "Testimonial Awards" e affidati, per determinarne e discuterne l'assegnazione, al Consiglio di Amministrazione dell'AMPAS. Lo stesso organo ha il compito di designare il vincitore del Premio Gordon E. Sawyer, tramite una votazione, con maggioranza dei 2/3, relativa al candidato proposto dal comitato scientifico e tecnico dell'Academy.
L'Irving G. Thalberg Memorial Award è un busto, gli altri premi sono le classiche statuette dell'Oscar.
Più volte ogni cerimonia si è caratterizzata per momenti esilaranti ma anche per momenti commoventi e particolari. Memorabile è, ad esempio, la premiazione con l'Oscar alla carriera a Charlie Chaplin nel 1972, che improvvisò sul palco la popolare scena del ballo dei panini in La febbre dell'oro. Vengono comunemente ricordati anche il pianto di John Wayne per la sua vittoria ai Premi Oscar 1970, e la vittoria di Marlon Brando dell'Oscar al miglior attore protagonista nei Premi Oscar 1973; Brando preferì infatti rinunciare alla statuetta: l'attore, che in quegli anni si era avvicinato alla causa degli amerindi, inviò alla cerimonia una giovane squaw indiana, che tenne in sua vece un discorso di denuncia e di protesta contro l'ambiente hollywoodiano; anni dopo si seppe che in realtà la ragazza non era una vera nativa, ma un'attrice. Un altro momento straordinario fu la vittoria a sorpresa di Ingrid Bergman nel 1975 dell'Oscar alla miglior attrice non protagonista. La Bergman, salendo sul palco, ricordò a suo dire la meravigliosa performance di Valentina Cortese, anche lei candidata e che a dire della Bergman meritava l'Oscar.
Si ricorda inoltre, nell'edizione del 1992, il vigore di Jack Palance, che sul palco improvvisò un piegamento con un braccio solo. Altri momenti considerati come memorabili: il bacio tra Adrien Brody e Halle Berry nel 2003, la premiazione con l'Oscar alla carriera a Federico Fellini durante la cerimonia del 1993, che dal palco chiese a sua moglie Giulietta Masina di non piangere, e l'annuncio della vittoria e la gioia di Roberto Benigni, vincitore dell'Oscar per il miglior film straniero nel 1999, che per ricevere la statuetta passò sopra le teste del pubblico.
Altro episodio si è verificato nell'edizione del 2017, quando viene proclamato l'Oscar al miglior film. Ad annunciare il vincitore sono Warren Beatty e Faye Dunaway. Il primo apre la busta e rimane in silenzio, confuso, per un po'. A leggere il vincitore è la Dunaway, la quale annuncia La La Land come vincitore. L'intero cast sale sul palco e inizia il proprio discorso di ringraziamento. Quest'ultimo, però, viene interrotto dall'annuncio che c'è stato un errore nel proclamare il vincitore. In una situazione di imbarazzo e confusione si viene a sapere che i due attori, in realtà, hanno letto la busta contenente il nome della migliore attrice protagonista (Emma Stone in La La Land), già annunciato in precedenza. Il vero vincitore è Moonlight, il cui cast sostituisce quello di La La Land sul palco per i discorsi di ringraziamento.
2001, Julia Roberts è Erin Brockovich in Erin Brockovich - Forte come la verità;
2006, Philip Seymour Hoffman è Truman Capote in Truman Capote - A sangue freddo;
Esiste inoltre la possibilità di assegnare Premi Oscar postumi a un attore/attrice o ad altri collaboratori a una pellicola (registi, sceneggiatori, truccatori...) scomparsi qualche tempo prima della cerimonia di premiazione.
Peter Finch (1912-1977), vincendo nel 1977 il premio Oscar al miglior attore protagonista per Quinto potere.
Heath Ledger (1979-2008), vincendo nel 2009 il premio Oscar al miglior attore non protagonista per Il cavaliere oscuro.
Sidney Howard (1891-1939), vincitore di un premio Oscar alla migliore sceneggiatura non originale per il film Via col vento (1939) alla cerimonia del 1940.
Howard Ashman (1950-1991), il suo secondo Oscar per la migliore canzone gli fu assegnato nel 1992 per il testo del brano Beauty and the Beast (musica di Alan Menken), tratto dal film Disney La bella e la bestia (nella cui colonna sonora erano presenti altre due canzoni del duo candidate agli Oscar: Belle e Be Our Guest). La creazione delle canzoni per La bella e la bestia e Aladdin era stato uno degli ultimi lavori di Ashman: tra l'altro la canzone Friend Like Me, composta assieme a Menken per Aladdin, ricevette una candidatura postuma nel 1993, venendo sconfitta da un brano dello stesso film Disney: A Whole New World (A. Menken-T. Rice).
Conrad Hall (1926-2003), vinse il suo terzo Oscar alla migliore fotografia due mesi dopo la sua morte alla 75ª edizione per il film Era mio padre.
Jeanne Eagels fu candidata come miglior attrice protagonista nel 1929 per il film The Letter.
James Dean fu candidato come miglior attore protagonista nel 1956 per il film La valle dell'Eden e poi nel 1957 per il film Il gigante.
Bernard Herrmann, nel 1977 ricevette una doppia candidatura per le colonne sonore per i film Obsession - Complesso di colpa e Taxi Driver.
Massimo Troisi, candidato all'Oscar come attore protagonista e come sceneggiatore per Il postino nel 1996.
Anthony Minghella, candidato all'Oscar per il miglior film, per The Reader - A voce alta nel 2009.
Charlie Chaplin, Orson Welles e Sylvester Stallone sono stati i primi tre nella storia degli Oscar ad aver ricevuto le candidature per miglior attore protagonista e per la miglior sceneggiatura originale nello stesso anno e per lo stesso film. Rispettivamente per Il grande dittatore, Quarto potere e Rocky. Dopo di loro solo pochi altri ce l'hanno fatta: Woody Allen con Io e Annie, Matt Damon con Will Hunting - Genio ribelle e Roberto Benigni con La vita è bella.
Sylvester Stallone, Bing Crosby, Paul Newman, Ray Milland, Maximilian Schell, Peter O'Toole, Al Pacino e Cate Blanchett sono gli unici attori ad aver ricevuto (Bing Crosby e Paul Newman anche vinto) due candidature per aver interpretato lo stesso personaggio a distanza di anni, mentre Stallone detiene il record della distanza tra le due pellicole che glielo hanno permesso, 39 anni tra Rocky (1976) e Creed - Nato per combattere (2015).
Il Signore degli Anelli - Il ritorno del re e La forma dell'acqua - The Shape of Water sono gli unici film fantasy a esser stati premiati con l'Oscar per il miglior film.
Geraldine Page dovette aspettare di essere candidata ben 7 volte prima di essere premiata, nel 1986, con l'Oscar alla miglior attrice per In viaggio verso Bountiful.
Jack Palance dovette aspettare ben quarant'anni dalla prima candidatura (So che mi ucciderai) prima di essere premiato con l'Oscar al miglior attore non protagonista per Scappo dalla città - La vita, l'amore e le vacche.
Jeff Bridges ha dovuto aspettare 39 anni dalla prima candidatura per L'ultimo spettacolo prima di ricevere il premio nel 2010 per Crazy Heart.
Marlon Brando ha rifiutato il Premio Oscar vinto nel 1973 per il film Il padrino, in protesta contro le ingiustizie da parte del mondo di Hollywood contro i nativi americani. Questo fu il secondo caso del rifiuto di un Oscar. Il primo a rifiutarlo fu George C. Scott due anni prima. Questi due sono (finora) gli unici due attori ad aver rifiutato l'Oscar e inoltre hanno recitato insieme nel film La formula nel 1980.
Helen Hayes dovette attendere ben trentotto anni tra la sua prima statuetta vinta nel 1932 per il film Il fallo di Madelon Claudet e la seconda vinta nel 1971 per il film Airport.
Il regista Martin Scorsese ha vinto il suo primo Oscar nel 2007 per The Departed dopo ben 5 candidature a vuoto: Toro scatenato; L'ultima tentazione di Cristo; Quei bravi ragazzi; Gangs of New York e The Aviator. Successivamente fu candidato nel 2012 per Hugo Cabret e nel 2014 per The Wolf of Wall Street, ma senza vincere.
Sandra Bullock è stata la prima attrice a vincere nello stesso anno, a poche ore di distanza sia il premio Oscar per la migliore attrice, sia il Razzie Awards per la peggiore attrice, rispettivamente per The Blind Side e A proposito di Steve.
Paul Newman, stanco delle continue candidature senza vittoria, non si presentò a ritirare il suo Oscar per Il colore dei soldi nel 1987.
Il compositore Alan Menken è, al pari con Dennis Muren, l'artista vivente più premiato con ben 8 statuette, tutte vinte per i lungometraggi di Walt Disney: quattro per la colonna sonora e altrettante per la canzone originale per La sirenetta, La bella e la bestia, Aladdin e Pocahontas. Ha ottenuto candidature anche per Il gobbo di Notre Dame, Hercules, Come d'incanto e Rapunzel - L'intreccio della torre ma senza vincere.
Il regista Stanley Kubrick, considerato come uno dei più geniali autori di sempre, ottenne 4 candidature per la regia: Il dottor Stranamore; 2001: Odissea nello spazio; Arancia meccanica; Barry Lyndon e 5 per la sceneggiatura (per gli stessi film cui va aggiunta la candidatura per Full Metal Jacket nel 1988), ma vinse solo un premio tecnico per gli effetti speciali di 2001: Odissea nello spazio.
L'attrice Katharine Hepburn, vincitrice di ben 4 Oscar, non fu mai presente alla cerimonia a ritirare di persona il premio. La sua unica apparizione alla Notte degli Oscar fu nel 1974, quando aprì la serata e la platea in teatro le tributò una standing ovation.
Woody Allen, vincitore di 4 Oscar, non si è presentato mai alla cerimonia per ritirarli di persona.
Kevin Costner, Clint Eastwood (2 volte), Mel Gibson e Woody Allen sono gli unici attori-registi ad aver centrato l'accoppiata miglior film e miglior regia nello stesso evento per: Balla coi lupi; Gli spietati e Million Dollar Baby; Braveheart; Io e Annie. Gli stessi (escluso Gibson) avevano anche ricevuto la candidatura come miglior attore ma senza vincere.
Sophia Loren, Roberto Benigni, Marion Cotillard e Jean Dujardin sono gli unici attori ad aver vinto l'Oscar recitando in un film non in lingua inglese rispettivamente per La ciociara nel 1962, La vita è bella nel 1999, La Vie en rose nel 2008 e The Artist nel 2012.
Bernardo Bertolucci è l'unico regista italiano ad aver vinto l'Oscar come miglior regista (per il film L'ultimo imperatore) nel 1988.
Damien Chazelle è diventato il più giovane regista premiato con l'Oscar per La La Land nel 2017, a 32 anni e 38 giorni, battendo il precedente primato di Norman Taurog, che resisteva da 86 anni, per il film Skippy, nel 1931, a 32 anni e 260 giorni. Il più anziano è invece Clint Eastwood, premiato per Million Dollar Baby nel 2005, a 74 anni e 272 giorni.
Joseph L. Mankiewicz, John Ford e Alejandro González Iñárritu sono gli unici registi ad aver vinto l'Oscar per due anni di fila: Mankiewicz nel 1950 per Lettera a tre mogli e nel 1951 per Eva contro Eva, Ford nel 1941 per Furore e nel 1942 per Com'era verde la mia valle ed infine Iñárritu nel 2015 per Birdman e nel 2016 per Revenant - Redivivo
Emmanuel Lubezki è finora l'unico direttore della fotografia ad aver vinto tre Oscar consecutivi, nonché in generale l'unico personaggio cinematografico a realizzare questa tripletta.
Nel 1981 i due attori premiati come protagonisti, ossia Robert De Niro per Toro scatenato e Sissy Spacek per La ragazza di Nashville, vinsero l'Oscar interpretando due personaggi realmente vissuti, ossia il pugile Jake LaMotta e la cantautrice country Loretta Lynn, i quali erano ancora vivi all'epoca, un evento rarissimo agli Oscar. Caso analogo capitato anche nel 1997 con l'Oscar al miglior attore dato a Geoffrey Rush per il film Shine, dove interpretò il pianista australiano David Helfgott, nel 2007 con l'Oscar alla miglior attrice a Helen Mirren per aver interpretato la Regina Elisabetta II in The Queen - La regina, e nel 2015 con l'Oscar come migliore attore a Eddie Redmayne per aver interpretato il cosmologo Stephen Hawking ne La teoria del tutto.
Kathryn Bigelow è l'unica donna ad aver vinto l'Oscar come miglior regista (per il film The Hurt Locker), nel 2010.
Il film The Artist è la seconda pellicola muta ad aver vinto l'Oscar come miglior film, ben 83 anni dopo Ali di William A. Wellman, che vinse la prima edizione degli Oscar nel 1929.
Le attrici Emmanuelle Riva (85 anni) e la piccola Quvenzhané Wallis (9 anni) sono rispettivamente la più anziana e la più giovane interprete ad aver ottenuto la candidatura come miglior attrice protagonista, candidate entrambe nel 2013.
Nel film Il lato positivo - Silver Linings Playbook del 2013 gli attori Robert De Niro, Bradley Cooper, Jennifer Lawrence (unica ad aver poi vinto l'Oscar) e Jacki Weaver hanno tutti e quattro ricevuto la candidatura come migliori attori, nel 2008 Meryl Streep, Philip Seymour Hoffman, Amy Adams e Viola Davis furono tutti candidati agli Oscar per Il dubbio e nel 1968 Warren Beatty, Faye Dunaway, Gene Hackman, Estelle Parsons (unica ad averlo vinto) furono tutti candidati per Gangster Story. Succede ancora nel 2014 per il film American Hustle - L'apparenza inganna del 2013, dove gli attori Christian Bale, Amy Adams, Bradley Cooper e Jennifer Lawrence hanno tutti ricevuto la candidatura come migliori attori o attori non protagonisti.
Nel 1969 vi furono due premiati come miglior attrice protagonista: Katharine Hepburn per Il leone d'inverno (alla sua 3ª e penultima vittoria, e alla sua 11ª candidatura), e Barbra Streisand in Funny Girl (al suo primo film).
Nel film Il Padrino gli attori Marlon Brando, Al Pacino, James Caan e Robert Duvall hanno tutti e quattro ricevuto la candidatura come migliori attori, Marlon Brando (unico vincitore) per il miglior attore protagonista, Pacino, Caan e Duvall per il miglior attore non protagonista. Nel film Il Padrino - parte II, Robert De Niro, Al Pacino, Lee Strasberg, Michael V. Gazzo e Talia Shire furono tutti candidati all'Oscar come migliori attori, De Niro fu l'unico a vincere l'Oscar per il ruolo di Vito Corleone, lo stesso ruolo che era valso l'Oscar a Marlon Brando l'anno precedente. Nel film Il Padrino - parte III, Andy García fu candidato all'Oscar come attore non protagonista. In totale la trilogia de Il Padrino ha avuto 10 candidature ai migliori attori.
Nella storia degli Oscar sono sette i film che hanno realizzato l'accoppiata miglior attore e miglior attrice: Accadde una notte nel 1935; Qualcuno volò sul nido del cuculo nel 1976; Quinto potere nel 1977; Tornando a casa nel 1979; Sul lago dorato nel 1982; Il silenzio degli innocenti nel 1992 e Qualcosa è cambiato nel 1998.
Le attrici Jane Wyman, Patty Duke, Marlee Matlin, Holly Hunter, Samantha Morton, Rinko Kikuchi  e Sally Hawkins hanno in comune l'essere state candidate come migliori attrici, pur non proferendo neanche una parola nelle rispettive pellicole.
Gli italiani di Hollywood: il cinema italiano agli Academy Awards di Silvia Bizio – 2002
I record del cinema. Enciclopedia dei fatti, delle curiosità e dei primati. Di Patrick Robertson
