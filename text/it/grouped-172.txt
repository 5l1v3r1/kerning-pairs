
La 28ª edizione dei Saturn Awards si è svolta il 10 giugno 2002 al St. Regis Hotel di Los Angeles in California, per premiare le migliori produzioni cinematografiche e televisive del 2001.
Il Signore degli Anelli - La Compagnia dell'Anello (Lord of the Rings: The Fellowship of the Ring), regia di Peter Jackson
Harry Potter e la pietra filosofale (Harry Potter and the Philosopher's Stone), regia di Chris Columbus
Ian McKellen - Il Signore degli Anelli - La Compagnia dell'Anello (The Lord of the Rings: The Fellowship of the Ring)
Peter Jackson - Il Signore degli Anelli - La Compagnia dell'Anello (The Lord of the Rings: The Fellowship of the Ring)
Peter Jackson, Fran Walsh e Philippa Boyens - Il Signore degli Anelli - La Compagnia dell'Anello (The Lord of the Rings: The Fellowship of the Ring)
Ngila Dickson, Richard Taylor - Il Signore degli Anelli - La Compagnia dell'Anello (The Lord of the Rings: The Fellowship of the Ring)
Nick Dudman, Mark Coulier e John Lambert - Harry Potter e la pietra filosofale (Harry Potter and the Sorcerer's Stone)
Peter Owen e Richard Taylor - Il Signore degli Anelli - La Compagnia dell'Anello (Lord of the Rings: The Fellowship of the Ring)
Dennis Muren, Scott Farrar, Stan Winston e Michael Lantieri - A.I. - Intelligenza artificiale (A.I. Artificial Intelligence)
Robert Legato, Nick Davis, Roger Guyett e John Richardson - Harry Potter e la pietra filosofale (Harry Potter and the Philosopher's (Sorcerer's) Stone)
Jim Rygiel, Randall William Cook, Richard Taylor e Mark Stetson - Il Signore degli Anelli - La Compagnia dell'Anello (The Lord of the Rings: The Fellowship of the Ring)
John Andrew Berton junior, Daniel Jeannette, Neil Corbould e Thomas Rosseter - La mummia - Il ritorno (The Mummy Returns)
Arthur Windus, Val Wardlaw, Hal Bertram, Nick Drew e Seb Caudron - Il patto dei lupi (Le Pacte des loups)
Howard Shore - Il Signore degli Anelli - La Compagnia dell'Anello (The Lord of the Rings: The Fellowship of the Ring)
Hayden Christensen - Star Wars: Episodio II - L'attacco dei cloni (Star Wars: Episode II - Attack of the Clones)
Orlando Bloom - Il Signore degli Anelli - La Compagnia dell'Anello (The Lord of the Rings: The Fellowship of the Ring)

Operazione Saturno – operazione sul fronte russo della seconda guerra mondiale.
Operazione Piccolo Saturno – operazione sul fronte russo della seconda guerra mondiale.

Savigny (toponimo francese) è un comune svizzero di 3 312 abitanti del Canton Vaud, nel distretto di Lavaux-Oron.
Ogni famiglia originaria del luogo fa parte del cosiddetto comune patriziale e ha la responsabilità della manutenzione di ogni bene ricadente all'interno dei confini del comune.
 Louis-Daniel Perret, Savigny, in Dizionario storico della Svizzera, 23 agosto 2010. URL consultato il 18 maggio 2018.
Lo sbarco di Anzio (nome in codice operazione Shingle) fu un'operazione militare di sbarco anfibio, condotta dagli Alleati sulla costa tirrenica antistante gli abitati di Anzio e Nettuno, durante la campagna d'Italia nella seconda guerra mondiale. L'obiettivo di tale manovra era la creazione di una testa di ponte ad Anzio oltre lo schieramento tedesco sulla linea Gustav, in modo tale da aggirarla e costringere gli avversari a distogliere ingenti forze dal fronte di Cassino, permettendo così lo sfondamento della 5ª Armata del generale Mark Clark lungo il settore tirrenico della Gustav. In contemporanea, le truppe sbarcate ad Anzio avrebbero occupato i colli Albani, impedendo la ritirata delle divisioni tedesche: la loro distruzione avrebbe consentito di conquistare Roma e abbreviare la campagna.
Lo sbarco avvenne con successo il 22 gennaio 1944 a opera del VI Corpo d'armata statunitense, guidato dal maggior generale John Lucas; ma nel suo complesso l'operazione Shingle non raggiunse gli obiettivi iniziali prefissati. Le forze tedesche sotto il comando del feldmaresciallo Albert Kesselring, nonostante la sorpresa iniziale, riuscirono a bloccare l'iniziale avanzata del VI Corpo d'armata e a sferrare una serie di contrattacchi, che misero in seria difficoltà gli anglo-americani e costarono loro forti perdite. La lunga e logorante battaglia di posizione che seguì nell'area della testa di ponte continuò fino alla primavera successiva, quando i tedeschi furono costretti alla ritirata dopo il crollo del fronte di Cassino. Anche in questo caso, però, l'obiettivo principale, ossia la distruzione delle forze tedesche in Italia, non fu conseguito e i tedeschi in ritirata poterono sfuggire dalla morsa nemica e ridisporsi sulla Linea Gotica, baluardo che bloccò per mesi gli anglo-americani sugli Appennini.
Al termine della conferenza di Teheran il generale Dwight Eisenhower, fino ad allora comandante supremo nel teatro del Mediterraneo, fu designato comandante supremo delle forze di spedizione alleate in Europa e comandante in capo dell'operazione Overlord. Il generale statunitense fu sostituito nel precedente incarico prima da Henry Maitland Wilson, che mantenne il posto per circa un anno, e quindi dal generale britannico Harold Alexander per il resto del conflitto. Il Mediterraneo diventò dunque un teatro d'operazioni prevalentemente britannico e considerato dagli statunitensi secondario rispetto a Overlord: il cosiddetto secondo fronte al quale essi rivolgevano il massimo sforzo organizzativo e materiale.
Nonostante ciò, il Primo ministro britannico Winston Churchill riuscì a convincere gli Stati Uniti dell'utilità di una pressione costante anche sul fronte italiano e nel Mar Egeo; Eisenhower, continuamente interpellato, concesse di distaccare nel Mediterraneo 68 degli LST destinati a Overlord fino a metà gennaio, allo scopo di facilitare la conquista di Roma. In seguito sarebbero stati presenti i mezzi necessari per il previsto sbarco nella Francia del sud (operazione Anvil, decisa anch'essa a Teheran), che sarebbero stati poi trasferiti in Gran Bretagna in vista dell'invasione della Normandia. I dettagli furono elaborati durante la conferenza del Cairo, alla cui conclusione gli americani rimasero fermamente decisi a seguire la strategia precedentemente concordata: dopo la caduta di Roma il XV Gruppo d'armate di Alexander, schierato in Italia, avrebbe potuto avanzare verso nord fino alla linea Pisa-Rimini, ma le forze disponibili sarebbero state ridotte a vantaggio dello sbarco in Francia meridionale. L'impegno principale alleato avrebbe dovuto concentrarsi in Europa occidentale.
In Italia, tuttavia, l'avanzata degli Alleati era divenuta sempre più difficoltosa; fin dallo sbarco a Salerno la campagna aveva incontrato l'aspra resistenza della Wehrmacht e lo sfondamento della "linea invernale" tedesca, che il feldmaresciallo Albert Kesselring (Oberbefehlshaber Süd) aveva predisposto fra Gaeta e Ortona, si era rivelata più difficile del previsto. La linea invernale era formata da una serie di avamposti disposti in profondità, chiamati in codice linea Barbara; dietro si trovava la linea Bernhardt ancorata sulle colline intorno a Cassino, che sfruttava al massimo le difese naturali del Garigliano e del fiume Rapido. Queste due linee rappresentavano le fasce meglio munite della linea Gustav, che coincideva con il fronte tedesco che tagliava in due la penisola a sud di Roma. Sul lato orientale dello schieramento alleato la veterana 8ª Armata del maresciallo Bernard Montgomery riuscì a passare il fiume Sangro, ma non sfruttò il successo a causa della tenace resistenza tedesca a Ortona e delle incessanti piogge che resero impraticabile il terreno pianeggiante; sul versante tirrenico combatteva la 5ª Armata del tenente generale Mark Clark, che avanzò fino al fiume Garigliano. Da qui gli americani avrebbero potuto marciare lungo la valle del Liri, superare Montecassino e quindi lanciarsi su Roma. Ma le strade lungo il fiume erano dominate dalle vette di monte Camino (comprendente le cime di monte La Defensa, monte la Remetanea e monte Maggiore), Rotondo e Sammucro, che i tedeschi avevano convenientemente presidiato. Fu necessario scalare ciascuna altura e conquistarla in una serie di durissimi combattimenti tra il 29 novembre e il 21 dicembre.
Solo il 5 dicembre Clark avanzò fino a Cassino, ma lì la tenace ed efficace difesa opposta dai paracadutisti della Fallschirm-Panzer-Division 1 "Hermann Göring" obbligò gli Alleati a fermarsi, costringendoli a combattere una lunga e dispendiosa battaglia di logoramento. Il fallimento dei primi attacchi pose fine alle speranze di Clark di avanzare rapidamente verso la capitale lungo la statale 6 "Casilina"; tuttavia il generale rimaneva fiducioso per l'immediato futuro, giacché sapeva che sin dal 3 novembre era allo studio un piano (appoggiato dal comandante supremo Eisenhower) per scardinare la linea d'inverno: si trattava di far sbarcare una parte della 5ª Armata nella zona di Anzio, 50 chilometri a sud di Roma. Infatti, in linea con le decisioni politiche, una rapida conquista di Roma e un'avanzata verso la linea Pisa-Rimini avrebbe permesso agli Alleati di utilizzare gli LST nel Mediterraneo per l'operazione Anvil, la quale poteva partire solo utilizzando i porti dell'Italia settentrionale.
Inizialmente il piano approntato dal generale Alexander prevedeva un attacco in due fasi, con l'8ª Armata che avrebbe superato Pescara e sarebbe avanzata verso Avezzano, portandosi a 80 chilometri a est di Roma. Secondo Alexander i tedeschi, preoccupati da questa avanzata, sarebbero stati costretti a spostare le loro forze e ciò avrebbe indebolito i reparti che fronteggiavano Clark; questi avrebbe allora attaccato a sua volta verso Frosinone, sfondando attraverso Cassino (operazione Raincoat). Dopo aver ottenuto questi risultati, una divisione statunitense avrebbe eseguito l'operazione anfibia. Il piano avrebbe potuto avere successo solo se le due armate, al più tardi entro Natale, avessero rotto la linea Gustav, e lo sbarco ad Anzio avrebbe potuto prendere il via solo se le forze di terra della 5ª Armata fossero state abbastanza vicine da poter dare rapidamente supporto alla testa di ponte. Il XIV Panzerkorps del General der Panzertruppe Fridolin von Senger und Etterlin, però, resse l'urto sul fronte di Cassino, e i massimi capi alleati compresero definitivamente che per il momento era impossibile ottenere un successo decisivo in Italia. A fine 1943 si verificò inoltre il previsto avvicendamento tra Eisenhower e Maitland Wilson e infine, il 31 dicembre 1943, anche Montgomery lasciò l'Italia passando il comando dell'8ª Armata al generale Oliver Leese.
Churchill però non rinunciò ai suoi ambiziosi piani strategici nel Mediterraneo. Affermando che ormai troppe risorse erano state dedicate alla campagna d'Italia perché si potesse rinunciare a proseguire le operazioni, ripropose l'idea di uno sbarco ad Anzio (in codice operazione "Shingle") ma con forze superiori, allo scopo di rendere la testa di ponte inattaccabile e possibilmente sfruttarla per distogliere truppe tedesche dalla linea Gustav. Il nuovo piano, la «zampata di gatto» come egli la definì, prevedeva lo sbarco di due divisioni di fanteria, operazione che necessitava di almeno ottanta LST, ma una consistente parte di questi, dal 15 gennaio, sarebbero stati spostati in Gran Bretagna per essere impiegati per l'operazione Overlord. Churchill propose di tenere parte delle imbarcazioni necessarie allo sbarco nella zona di Anzio, prolungando la loro permanenza nel Mediterraneo per altre tre settimane. Nonostante le obiezioni di Eisenhower, che considerava gli sbarchi in Francia assolutamente prioritari, il presidente Franklin Delano Roosevelt approvò i piani: il ritiro degli LST fu posticipato al 6 febbraio e Overlord da metà maggio al 4 giugno.
Nelle prime settimane del gennaio 1944 gli altri mezzi occorrenti si riunirono nel porto di Napoli e negli ancoraggi vicini. Churchill era riuscito a ottenere ottantotto LST, che avrebbero sbarcato due divisioni e tutto il materiale di accompagnamento, quindi una terza divisione in un secondo tempo. I preparativi però furono inficiati dalla fretta, in quanto era tassativo che gli sbarchi avvenissero prima della fine di gennaio. I comandanti anglo-statunitensi rimanevano comunque ottimisti in virtù della predominante supremazia aerea giacché alla fine del 1943 disponevano in Italia di circa 2 000 velivoli della 12ª Forza aerea del maggior generale Jimmy Doolittle, parte della Northwest African Strategic Air Force, cui la Luftwaffe poteva opporre appena 300 apparecchi al momento dello sbarco. Ma l'aviazione dovette varie volte fare i conti con il clima invernale: infatti non fu tanto la Luftwaffe a impedire una efficace protezione alla testa di ponte, quanto le avverse condizioni meteorologiche che bloccarono spesso il decollo per missioni di guerra. Inoltre le truppe tedesche avevano ormai imparato a muoversi e costruire durante la notte e nei periodi di cattivo tempo, attutendo di fatto la superiorità aerea alleata.
Quando il generale Clark fu informato del piano era il 12 gennaio, diciassette giorni prima dello sbarco inizialmente previsto per il 29. L'intenzione era quella di approdare in forze e marciare verso l'entroterra, in modo tale da tagliare le vie di comunicazione dei tedeschi tra la parte settentrionale della Penisola e la linea Gustav; contemporaneamente la 5ª Armata sarebbe passata all'offensiva sul fronte di Cassino, approfittando del sicuro ristanziamento di parte delle divisioni tedesche per fronteggiare gli sbarchi ad Anzio e Nettuno. A quel punto, gli statunitensi avrebbero vinto l'opposizione a Cassino e chiuso la 10ª Armata tedesca con le truppe della testa di ponte, opportunamente avanzate sino a chiudere le valli dei non elevati Colli Albani: questa manovra avrebbe permesso a Clark di uscire dalla situazione di stallo e precedere l'8ª Armata, impantanata al di là degli Appennini, nella liberazione di Roma. Il generale avrebbe infine potuto, per agevolare la sua avanzata, adoperare la Strada statale 6 che partiva dalla valle del Liri e attraversava la modesta catena appenninica, arrivando direttamente a Roma..
Il piano era stato delineato, ma la sua preparazione fu particolarmente superficiale. La 12ª Forza aerea, così come il comandante della 1ª Divisione britannica William Penney, erano convinti che l'obiettivo fossero i Colli Albani stessi, mentre l'ordine di campo nº 119 emanato dal generale Lucas non conteneva alcun accenno alle manovre susseguenti gli sbarchi. La 3ª Divisione fanteria del generale Lucian Truscott, per esempio, ebbe soltanto istruzioni di realizzare e fortificare la testa di ponte, preparandosi dietro nuovo ordine ad avanzare verso la città collinare di Velletri. Non meraviglia infatti il giudizio del capo di stato maggiore di Clark, generale Sir Charles Richardson, il quale scrisse sul suo diario: «Anzio fu una cosa totalmente insensata fin dal primo momento». Anche le esercitazioni di sbarco si conclusero con esiti pessimi: i britannici mostrarono notevoli difficoltà a effettuare sbarchi ordinati ed efficienti, gli americani soffrirono una disarmante confusione nei ranghi della marina, che sbagliò i tempi e i luoghi per le prove e perse quaranta DUKW, affondati con diversi uomini e molto materiale. Il generale Truscott inviò un rapporto allarmante a Clark circa i risultati delle esercitazioni, ma egli rispose che non era possibile effettuarne altre in quanto «[...] la data è stata fissata ai massimi livelli. Non esiste alcuna possibilità di rinviarla anche di un solo giorno. Proceda.».
Anche Lucas fu assai critico sul modo di procedere, forte delle informazioni ricevute dall'intelligence del VI Corpo d'armata: si stimava che al 29 gennaio le forze tedesche ad Anzio sarebbero state pari a circa dodici battaglioni, una forza destinata a crescere a ventinove nel giro di una settimana e a più di cinque divisioni con 150 carri armati in sedici giorni. Questi dati contrastavano con l'ottimismo del maresciallo Alexander e del quartier generale alleato, dove si era convinti che ci si sarebbe imbattuti in forze nemiche «in calo a causa delle perdite, della stanchezza e di un probabile crollo morale», le quali «non avrebbero combattuto a lungo, dopo la prima metà di febbraio, la battaglia difensiva a sud di Roma». Il generale Lucas invece riteneva la situazione molto più delicata e, in riferimento all'operazione, scrisse un caustico commento nei confronti di Churchill: «L'intera faccenda puzza di Gallipoli, ed evidentemente sulla panchina dell'allenatore c'è sempre lo stesso dilettante».
Dal canto loro i tedeschi manovrarono con abilità: dopo lo sfondamento della linea del Volturno si ritirarono sulla linea Gustav. In questo frangente sorsero nuovamente i contrasti fra il feldmaresciallo Erwin Rommel, comandante supremo del Gruppo d'armate B schierato in Italia settentrionale, e il feldmaresciallo Kesselring che guidava il Gruppo d'armate C in Italia centro-meridionale. Rommel era dell'avviso che la Penisola dovesse essere abbandonata al fine di cristallizzare la difesa lungo gli Appennini tosco-emiliani, mentre Kesselring si sentiva abbastanza forte per fronteggiare efficacemente gli Alleati lungo la linea Gustav. Hitler alla fine appoggiò Kesselring, il quale il 21 novembre 1943 assunse il comando supremo di tutte le forze tedesche in Italia. Rommel fece ritorno in Germania e la 14ª Armata del Generaloberst Eberhard von Mackensen, inizialmente dislocata nell'Italia settentrionale, fu schierata a sud di Roma come riserva della 10ª Armata del Generaloberst Heinrich von Vietinghoff, che presidiava il fronte di Cassino. L'operazione Shingle poggiava sull'assioma che i tedeschi avrebbero sguarnito la Gustav per fronteggiare gli sbarchi anfibi, ma gli Alleati non avevano previsto che Kesselring potesse disporre di divisioni fresche schierate in riserva a sud di Roma. Nelle sue memorie il feldmaresciallo tedesco scrisse di aver acquisito la convinzione che l'impegno con cui combattevano gli Alleati palesava l'esistenza di un vasto piano strategico, e la lentezza dell'avanzata avrebbe presto convinto Alexander di porre fine a questa lotta troppo lenta e dispendiosa con uno sbarco nelle retrovie nemiche, che, «dato il metodo seguito dagli Alleati, si poteva prevedere sarebbe avvenuto nei dintorni di Roma». Secondo Kesselring era inoltre chiaro che lo sbarco sarebbe avvenuto in concomitanza con un'offensiva proveniente dal fronte della Gustav, e per questo predispose l'arrivo di quattro divisioni di riserva con le quali contava di poter agire in tempo contro le previste offensive Alleate, due delle quali però non arrivarono in tempo. Kesselring poté comunque quindi disporre a nord di Roma della 92. Infanterie-Division e a sud la 4. Fallschirmjäger-Division, mentre la 29. e la 90. Panzergrenadier furono messe in riserva mobile per contrastare eventuali sbarchi.
Per l'operazione fu schierato il VI Corpo statunitense del maggior generale John Lucas, articolato sulla 1ª Divisione fanteria britannica al comando del generale Penney e sulla 3ª Divisione di fanteria dell'energico maggior generale Lucian Truscott. Vi erano poi alcuni reparti scelti di rinforzo come il 1º e 3º Battaglione ranger del colonnello William Darby, i paracadutisti del 504º Reggimento di fanteria aviotrasportata del colonnello Reuben Tucker, l'83º Battaglione chimico, il Commando 9 dell'esercito britannico e il Commando 43 dei Royal Marines. A Napoli erano presenti altre due divisioni che sarebbero arrivate sulle spiagge non appena i primi LST si fossero liberati dalle operazioni iniziali ad Anzio: si trattava della 1ª Divisione corazzata e della 45ª Divisione di fanteria statunitensi, al comando rispettivamente del maggior generale Ernest Harmon e del maggior generale William Eagles. Esse rappresentavano la forza che Lucas avrebbe potuto impiegare per lo sfruttamento del successo, a patto che la testa di ponte, nei primi giorni, fosse ben consolidata sì da permetterne uno sbarco agevole. In totale le forze destinate a "Shingle" contavano 110 000 uomini.
È peraltro utile sottolineare che era stato predisposto un attacco concomitante alla linea Gustav, in modo da esaurire le riserve tedesche e facilitare la costituzione di un perimetro difensivo, quindi una decisa penetrazione nelle retrovie tedesche. Anzio doveva essere «il sinistro che avrebbe messo knock-out le forze tedesche». Alexander e Clark decisero di dare il via ai combattimento sulla Gustav una settimana prima degli sbarchi, selezionando un'area particolarmente ben fortificata: l'assalto avrebbe avuto inizio la notte del 17 gennaio lungo il corso del fiume Garigliano, dove avrebbe attaccato il X Corpo d'armata britannico, seguito il 20 gennaio da un attacco del II Corpo statunitense. I generali puntavano a superare il fiume Rapido e inoltrarsi nella valle del fiume Liri, sperando in tal modo di protendere un profondo saliente verso la testa di ponte in via di formazione, con buone prospettive di un rapido ricongiungimento.
I tedeschi avevano occupato la regione di Anzio e Nettuno subito dopo l'armistizio di Cassibile dell'8 settembre, poiché provvista di alcune batterie costiere; evacuarono la popolazione dalle case prospicienti al mare e iniziarono i preparativi per distruggere il porto. Inoltre requisirono molte abitazioni per le truppe del presidio e per i soldati di ritorno dal fronte. Con il sopraggiungere dell'inverno e l'impossibilità degli Alleati di tentare operazioni incisive lungo la dorsale degli Appennini, il feldmaresciallo Kesselring decise di lasciare praticamente sguarnito il settore centrale e impiegare il grosso delle sue truppe sui versanti del Tirreno e dell'Adriatico. Le truppe presenti in Italia, prelevate dalla riserva mobile dell'OKW, erano di eccellente qualità e tali rimasero per tutta la durata della campagna d'Italia: in ottobre erano schierate la 3. e la 15. Panzergrenadier-Division contro la 5ª Armata; la Fallschirm-Panzer-Division 1 "Hermann Göring" formava la riserva, mentre il più esteso fronte adriatico era presidiato dalla 16. Panzer-Division, 26. Panzer-Division, 29. Panzergrenadier, la 1. Fallschirmjäger-Division e due divisioni di fanteria. Quando il 30 gennaio Lucas tentò di avanzare trovò la strada sbarrata dalla 14ª Armata tedesca del generale von Mackensen, di nuova costituzione; schierata come riserva strategica e a protezione delle probabili zone di sbarco lungo la costa, al momento del primo contrattacco contro la testa di ponte di Anzio poté schierare trentatré battaglioni di fanteria.
Kesselring, nonostante la sorpresa iniziale, reagì con grande rapidità e attivò subito il cosiddetto Fall Richard ("caso Richard"), la pianificata reazione a un probabile sbarco sulla costa tirrenica: in pochi giorni affluirono nel settore della testa di ponte di Anzio il I Corpo d'armata paracadutisti con la Panzer-Division "Hermann Göring" e la 4. Fallschirmjäger-Division, il LXXVI Panzerkorps - formato dalla 26. Panzer-Division, dalla 3. e dalla 29. Panzergrenadier-Division - e quattro divisioni di fanteria, distaccate su ordine dell'alto comando dall'Italia settentrionale e dai Balcani. Il 23 gennaio 1944 il generale von Mackensen assunse il comando della 14ª Armata incaricata di organizzare queste divisioni e contrastare le forze alleate sbarcate ad Anzio le truppe tedesche giunsero sul posto rapidamente e già il 29 gennaio erano numericamente superiori alle forze di Lucas.
I tedeschi, seppur limitatamente, poterono contare sul supporto di reparti della Repubblica Sociale Italiana, tra cui mezzi d'assalto della ricostituita Xª Flottiglia MAS e aerosiluranti del Gruppo Aerosiluranti "Buscaglia-Faggioni", che operarono alcuni attacchi contro le unità navali davanti ad Anzio. Per quanto riguarda le azioni in mare dopo l'armistizio, «un certo numero di barchini MTSM e MTSMA insieme a una squadriglia di MAS vennero [...] avviati verso sud», dopo che «l'insuccesso dei mezzi subacquei d'assalto germanici contro il naviglio alleato ad Anzio indusse a lanciare all'attacco i mezzi italiani con equipaggi formati dalla ben più sperimentata Xª MAS». Anche diverse unità terrestri della RSI risultarono impiegate al fronte, soprattutto da marzo a giugno 1944. Inizialmente, a febbraio, si trovava inquadrato nella 14ª Armata il solo Battaglione paracadutisti "Nembo", il quale partecipò all'offensiva di quel mese nel settore del fosso della Moletta; a marzo furono aggiunti il Reggimento arditi paracadutisti "Folgore" (che il 4 giugno combatterono duramente lungo la statale Pontina all'altezza di Castel di Decima), il Battaglione "Barbarigo" (posizionato lungo il Canale Mussolini dinanzi alla 1st Special Service Force) e il 2º Battaglione SS "Vendetta" della Waffen-Grenadier-Brigade der SS (italienische Nr. 1), composto da volontari italiani e stanziato nel settore di Cisterna di Latina.
Venerdì 21 gennaio, alle 17:20, la flotta del contrammiraglio Thomas Troubridge diretta ad Anzio levò le ancore dal porto di Napoli e, dopo una finta verso sud, prese il largo. Alle 00:04 del D-Day, con quattro minuti di ritardo, le prime imbarcazioni alleate gettarono l'ancora a 5 chilometri dal litorale e iniziarono le operazioni di sbarco, favorite dall'assenza di vento e dal mare calmo. La 1ª Divisione britannica, sul fianco sinistro, sbarcò a 8 chilometri a nord di Anzio su un ampio tratto di litorale denominato Peter Beach, adiacente all'attuale località del Lido dei Gigli e suddiviso da nord a sud come Red, Yellow e Green Beach; i genieri si dedicarono subito a disinnescare le mine sulla riva. Ben presto migliaia di uomini avanzarono verso bosco Padiglione, imbattendosi soltanto in uno sparuto gruppetto di tedeschi fatti prigionieri mentre ancora dormivano; le operazioni di scarico, frattanto, erano rallentate e sulle spiagge vi era una certa confusione. Sull'ala destra, dove si stendeva la X Ray Beach, la 3ª Divisione fanteria statunitense sbarcò poco più a sud di Nettuno nei settori Red e Green, estesi fino a Torre Astura, mentre i ranger penetrarono verso il casinò Paradiso a nord di Anzio dopo essere approdati nel settore Yellow (situato tra Anzio e Nettuno). Adoperando brevemente alcuni lanciafiamme, i ranger ottennero la resa di una batteria antiaerea lì posizionata e fecero diciannove prigionieri; nel frattempo, il distaccamento di genieri loro aggregato rimosse dal molo del porticciolo di Anzio oltre 20 tonnellate di esplosivo, piazzato dai tedeschi in previsione della sua demolizione.
Alle 03:05 il generale Lucas, che a bordo della nave ammiraglia anfibia USS Biscayne osservava lo sbarco con il cannocchiale, trasmise alcuni messaggi in codice al generale Clark: «Cielo sereno, mare calmo, poco vento, nostra presenza non scoperta»; «Nessun carro armato ancora a riva, ma l'attacco procede bene». Alle 06:15 il generale Truscott fu portato a terra da una corvetta per meglio coordinare l'avanzata dei tre reggimenti di fanteria della 3ª Divisione: questi si erano portati 5 chilometri nell'interno, scambiando solo sporadici colpi con le vedette tedesche in ritirata, e demolirono i ponti sul canale Mussolini per impedire manovre di fiancheggiamento sul lato destro. Alle 07:30 i ranger occuparono Anzio e poco dopo i paracadutisti del 504º Reggimento presero Nettuno. La polizia militare installò la segnaletica per incanalare e gestire il continuo afflusso di veicoli, carri armati e truppe, accolte con favore dalla popolazione.
La situazione sulle spiagge si rivelò così tranquilla che alle 09:00 il generale Alexander, l'ammiraglio Troubridge e il generale Clark (ciascuno con la rispettiva motovedetta), salirono a bordo della Biscayne dove furono accolti da un ottimista Lucas: questi illustrò l'eccellente situazione e la mancanza di qualsiasi seria resistenza tedesca, giacché gli sbarchi erano avvenuti senza problemi e le perdite erano state sinora irrisorie. I generali salirono poi sui DUKW e raggiunsero le rive, ispezionando la testa di ponte e controllando il morale; Clark si fermò a parlare con Truscott. Tornati sulla Biscayne, si complimentarono con il generale Lucas e ripresero posto sulle motovedette che li ricondussero a Napoli, senza lasciare ordini o indicazioni. Come scrisse Vaughan-Thomas, «Vennero, videro, approvarono».
Gli Alleati avevano in effetti colto di sorpresa i comandi tedeschi e per la mezzanotte del giorno D 27 000 americani, 9 000 britannici e 3 000 veicoli occupavano la testa di sbarco, larga 25 chilometri e profonda dai 4 ai 6. Il 22 gennaio furono registrate solo tredici vittime a causa di qualche tiro delle lontane artiglierie tedesche e di rare incursione della Luftwaffe. Lo stesso generale Lucas stentò a credere che le operazioni si fossero svolte con apparente facilità e con la totale assenza del nemico; il generale Alexander si mostrò forse più cauto e in serata comunicò a Churchill: «Pare che abbiamo ottenuto una sorpresa quasi completa. Io ho insistito sull'importanza di forti pattuglie mobili lanciate avanti [...] ma non ho ricevuto ancora rapporti sulla loro attività», ma il primo ministro si disse soddisfatto che il VI Corpo stesse «[...] spingendo avanti i tentacoli». In realtà, Lucas dette prova di grande incertezza e poco mordente: non fece avanzare nessuna pattuglia verso Albano o Cisterna, piuttosto si preoccupò di far progredire le divisioni con metodica lentezza allo scopo di raggiungere una cosiddetta "linea del corpo di sbarco", una linea curva lunga una dozzina di chilometri, tracciata attorno al porto di Anzio dalla foce del Moletta a nord-ovest al canale Mussolini a sud-est.
Il feldmaresciallo Kesselring era sempre stato consapevole della possibilità di uno sbarco degli Alleati alle spalle della linea Gustav e aveva deliberatamente affrontato il rischio di arrestarsi a sud di Roma, pensando che, con riserve ben dislocate, sarebbe stato capace di respingere un assalto dal mare senza abbandonare le posizioni imperniate su Cassino. La maggior parte dei rinforzi tedeschi era costituita dalle unità della 14ª Armata stanziata in Italia e che, in caso di grave necessità, poteva essere coadiuvata da divisioni locate in Francia e Balcani. Nel dicembre 1943, inoltre, erano stati elaborati piani particolareggiati per contrastare un tentativo di aggiramento: furono individuate cinque possibili località di sbarco e, per ciascuna, fu organizzato un sistema di rapido afflusso di rinforzi. Furono condotti studi attenti degli itinerari, attivati reparti con il compito specifico di tenere sgombri i valichi montani, costituiti punti di emergenza per il rifornimento di carburante e, infine, furono distribuiti piccoli gruppi di genieri pronti a gettare ponti di barche lungo i corsi d'acqua da attraversare. Questo apparato sarebbe entrato in funzione non appena la parola d'ordine Fall Richard ("Caso Richard") fosse stata trasmessa.
L'attacco degli Alleati contro Cassino, però, si rivelò più pericoloso del previsto e il generale von Vietinghoff richiese insistentemente due divisioni in più rispetto a quelle assegnategli (la 29. e la 90. Panzergrenadier-Division, in riserva a sud di Roma) perché temeva che l'ala destra, tenuta da truppe progressivamente logorate, potesse essere travolta; Kesselring fu convinto dalle motivazioni e concesse l'autorizzazione, dato che non disponeva di alcuna precisa informazione circa un possibile sbarco alleato. In questo modo, secondo il generale von Senger, fu garantita «la certezza di un successo tattico», che si verificò durante il contrattacco tedesco (20-22 gennaio) sulla linea Gustav. D'altronde il feldmaresciallo, pochi giorni prima, aveva ricevuto al proprio quartier generale l'ammiraglio Wilhelm Canaris, capo del controspionaggio tedesco, che lo informò di non essere in grado di fornire dati precisi, concludendo tuttavia il suo rapporto con l'affermazione che «non c'è il più lieve segno di un prossimo sbarco; il movimento a Napoli è perfettamente normale». Canaris tornò in Germania il 21 gennaio.
Kesselring fu dunque inizialmente preso alla sprovvista dallo sbarco in forze: immediatamente fece diramare l'ordine di mettere in azione il "Caso Richard" e i rinforzi cominciarono a muoversi, ma sarebbe occorsa tutta la mattinata perché i primi elementi arrivassero in linea. Egli poteva fare affidamento solo su uno stremato battaglione della 29. Panzergrenadier-Division, che tuttavia non fu schierato per le troppe perdite patite. Preoccupato che la situazione potesse evolvere catastroficamente da un momento all'altro, si adoperò alacremente per difendere i Colli Albani e fece in modo di raccogliere tutto il personale possibile per contenere il cuneo alleato: furono mobilitati numerosi artiglieri della Luftwaffe e i cannoni che non erano richiesti altrove furono dirottati nel Lazio meridionale. Con sorprendente rapidità i tedeschi circondarono con un cordone, pur sempre esile, la testa di ponte. Kesselring trasferì nella zona anche gli stati maggiori del I Corpo d'armata paracadutisti e del LXXVI Panzerkorps, fatto affluire in tutta fretta dall'Adriatico, quindi il 23 gennaio affidò al generale von Mackensen il controllo delle forze attorno ad Anzio e limitrofi. In questa occasione, il feldmaresciallo gli confidò: «Io considero la nostra posizione di difesa consolidata, sicché non abbiamo più da temere un rovescio grave».
Successivamente, muovendosi nottetempo per evitare gli attacchi aerei anglo-statunitensi, altre cinque divisioni si mossero per tamponare la penetrazione nemica. L'esperta Panzer-Division "Hermann Göring" si posizionò di fronte ai reggimenti americani, la 3. Panzergrenadier-Division ebbe la responsabilità del tratto dinanzi a Campoleone, difeso dai britannici, e la 65. Infanterie-Division infine fu destinata alla realizzazione di una linea difensiva oltre il fiume Moletta. Dal fronte di Cassino furono quindi disimpegnate la 29. e la 90. Panzergrenadier-Division, la quale ultima divenne la nuova riserva del gruppo di armate dietro a Cassino, ancora dipendente dalla 10ª Armata. Quando a metà febbraio sul fronte sud la minaccia degli Alleati cessò, Kesselring spostò altre tre divisioni dalla Gustav verso nord-ovest; inoltre poté distaccare anche la 26. Panzer-Division, dato che sul fronte dell'Adriatico l'8ª Armata, secondo l'esatta valutazione del feldmaresciallo, era incapace di fare ulteriori progressi.
Il primo obiettivo degli Alleati fu quello di rafforzare la testa di ponte, quindi il VI Corpo sarebbe avanzato verso i Colli Albani con pattuglie a livello reggimentale, autoblindo e carri armati leggeri, allo scopo di minacciare le vie di comunicazione tra Roma e la linea Gustav e costringere così le divisioni tedesche a ripiegare verso nord per non essere tagliate fuori. Questa manovra si dimostrò debole e troppo ottimista, poiché la 10ª Armata non abbandonò le sue posizioni fortificate attorno Cassino. Il generale Alexander sapeva che le forze sbarcate non avrebbero potuto difendere un fronte esteso per 30 chilometri imperniato sui Colli Albani e sulle colline sopra Cori perché, secondo le previsioni, i tedeschi avrebbero lanciato un massiccio contrattacco impiegando le divisioni dislocate in Italia settentrionale, mentre il generale von Vietinghoff si ritirava dalla linea Gustav. Il generale Clark doveva avviare una poderosa offensiva in quel momento, in modo da soccorrere il VI Corpo, occupare saldamente i Colli Albani e aprirsi la strada verso Roma. Le disposizioni di Alexander furono tuttavia poco chiare e Clark, non sapendo cosa aspettarsi ad Anzio, optò per contattare il generale Lucas e ordinargli di «occupare e consolidare una testa di ponte» e quindi avanzare verso i Colli Albani; gli inviò anche un avvertimento: «Non si esponga come ho fatto io a Salerno». Fu questo messaggio che, probabilmente, ispirò eccessiva prudenza e pessimismo in Lucas, che dedicò le sue energie quasi esclusivamente al rafforzamento della testa di ponte.
Il generale Lucas poté disporre, entro il 24 gennaio, di oltre 50 000 uomini e 5 000 veicoli; allo scarico di truppe, attrezzature e rifornimenti furono destinati diversi soldati italiani dell'Esercito cobelligerante. Roma si trovava a meno di 50 chilometri a nord-ovest e la strada verso la capitale era in pratica aperta, ma Lucas ritardò l'arrivo della 1ª Divisione corazzata al giorno D+4 (il 26 gennaio) regalando quattro preziosi giorni al feldmaresciallo Kesselring per completare lo schieramento difensivo attorno Anzio. Il VI Corpo d'armata rimase dunque praticamente immobile per oltre 72 ore, sebbene davanti a sé non avesse apprezzabili forze nemiche; già il 25 le avanguardie di otto divisioni tedesche lo circondavano e, nel giro di una settimana, dovette affrontare circa 70 000 uomini.
L'avanzata fu impostata per stabilire un sicuro perimetro difensivo. Solo il 27 gennaio elementi della 3ª Divisione statunitense giunsero a meno di 5 chilometri da Cisterna, adoperando il canale Mussolini per coprirsi il fianco destro lungo le Paludi Pontine. Nel settore sinistro la 1ª Divisione britannica si spinse lungo la via di Albano, superando di circa 1,5 chilometri il piccolo centro di Aprilia, noto alle truppe come The factory. Nel frattempo le operazioni di sbarco erano state rallentate dal persistente maltempo ed erano divenute bersaglio sia di artiglierie a lunga gittata sia di violenti attacchi della Luftwaffe, che lanciò missioni contro le navi e le linee di comunicazione nonostante le condizioni climatiche. Il generale Clark ricevette a tal proposito un messaggio da Lucas: «Le operazioni di scarico sono impossibili. Prevalgono pioggia, nevischio, fulmini e forti venti. Il porto di Anzio è cannoneggiato da pezzi a lunga gittata». Risultò che tale cannoneggiamento era effettuato da due pezzi ferroviari di grande calibro 28 cm K5 (E), spostati in continuazione lungo la ferrovia ai piedi dei Colli Albani e ribattezzati nei giorni seguenti con il nome di Anzio Express ("il direttissimo di Anzio") e Anzio Annie. Ciononostante, la testa di ponte fu allargata sino ad avere una profondità di circa 11 chilometri per 25 di estensione. Il VI Corpo d'armata rimaneva comunque saldamente ancorato e non aveva ancora intrapreso la prevista, rapida marcia su Roma; dopo la visita del 25 gennaio, Alexander discusse con Clark della situazione e gli confidò di non ritenere Lucas capace di gestire l'operazione: questi, infatti, non intendeva imbastire importanti offensive sino a quando non fosse affluita l'intera 1ª Divisione corazzata.
Il 30 gennaio il generale Lucas si sentì pronto per rompere l'accerchiamento tedesco e pianificò una duplice avanzata. Sul fianco orientale la 3ª Divisione statunitense doveva conquistare Cisterna, tagliare la statale 7 e prepararsi a muovere su Velletri; in suo appoggio furono distaccati il 504º Reggimento paracadutisti e i battaglioni rangers del colonnello Darby. Sul versante occidentale la 1ª Divisione britannica, disposta attorno Aprilia, era incaricata di impadronirsi della stazione ferroviaria di Campoleone, mentre la 1ª Divisione corazzata statunitense avrebbe operato una vasta manovra ad arco sul suo fianco sinistro, superando Campoleone per raggiungere i Colli Albani da ovest. Il generale Truscott ottenne che gli agguerriti ranger fossero inviati in avanguardia, sì da infiltrarsi nelle linee tedesche e occupare Cisterna, dove si sarebbero attestati nelle case coloniche per attirare e tenere occupati i tedeschi; nel frattempo, la 3ª Divisione sarebbe avanzata ai lati per chiudere le truppe nemiche fra due fuochi, quindi avrebbe lanciato due assalti a tergo dei tedeschi condotti dal 7º Reggimento di fanteria (da nord-ovest di Cisterna) e dal 504º Reggimento paracadutisti (da est, passando attraverso gli acquitrini).
Nella notte del 30 gennaio i ranger del 1º e del 3º Battaglione si misero in movimento, avanzando cautamente tra i campi, ma una volta penetrati in Cisterna furono investiti da un intenso fuoco di armi automatiche. La notte precedente, senza che gli Alleati se ne fossero accorti, i reparti della Panzer-Division "Hermann Göring" erano stati rinforzati dal 26. Panzer-Regiment, giunto a marce forzate dall'Adriatico: i ranger, convinti di dover solo rastrellare una cittadina modestamente presidiata, incapparono invece in uno schieramento numeroso, bene armato e motivato. I tedeschi, dopo averli fatti avvicinare, aprirono improvvisamente il fuoco e fecero avanzare alcuni semoventi, che sparando ad alzo zero falciarono i fanti americani; i ranger, disorientati, si sparpagliarono e cercarono rifugio nelle case. Ebbe inizio una violenta lotta urbana, che presto si evolse in favore dei tedeschi, superiori per numero e potenza di fuoco. Il colonnello Darby, nelle retrovie, inviò anche il 2º Battaglione ranger per tentare almeno di coprire la ritirata dei suoi uomini, tuttavia verso le 12:00 il comando del 3º Battaglione ricevette l'ultimo messaggio da Cisterna: il sergente Robert Ehalt riferì di avere soltanto dieci uomini e di aver perso il contatto con le altre compagnie del battaglione. Dopo poco i tedeschi ebbero ragione delle ultime resistenze: solo sei ranger fecero ritorno alle linee amiche, gli altri, in totale 761, erano stati uccisi o fatti prigionieri.
Nonostante la precaria situazione, la 3ª Divisione si raggruppò e continuò tenacemente a combattere fino al 1º febbraio; le punte avanzate lambirono la linea ferroviaria Cisterna-Campoleone e arrivarono a meno di un chilometro da Cisterna. Tuttavia gli scontri avevano indebolito più del previsto i reggimenti, che lamentavano oltre 3 000 perdite e non erano più in grado di combattere con efficacia. Il generale Truscott cessò di attaccare e si dispose a passare sulla difensiva; intanto il generale Clark, particolarmente colpito dalla vicenda dei ranger, ordinò un'inchiesta per appurare le cause e le responsabilità del disastro. Truscott si assunse la piena colpevolezza del fallimento, ma nessuno in realtà si aspettava un nemico così forte alla vigilia dell'attacco: in caso contrario, i ranger non sarebbero stati impiegati in maniera così affrettata. La battaglia di Cisterna si concluse quindi con una catastrofe per i ranger americani e diede modo ai tedeschi di organizzare una parata propagandistica per dimostrare la potenza della Germania: lunghe colonne di prigionieri alleati furono fatte sfilare nel pieno centro di Roma per impressionare e intimidire la popolazione.
Sul lato sinistro della testa di sbarco i britannici, appoggiati dai carri armati statunitensi, iniziarono ad avanzare verso Campoleone lungo la direttrice Anzio-Albano, disseminata di capisaldi; come da piano, la 1ª Divisione avanzò sul fianco sinistro su un terreno che secondo le ricognizioni aeree era idoneo al passaggio di mezzi corazzati, ma gli equipaggi si accorsero ben presto che l'area era solcata da decine di piccoli corsi d'acqua, che avevano reso il suolo molle e si erano scavati un letto profondo, tanto che alcuni casi i veicoli si imbatterono in rive friabili alte fino a 10 metri le quali offrivano ottime posizioni per i tedeschi. Le truppe britanniche battezzarono queste particolari conformazioni con il nome di uadi, il termine arabo che indicava i corsi d'acqua asciutti dell'Africa settentrionale.
Partendo da Aprilia, le Guardie irlandesi e le Guardie Scozzesi avanzarono verso il primo obiettivo, la "linea di partenza" costituita da una carrareccia che tagliava in due la linea ferroviaria e la strada Anzio-Albano 2,5 chilometri prima della stazione di Campoleone. Alle loro spalle la 3ª Brigata della 1ª Divisione, assieme a carri armati e semoventi, prese posizione nel buio fuori Aprilia: il compito di questa riserva era sostenere le Guardie quando all'alba si sarebbe scatenato il quasi certo contrattacco tedesco. Ancor prima di arrivare alla "linea di partenza" le Guardie furono prese sotto il tiro delle mitragliatrici e dei carri armati tedeschi mimetizzati: le perdite tra i britannici furono gravissime e, nonostante la "linea di partenza" fosse stata raggiunta, le Guardie furono costrette in ultimo a ripiegare lungo la ferrovia. Il generale Penney fu costretto a ripetere l'attacco, facendo accompagnare la fanteria dal 46° Royal Tank Regiment e dall'894º Anti-Tank Battalion americano: a sera le forze alleate erano penetrate a oltre 20 chilometri dal mare, raggiungendo le pendici dei Colli Albani, ma la stazione di Campoleone rimaneva in mano ai tedeschi poiché le truppe attendevano il supporto dei carri statunitensi. I veicoli, però, erano rimasti invischiati al vecchio terrapieno ferroviario di Carroceto, dove il terreno acquitrinoso e i tiri dei pezzi anticarro, installati sui poggi a ovest e nord-ovest, li avevano frenati. Nella notte tra il 30 e il 31 gennaio il generale Lucas acconsentì a far passare l'intera 1ª Divisione corazzata lungo la direttrice d'avanzata allo scopo di sfondare lì il fronte tedesco, più eroso, sebbene si profilasse il rischio di creare un ingorgo.
Il giorno seguente i combattimenti per Campoleone continuarono furiosi, nel tentativo di occuparla e spingersi verso l'incrocio di Osteriaccia, da dove i carri armati si sarebbero potuti finalmente aprire a ventaglio e penetrare nei Colli Albani. La pressione alleata fu però contenuta dai reparti tedeschi; sfruttando la migliore conoscenza del territorio, furono capaci di inchiodare i soldati nemici con tiri d'infilata, così come di falcidiare i plotoni corazzati che via via lasciavano la strada che portava in città per raggiungere un poggio sulla sinistra, da dove avrebbero potuto ingaggiare i carri tedeschi. Furono messi sistematicamente fuori combattimento dall'artiglieria e dai blindati accuratamente mimetizzati. A fine pomeriggio il generale Harmon si portò sulla prima linea e ispezionò i suoi mezzi corazzati; quando chiese a un caporale l'andamento della battaglia si sentì rispondere: «Bene signore, quando arrivammo eravamo centosedici e adesso siamo sedici. Abbiamo l'ordine di tenere la posizione fino al tramonto e credo che con un po' di fortuna ci riusciremo». Clark, Lucas e Harmon esaminarono la situazione e si resero conto che ogni speranza di uno sfondamento tramite i carri armati era sfumata. La provata 1ª Divisione corazzata fu ritirata nella zona del bosco del Padiglione, tra Anzio e Nettuno, e il 2 febbraio fu diramato l'ordine di cessare l'offensiva e presidiare in forze le posizioni conquistate.
Il saliente creato dall'avanzata britannica (che gli statunitensi chiamavano "pollice" a causa della sua forma) non fu evacuato nonostante la sua conformazione svantaggiosa, dato che si prestava facilmente a un accerchiamento o ad essere isolato, bensì fu rinforzato con altre truppe per contrastare la controffensiva tedesca. Era chiaro che gli obiettivi prefissi dall'operazione Shingle erano stati mancati e che l'iniziativa era passata in mano alla 14ª Armata tedesca; Churchill si espresse a tal proposito in modo molto secco: «[...] Avevo sperato che avremmo gettato un gatto selvatico sulla spiaggia, ma tutto ciò che abbiamo avuto non è che una balena arenata».
Il 28 gennaio Adolf Hitler inviò una direttiva dettagliata al feldmaresciallo Kesselring: il Führer era allora molto preoccupato per la situazione sul fronte orientale, dove era in corso la drammatica battaglia della sacca di Korsun', e temeva l'apertura del secondo fronte alleato attraverso la Manica, ma riteneva che la situazione sul fronte di Anzio desse finalmente l'opportunità alla Germania di infliggere una grande e sanguinosa sconfitta ai nemici occidentali. Hitler quindi confermò la necessità di mantenere a tutti i costi le posizioni di Cassino e contemporaneamente ordinò l'organizzazione di una grande controffensiva contro la testa di ponte per ottenere una vittoria campale di grande importanza, anche propagandistica. Nelle intenzioni del Führer le truppe tedesche avrebbero dovuto mostrare estrema determinazione e aggressività, infliggere agli Alleati il massimo di perdite e dare una dimostrazione eloquente dell'«integrità della forza combattiva dell'esercito tedesco». Nella direttiva Hitler affermava, con accenti estremamente enfatici, che il soldato tedesco doveva «essere compenetrato dalla volontà fanatica di imporsi vittoriosamente in tale battaglia».
Spronati da questo appello Kesselring, von Mackensen e i generali della 14ª Armata si misero all'opera per eliminare ciò che Hitler aveva battezzato «l'ascesso a sud di Roma». Fu deciso che l'attacco si sarebbe compiuto lungo la strada Anzio-Albano, la direttrice più rapida per il mare che offriva, inoltre, la possibilità di spaccare il fronte anglo-americano e avvolgere la troppo esposta 1ª Divisione britannica. L'attacco doveva essere sferrato dalla stazione di Campoleone e l'enfasi fu posta nell'infiltrazione alla base del saliente sfruttando il naturale orientamento dei profondi «uadi» lungo il Moletta, oppure penetrando nella boscaglia sul lato destro del "pollice". In vista dell'offensiva le forze tedesche, che fino ad allora erano entrate in posizione in modo caotico e misto, dovettero essere riorganizzate: il I Corpo d'armata paracadutisti (4. Fallschirmjäger-Division, 65. Infanterie-Division) fu assegnato al settore occidentale nei pressi di Albano sino alla foce del Moletta; i settori centrale e orientale furono posti sotto il comando del LXXVI Panzerkorps, forte della 3. Panzergrenadier-Division e la 715. Infanterie-Division (mot.), componenti il kampfgruppe Gräser stanziato nei pressi di Albano; infine il lato orientale era guarnito dalla 71. Infanterie-Division e dalla Panzer-Division "Hermann Göring", con la 26. Panzer-Division in riserva.
Al contempo il generale Lucas, dopo aver comunicato l'esito negativo del suo attacco e la situazione incerta, aveva ricevuto rinforzi. La 56th (London) Infantry Division del generale Gerald Templer fu ritirata dal fronte di Cassino e spedita ad Anzio, dove arrivò intorno all'8 febbraio, assieme alla 1st Special Service Force del colonnello Robert Frederick; a puntellare il fronte britannico furono ridislocati anche i paracadutisti del 3º Battaglione, 504º Reggimento, inizialmente in appoggio alla 3ª Divisione. Le linee alleate erano comunque presidiate in maniera diseguale nell'area di Campoleone, nonostante la presenza della 1ª Divisione britannica, della 56ª Divisione e della 45ª Divisione americana. Nel settore di Cisterna vigilavano la 3ª Divisione e la 1st Special Service Force.
Alle 23:00 del 3 febbraio i tedeschi del gruppo Gräser partirono all'assalto e in poche ore travolsero le Guardie irlandesi e scozzesi sull'ala sinistra dello schieramento britannico; sulla destra i Gordon Highlanders e gli Sherwood Foresters furono costretti ad arretrare dalle loro posizioni. I tedeschi, applicando efficienti tattiche d'infiltrazione, furono però capaci di isolare e attaccare i reparti più avanzati e ben presto il generale Penney ebbe un terzo della divisione accerchiata; egli, dunque, ordinò alla 168ª Brigata del brigadier generale Kenneth Davidson, appena sbarcata, di avanzare verso Carroceto e sferrare un contrattacco per liberare le forze isolate. Era fondamentale trarre in salvo quei reparti prima della notte: infatti, il maltempo persistente impediva qualsiasi azione delle pur numerose forze aeree e soltanto il preciso fuoco dell'artiglieria, annidata nella testa di sbarco, stava rallentando le puntate offensive tedesche e concedeva un po' di respiro ai britannici, ma dopo il tramonto sarebbe comunque servito a poco. Alle 16:00, perciò, la 168ª Brigata, affiancata dal 46° Royal Tank Regiment lanciò un deciso attacco sul fianco tedesco e aprì un varco consentendo la ritirata delle forze accerchiate, coperta da uno sbarramento d'artiglieria. A mezzanotte gli ultimi reparti furono messi al sicuro, ma le perdite erano state considerevoli e le truppe tedesche non accennarono a diminuire la pressione sul saliente.
L'offensiva riprese la sera del 7 febbraio e per la mezzanotte i tedeschi avevano sopraffatto la 24ª Brigata britannica, quindi tentarono di ripetere l'azione del 3 febbraio con l'accerchiamento delle truppe nemiche attorno a Carroceto, dove si erano ritirate. Il giorno successivo riuscirono a occupare il pendio di Buonriposo, a ovest della strada principale, arrivando a meno di 100 metri dalle posizioni britanniche; nel frattempo quattro reggimenti di fanteria, con l'ausilio di alcuni Panzer V Panther, raggiunsero le alture di Carroceto e catturarono 800 uomini. Anche Aprilia cadde in mano tedesca e, seppure la manovra di aggiramento non ebbe successo, il saliente era ormai perso e la testa di sbarco correva il pericolo di essere tagliata in due. Il 10 febbraio il generale Penney avvisò Lucas che la situazione non era più sostenibile, la sua divisione era a organico dimezzato e alcuni reggimenti erano stati praticamente annientati; Lucas inviò allora il 179º e il 180º Reggimento della 45ª Divisione fanteria statunitense, posta in riserva, ma il loro intervento fu tardivo. All'alba dell'11 febbraio il contrattacco anglo-americano per riprendere Aprilia fu vanificato dallo scarso coordinamento tra fucilieri e carri armati; solo un piccolo angolo della periferia dell'abitato fu conquistato e la mattina del 12 i granatieri tedeschi, appoggiati dai panzer, cacciarono gli Alleati dalla città. Il generale von Mackensen, che aveva stabilito il proprio quartier generale in una casa colonica all'estremità occidentale dei Colli Albani, concentrò le sue truppe a Carroceto e Aprilia: da qui sarebbero avanzate per 5 chilometri fino al bosco Padiglione, incuneandosi tra le divisioni nemiche e recidendo la testa di ponte in due tronconi. Questo piano, però, era stato studiato e imposto da Hitler e né von Mackensen, né Kesselring ne furono soddisfatti; i due ufficiali, comunque, si impegnarono con grande energia perché l'operazione Fischfang avesse successo.
Alle 06:30 di mercoledì 16 febbraio l'artiglieria tedesca bombardò per 30 minuti le linee britanniche lungo la via Anzio-Albano, dopodiché i fanti si lanciarono all'attacco contro le unità più avanzate della linea. L'avanguardia tedesca, costituita dal reggimento scelto di fanteria Lehr, concentrata su un fronte di 10 chilometri, attaccò la 45ª Divisione americana e la 56ª Divisione britannica; i battaglioni fucilieri del 157º e del 179º Reggimento statunitense - trincerati rispettivamente sul lato destro e sinistro di Aprilia - persero terreno, e fu soltanto grazie alla resistenza delle riserve che il fronte in quel punto non cedette. Anche le avanguardie britanniche del 197º Reggimento furono sbaragliate in un primo momento, ma nonostante gli aspri scontri a fine giornata i tedeschi avevano conquistato solo esigue porzioni di terreno al costo di pesanti perdite; il reggimento Lehr, da cui Hitler si aspettava lo sfondamento decisivo, fu decimato. Kesselring esortò von Mackensen a utilizzare le riserve e a mandare avanti la 26. Panzer-Division appoggiata dalla 29. Panzergrenadier-Division, ma il comandante della 14ª Armata attese il mattino seguente e, dopo un'incursione della Luftwaffe, mandò all'attacco sessanta panzer e tre divisioni di fanteria contro il 157º e il 179º Reggimento americano.
A mezzogiorno del 16 febbraio, complici altri bombardamenti della Luftwaffe, almeno quattordici battaglioni tedeschi erano penetrati in un cuneo di quasi 3 chilometri al centro della 45ª Divisione, mettendo in grave difficoltà i difensori che in alcuni punti ripiegarono in modo precipitoso e caotico. Per scongiurare l'immediato pericolo, gli Alleati riversarono sulle posizioni nemiche il fuoco di 400 cannoni, dei mortai, di venticinque carri armati e di quattro batterie antiaeree da 90 mm, per l'occasione utilizzate ad alzo zero. Dal mare intervennero inoltre i cacciatorpediniere e due incrociatori, che si portarono molto vicini alla costa, e infine piombarono dal cielo 800 aerei che nel corso della giornata sganciarono sulle truppe e sulle postazioni d'artiglieria tedesche circa 1.000 tonnellate di bombe. Lo slancio nemico fu dunque frenato e il generale Lucas tentò di ricucire il suo fronte pericolante nelle ore di pausa seguenti. Nelle prime ore del 17 febbraio la 45ª Divisione intraprese un debole contrattacco, facilmente respinto dai tedeschi che, poco prima dell'alba, si lanciarono nuovamente all'offensiva, coadiuvati dai battaglioni freschi di Panzergrenadier veterani della campagna di Sicilia, della battaglia di Salerno e dei duri combattimenti sulla linea Gustav. I panzer avanzarono superando la debole resistenza nemica; a mezzogiorno il 179º Reggimento di fanteria americano fu distrutto e i superstiti si ritirarono in grande disordine sull'ultima linea di difesa prima del bosco Padiglione, un cavalcavia che tagliava perpendicolarmente la via Albano-Anzio. Alle 14:00 il colonnello Darby, comandante dei ranger, rimpiazzò su ordine di Lucas l'ufficiale alla testa del menomato 179º Reggimento per riorganizzarlo; nei minuti seguenti, l'artiglieria anglo-americana eseguì numerosi tiri sul fronte di battaglia allentando la pressione tedesca.
La battaglia, comunque, si evolse presto in maniera confusa; le opposte artiglierie bersagliavano la zona di scontro e una granata esplose molto vicino al camper del generale Penney, che rimase ferito da alcune schegge: lo rimpiazzò il generale Templer, che mantenne il comando della 56ª Divisione. Nel frattempo, proprio durante la crisi, il generale Clark aveva deliberato la nomina del generale Truscott a vicecomandante del VI Corpo e la sua sostituzione, a capo della 3ª Divisione, con il brigadier generale John O'Daniel. Il 18 febbraio le condizioni atmosferiche peggiorarono e le squadriglie alleate rimasero quasi tutte a terra, ma poco prima di mezzogiorno un isolato ricognitore cominciò a trasmettere informazioni sui movimenti tedeschi; una colonna di 2 500 uomini, in marcia da Carroceto verso sud, fu bersagliata e distrutta dal tiro concentrato di 224 cannoni, che continuarono nelle ore seguenti a martellare sistematicamente le posizioni e i concentramenti tedeschi che il velivolo via via segnalava. Nel pomeriggio il generale von Mackensen, visti i magri risultati, spostò una parte delle sue truppe e sferrò un attacco da est, ma fu respinto dal 180º Reggimento fanteria americano. I battaglioni tedeschi subirono forti perdite e alle 21:30 interruppero il contatto. L'iniziativa passò dunque in mano agli Alleati e il 19 si misero in marcia due reggimenti statunitensi di fanteria corazzata con oltre venti M4 Sherman, i quali avanzarono per circa 1,5 chilometri e catturarono 200 soldati tedeschi, allentando la pressione sulla 45ª Divisione stremata da quattro giorni di combattimenti. Le divisioni tedesche lottarono ancora per altri due giorni e riuscirono a mantenere le posizioni raggiunte, ma non furono più in grado di riprendere l'offensiva; il feldmaresciallo Kesselring suggerì a Berlino di sospendere le operazioni ottenendo l'assenso di Hitler. L'operazione Fischfang era fallita e costò alla 14ª Armata oltre 4 500 vittime e la distruzione di un gran numero di mezzi. Alcune unità, già a ranghi incompleti, furono particolarmente provate dai combattimenti e, ad esempio, al 23 febbraio la 65. Infanterie-Division contava appena 673 uomini. Anche il VI Corpo subì molte perdite, superiori ai 5 000 uomini. Il costo delle battaglie attorno Anzio a un mese dallo sbarco costò complessivamente, ai tedeschi e agli anglo-americani, 40 000 tra morti, feriti, dispersi e prigionieri, il che impose uno stallo operativo a entrambe le parti.
Il feldmaresciallo Kesselring e il generale von Mackensen era ormai consapevoli che la grande vittoria decisiva richiesta da Hitler era impossibile a causa della superiorità degli Alleati e dell'esaurimento delle truppe; durante un giro d'ispezione sul fronte il feldmaresciallo si rese conto della stanchezza dei soldati e della loro incapacità di sferrare nuove offensive. All'inizio di marzo il generale Siegfried Westphal, capo di stato maggiore, fu inviato al quartier generale di Hitler per illustrare la situazione al Führer: l'ufficiale parlò con franchezza del grande logoramento dei reparti e Hitler, dopo l'irritazione iniziale, convenne con lui e manifestò la sua preoccupazione per la stanchezza della Germania e della Wehrmacht e per il mancato successo in Italia, che egli aveva ritenuto l'unico fronte di guerra dove i tedeschi avessero la possibilità di ottenere una vittoria.
Nonostante lo stallo dei piani operativi i tedeschi non fermarono la loro opera di vendetta e terrore ai danni della popolazione italiana della zona: il 18 febbraio, dopo che due tedeschi furono colpiti dal fuoco di un abitante di Cisterna, che uccise uno di loro dopo che questi stavano cercando di stuprare la moglie, alcuni soldati delle SS usarono l'episodio come pretesto per massacrare 16 abitanti della cittadina, mentre il 25 febbraio sei abitanti di Ara Sodano furono prelevati e giustiziati senza motivo a Vallicella. 
Il 22 febbraio, nel frattempo, il generale Clark si recò ad Anzio con i suoi collaboratori, incontrò il generale Lucas e gli comunicò che il giorno seguente sarebbe stato esonerato dal comando del VI Corpo per occupare il posto di vicecomandante della 5ª Armata: la testa di ponte di Anzio passò sotto la responsabilità del generale Truscott. La destituzione di Lucas era risultato delle pressioni del maresciallo Alexander e del primo ministro Churchill, rimasti sfavorevolmente colpiti dalle sue azioni durante e dopo lo sbarco. Lucas rimase per poco in servizio in Italia: a marzo fu rimpatriato e posto al comando di un'unità di addestramento. Truscott, non appena assunto il comando, fu impegnato a respingere continui ma fiacchi attacchi tedeschi, susseguitisi fino al 2 marzo; quel giorno, di mattina presto, la 3ª Divisione americana eseguì un contrattacco che però fu arrestato nei pressi di Ponte Rotto, una località poco a sud-est di Cisterna, e che portò alla riconquista di qualche posizione. Essendo migliorate le condizioni climatiche, furono fatti alzare in volo 241 bombardieri Consolidated B-24 Liberator, 100 quadrimotori Boeing B-17 Flying Fortress, 113 caccia Lockheed P-38 Lightning e 63 cacciabombardieri Republic P-47 Thunderbolt che colpirono con estrema durezza Cisterna, Velletri, Carroceto e tutte le posizioni tedesche nella regione. Gli aerei bombardarono le postazioni nemiche fino alla tarda mattinata, lasciando le forze tedesche indebolite e incapaci di attaccare; ebbe inizio così il periodo di stasi operativa che sarebbe continuato nelle settimane successive.
La battaglia di febbraio aveva conferito ad Anzio una reputazione di pericolo che non la abbandonò nemmeno quando i grandi combattimenti cessarono. La testa di sbarco era di natura peculiare, giacché non disponeva di una retrovia sicura per il riposo e il ricambio delle truppe in prima linea; gli stessi ospedali, i depositi, i ricoveri erano costantemente sotto la minaccia del tiro tedesco e di quello, più saltuario ma pur sempre preoccupante, delle incursioni della Luftwaffe. La testa di ponte era sorprendentemente piccola per combattere una guerra moderna e diveniva più angusta man mano che scorrevano le settimane: si estendeva per non più di 11 chilometri nell'entroterra, lungo la strada per Albano, e per circa 15 chilometri in larghezza. In realtà, la distanza media del perimetro dalla costa non era superiore ai 6/7 chilometri, una misura trascurabile tenuto conto dalla gittata delle artiglierie.
Se il fronte rimase statico fino alla fine di aprile, all'interno si svolgeva un'intensa attività, soprattutto di notte. Il generale Truscott, dopo le operazioni di marzo, fece evacuare tutti i 22 000 civili e fin da subito iniziò un'intensa sistemazione della prima linea, accompagnata da una riorganizzazione amministrativa delle truppe, raggruppando sotto i rispettivi comandanti divisionali quelle unità anglo-americane che si erano inestricabilmente mescolate durante la battaglia. Procedette inoltre a far affluire forze fresche: a marzo la 5th Infantry Division britannica del generale Philip Gregson-Ellis rilevò lungo il Moletta l'esausta 56ª Divisione. La 1ª Divisione britannica, del pari molto provata, rimase a difesa degli «uadi» e del terreno pianeggiante attorno al "cavalcavia"; poté giovarsi di vari cambi e non perse mai il contatto con le truppe tedesche poco distanti. La 45ª Divisione fanteria statunitense del generale Eagles completava il fronte attorno al "cavalcavia" e fu stanziata di fronte al bosco Padiglione. Il tratto orientale della testa di ponte, formante a est della macchia una grande curva che aggirava il canale Mussolini, fu affidato a vari reparti, compresa la 1st Special Service Force. Infine il reggimento paracadutisti e i battaglioni ranger lasciarono Anzio, sostituiti dalla 34th Infantry Division americana, e sia la 3ª Divisione fanteria sia la 1ª Divisione corazzata statunitense lasciarono la linea per costituire la riserva.
Dopo tre mesi di duri combattimenti e altrettanti tentativi di sfondare la Gustav, gli Alleati avevano pagato un alto prezzo in vite umane e le battaglie inconcludenti sul fronte italiano avevano trattenuto più del dovuto un certo numero di LST nel Mediterraneo, causando ritardi nell'esecuzione dell'operazione Overlord e il rinvio dell'operazione Anvil. Inoltre erano state sprecate tutte le preziose riserve di fanteria destinate all'Europa per la creazione di tre magre teste di ponte: una ad Anzio, una oltre il fiume Garigliano e una oltre il fiume Rapido. I comandanti supremi anglo-statunitensi, compreso il generale George Marshall (capo di stato maggiore dell'esercito statunitense), convennero che bisognava conquistare Roma per riequilibrare in un certo modo il grande tributo di sangue pagato e, quindi, porre in secondo piano la campagna d'Italia. L'inverno consentì agli Alleati di rinforzarsi con nuove unità, di colmare con forze fresche le divisioni più colpite dai lunghi mesi di campagna e di far arrivare sia sul fronte di Cassino sia su quello di Anzio migliaia di tonnellate di rifornimenti e armi.
Il maggior generale John Harding, capo di stato maggiore di Alexander, denominò un piano generale che prospettava un'offensiva combinata da Cassino e Anzio nel mese di maggio con il nome in codice di operazione Diadem: lo scopo principale non era la conquista di Roma, bensì la distruzione della 10ª Armata tedesca. Harding prevedeva il trasferimento, svolto nella massima segretezza, dell'8ª Armata britannica dal fronte dell'Adriatico a quello di Cassino, concentrando due armate a pieni ranghi su un breve tratto di 32 chilometri. Il maresciallo Alexander avrebbe potuto disporre, così, di 21 divisioni, escluse quelle del VI Corpo d'armata trincerato ad Anzio. L'8ª Armata, passata al generale Oliver Leese, avrebbe dovuto sferrare l'attacco principale nella valle del Liri, mentre la 5ª Armata del generale Clark (comprendente il Corps expéditionnaire français en Italie del generale Alphonse Juin) ebbe il compito di effettuare un attacco sussidiario attraverso i monti Aurunci, a ovest del fiume. Il VI Corpo, rinforzato da altre truppe di riserva, avrebbe quindi sferrato la sua offensiva appena avesse ricevuto l'ordine diretto da Alexander (secondo i calcoli dello stato maggiore all'incirca quattro giorni dopo l'attacco sulla linea Gustav): era incaricato di avanzare e assicurarsi i Colli Albani, bloccando le vie di fuga alla 10ª Armata.
Il generale Clark, tuttavia, non interpretò allo stesso modo la battaglia e i suoi obiettivi: quasi ossessionato dalla conquista di Roma, era convinto che l'avanzata decisiva spettasse alle sue truppe, ed era roso dalla preoccupante certezza che sia Alexander sia Leese fossero d'accordo per privare la 5ª Armata della gloria di occupare la capitale italiana a favore invece dell'8ª Armata. Durante la fase di pianificazione, Clark ritenne di aver trovato conferma alle sue paranoie quando fu informato che il generale Alexander aveva richiesto al generale Truscott l'elaborazione di quattro diversi progetti offensivi per il VI Corpo e che, il 5 maggio, aveva dato la sua autorizzazione a uno di questi studi, denominato in codice operazione Buffalo. Clark contattò immediatamente Alexander e con toni duri spiegò la sua irritazione per quella che considerava un'interferenza nella catena di comando statunitense: il generale britannico, probabilmente per non creare ulteriori tensioni, assicurò a Clark che il VI Corpo d'armata avrebbe goduto di completa autonomia di manovra, quindi gli propose di cambiare i piani di "Buffalo" quando lo avesse ritenuto più opportuno.
L'operazione Buffalo contemplava la conquista di Cisterna e lo sfondamento della linea tedesca, imperniata su questo settore e sul terrapieno della ferrovia che correva più nord-ovest; doveva seguire un'avanzata fra i Colli Albani e i Colli Lepini. Nella fase iniziale la 1ª Divisione corazzata statunitense avrebbe aggirato Cisterna da ovest, la 3ª Divisione fanteria statunitense avrebbe assalito la città e la 1st Special Service Force sarebbe avanzata sul lato orientale, per tagliare la statale n.6. Infine la 45ª Divisione fanteria sarebbe avanzata fino a Carano e i britannici avrebbero messo in atto una serie di piccole sortite per trattenere i tedeschi sul perimetro occidentale della testa di sbarco. Il piano non era esente da notevoli difficoltà: i tedeschi avevano ad Anzio cinque divisioni e mezzo e inoltre il generale von Mackensen disponeva della 26. Panzer-Division e della 29. Panzergrenadier-Division, che il feldmaresciallo Kesselring aveva ritirato in riserva e trasferito a sud di Roma; queste unità potevano essere agevolmente impiegate contro il VI Corpo, ma gli Alleati potevano contare su una soverchiante superiorità aerea e sul vasto parco d'artiglieria sulla spiaggia.
Ai primi di maggio iniziarono i febbrili preparativi per l'operazione congiunta e, nella testa di sbarco, furono immagazzinate più di 1 000 000 tonnellate di rifornimenti, indispensabili per sostenere l'avanzata della 5ª Armata; su richiesta del generale Truscott vi fu distaccata anche la 36th Infantry Division del maggior generale Fred Walker, e la divisione corazzata del generale Harmon fu riportata a organico completo con 232 nuovi Sherman. I reparti del genio consolidarono le vie di avanzata, coprirono il terreno acquitrinoso sulle paludi Pontine, in vista del congiungimento con la 5ª Armata lungo la costa, e costruirono un campo per prigionieri vicino a Conca. Alle 23:00 dell'11 maggio prese avvio l'operazione Diadem, che colse di sorpresa i tedeschi: i loro servizi d'informazione, infatti, erano stati abilmente sviati e indotti a credere che i preparativi alleati fossero volti a intraprendere un nuovo sbarco nei pressi di Civitavecchia, programmato per il 24 maggio. Dopo una settimana di furiosi combattimenti attorno Cassino, i tedeschi furono posti in una condizione difficile dalle truppe marocchine del generale Juin e furono costretti a ripiegare verso la poco distante linea Hitler (ben presto rinominata linea Senger, per evitare ripercussioni propagandistiche in caso di una sua caduta), approntata nei mesi precedenti nella valle del Liri: anche questa catena fortificata fu poi penetrata, vicino Aquino. Il maresciallo Alexander, dunque, ordinò al VI Corpo di prepararsi ad avanzare per il 21 maggio, ma si scontrò nuovamente con l'opposizione del generale Clark, il quale gli disse: «Credo che sarà necessario ritardare di almeno ventiquattro ore e possibilmente di quarantotto ore l'attacco da Anzio perché dobbiamo avere un forte appoggio aereo e le previsioni meteorologiche non sono buone in questo momento. Sto dando ordini al II Corpo di sfondare la linea Hitler a nord di Fondi; quando vi sarò riuscito, mi spingerò innanzi a tutta forza per unirmi con la testa di sbarco». Il 22 Clark si trasferì permanentemente presso il comando di Anzio e, il giorno seguente, in concomitanza con lo sfondamento dell'88ª Divisione fanteria statunitense nel settore di Fondi in direzione Terracina ordinò l'attacco in obbedienza al piano "Buffalo": poco prima delle 06:00 l'artiglieria della testa di sbarco aprì un pesante fuoco di copertura e la fanteria si accinse all'assalto, mentre i bombardieri martellavano le postazioni tedesche.
Non appena le divisioni si portarono avanti fu chiaro che era stata ottenuta una sorpresa tattico-strategica, ma la difesa tedesca fu ciononostante accanita e si avvalse di postazioni ben preparate. La 1ª Divisione corazzata, che puntava a ovest di Cisterna, a fine giornata si era spinta per meno di 500 metri oltre il terrapieno della ferrovia; solo l'utilizzo di alcuni carri Mk IV Churchill (detti Snake e modificati in modo tale da aprire varchi lungo i campi minati) permise a qualche gruppo di combattimento di oltrepassare il terrapieno e marciare verso le pendici dei Lepini. Nel frattempo la 1st Special Service Force del colonnello Frederick aveva aggirato Cisterna da est e bloccato la statale n.7 e, al contempo, la 3ª Divisione stava combattendo alla periferia della città. A fine giornata il generale Truscott esaminò la situazione e poté dirsi soddisfatto: erano stati completati gli obiettivi previsti e i reparti erano in buona posizione per rinnovare l'attacco il giorno successivo, mentre erano stati riportati casi isolati di cedimento tra le formazioni tedesche: furono anzi catturati 1 500 prigionieri, concentrati nei campi di raccolta predisposti ad Anzio e Nettuno.
Il mattino seguente la 45ª Divisione statunitense respinse una serie di contrattacchi e il 7º Reggimento fanteria della 3ª Divisione riuscì a penetrare nell'abitato di Cisterna, eliminando gli ultimi difensori; gli altri due reggimenti, appoggiati dall'artiglieria divisionale, procedettero oltre la cittadina lungo la strada che conduceva al paese di Cori. Anche la 1ª Divisione corazzata, dopo le iniziali difficoltà, aveva stroncato le opposizioni nemiche e stava avanzando verso Velletri: Truscott poté annunciare al generale Clark che, finalmente, la principale linea di resistenza tedesca era stata spezzata. Le difese tedesche iniziarono a sgretolarsi su entrambi i fronti e Clark parlò con Truscott della possibilità di far entrare in scena la 45ª, la 34ª e la 36ª Divisione per una rapida puntata su Velletri (al margine dei Colli Albani), concomitante con una spinta del resto delle sue truppe, attraverso il valico omonimo, sulla linea Cori-Valmontone. Il comandante della 5ª Armata era convinto di poter adempiere a entrambi gli obiettivi ed era fiducioso che il tenente generale Geoffrey Keyes, comandante del II Corpo d'armata, avrebbe presto raggiunto la testa di ponte con l'88ª Divisione, in testa all'avanzata. Il contatto avvenne prima del previsto, nella tarda mattinata del 25 maggio, e Clark dovette decidere come agire nel proseguimento delle operazioni tenendo conto di tre fattori: prendere Roma prima dell'inizio di Overlord, evitare di combattere dentro la capitale, cercare di distruggere l'esercito tedesco.
Non appena avvenne il congiungimento il generale Frido von Senger und Etterlin, comandante del XIV. Panzerkorps schierato sulla linea Gustav, propose allo stato maggiore della 10ª Armata di impegnare senza indugio le sue divisioni mobili nell'area del profondo fianco destro, presso Valmontone. Qui, infatti, si profilava il pericolo più grave per tutte le forze tedesche che si trovavano a sud della linea Valmontone-Sora: se gli anglo-americani fossero riusciti a impossessarsi di Valmontone, il loro ripiegamento sarebbe stato problematico. La minaccia era ancora più grave, spiegò il generale, data l'impraticabilità delle strade di montagna a est della statale n.6 Casilina a causa della totale supremazia aerea alleata. Inoltre la rotabile che da Tivoli porta per Subiaco ad Alatri era facilmente bloccabile dai reparti motorizzati nemici. Ma la soluzione operativa di von Senger fu in parte irrealizzabile perché la situazione della 14ª Armata era peggiore del previsto: il 26 maggio, giorno in cui egli prevedeva di lanciare le sue forze nella posizione di Valmontone, la battaglia per la testa di ponte era ormai persa. Il VI Corpo e il resto della 5ª Armata statunitense registrarono infatti, nel settore di Anzio, una notevole serie di successi che portarono lo sfondamento della testa di ponte.
In effetti il generale Truscott aveva ricevuto ottime notizie e aveva condotto una buona battaglia; la strada che portava al valico di Velletri si stava aprendo rapidamente. Le forze corazzate del generale Harmon erano state bloccate alle porte della città ma nuclei di fanteria meccanizzata stavano avanzando in direzione del villaggio di Giulianello, sito nel punto più basso del valico. Nel frattempo il colonnello Frederick aveva comandato la 1st Special Service Force sui fianchi dei Colli Lepini, oltre Cori, e la 3ª Divisione statunitense si era portata a ridosso del passo di Velletri: questa cittadina fu fatta immediatamente presidiare alla Panzer-Division "Hermann Göring" dal generale von Mackensen, che in questo modo tentava un'estrema difesa della vitale statale n.6, passante per Valmontone e via di ritirata obbligata per la 10ª e 14ª Armata. Posizioni difensive e blocchi stradali furono rapidamente organizzati anche nel piccolo borgo di Artena, ultimo baluardo prima della strada. Truscott era comunque convinto, con l'impiego in massa delle sue forze, di riuscire a occupare Velletri e Artena in tempo e tagliare così la statale n.6; il 26 maggio, tuttavia, il responsabile alle operazioni della 5ª Armata (brigadier generale Donald Brann) gli ingiunse di lasciare la 3ª Divisione e la 1st SSF a bloccare la statale n.6 e organizzarsi al più presto per un assalto in forze verso nord-ovest, sulle pendici occidentali dei Colli Albani, dove i tedeschi disponevano di saldi sistemi difensivi riuniti sotto il nome di linea Caesar. Il generale rimase profondamente scosso dalle direttive ricevute: «Non è il momento giusto», protestò «Non ci risulta nessun ritiro di truppe dalla parte occidentale della testa di ponte e nessuno spostamento verso Valmontone. [...] Il mio accordo con Clark era basato su questi punti. Non è il momento giusto per spostare l'attacco. Dovremmo invece riversare il massimo sforzo su Valmontone per assicurarsi la distruzione totale dell'armata tedesca in ritirata» e comunicò a Brann che non avrebbe obbedito all'ordine finché non avesse parlato con Clark in persona; questi non poté essere raggiunto per telefono e Truscott fu costretto a rispettare gli ordini. Fece dunque eseguire una conversione verso nord-ovest al VI Corpo e si mise a pianificare l'assalto ai ripidi vigneti, ai boschetti e alle cittadine fortificate dei Colli Albani. Il 27 maggio la "Hermann Göring", dopo una marcia forzata, occupò Velletri e tenne saldamente aperta la via di fuga della 10ª Armata.
I precisi ordini del maresciallo Alexander non furono quindi eseguiti ed egli ne ricevette notizia solo ventiquattr'ore dopo che erano stati disattesi e quindici minuti dopo l'inizio dell'assalto ai Colli. Informato del fatto compiuto dal capo di stato maggiore di Clark, maggior generale Alfred Gruenther, Alexander accettò la decisione augurandosi che: «[...] il comandante d'armata continuerà ad avanzare verso Valmontone [...] so che si rende conto dell'importanza della conquista delle alture». La 5ª Armata aveva ottenuto successi sorprendenti al sud e perciò Alexander, secondo lo storico Fehrenbach, non aveva una reale ragione per opporsi alla decisione di Clark di agire nella sua zona, per cui acconsentì senza opporsi. Ma la 3ª Divisione fanteria, stanca e indebolita dalle pesanti perdite subite a Cisterna, non riuscì a interrompere la statale n.6 e si pose in atteggiamento difensivo di fronte alla determinata "Hermann Göring", mentre i resti della 10ª Armata ripiegavano attraverso Valmontone. Ai primi di giugno i reggimenti della 36ª Divisione del generale Walker si prepararono ad attaccare la forte posizione di monte Artemisio, nei Colli Albani, le cui postazioni e casematte si erano rivelate ostacoli insidiosi; una pattuglia scoprì fortuitamente un punto debole, da cui sarebbe stato possibile filtrare oltre le fortificazioni nemiche, transitare nel settore dell'Artemisio e uscire dietro a Velletri, aggirando così la linea Caesar. L'operazione, seppur rischiosa, andò a buon fine e il 2 giugno il 142º e il 143º Reggimento di fanteria colsero i tedeschi di sorpresa. La battaglia fu molto cruenta, ma nel pomeriggio la 36ª Divisione aveva ormai spezzato il fronte e la strada per Roma fu sgombrata.
Nel frattempo l'8ª Armata, la cui direttrice principale - ossia la statale n.6 - era ormai occupata dagli americani, si stava lentamente muovendo nella valle del Liri e il 31 entrò a Frosinone; vi era ormai una congestione considerevole di uomini e mezzi lungo la statale, ma gli statunitensi precedevano i britannici sulla strada verso Roma. Il 3 giugno Hitler autorizzò il feldmaresciallo Kesselring ad abbandonare la capitale, sebbene fosse già in atto un disimpegno generale: mentre le retroguardie della 4. Fallschirmjäger-Division ritardavano l'avanzata degli Alleati, le ultime unità della provata 10ª Armata superavano la capitale verso nord, mentre la 14ª Armata l'attraversava senza che la popolazione interferisse seriamente nel movimento. Iniziò quindi una sorta di gara tra il II Corpo d'armata del generale Keyes e il VI Corpo del generale Truscott per aggiudicarsi l'ingresso in città, ma fu la 1st Special Service Force del colonnello Frederick, montata a bordo dei carri armati della 1ª Divisione corazzata, ad arrivare per prima alle porte del centro di Roma nella mattinata del 4 giugno.
Il generale Clark precedette di un solo giorno l'avvio dell'operazione Overlord, anche se questa fu poi spostata al 6 giugno a causa del maltempo che imperversava sulla Manica: liberata la capitale, la campagna d'Italia passò in secondo piano nella strategia globale alleata. Tuttavia Clark, dominato dal sospetto e dall'ossessione di conquistare Roma, aveva agito in maniera poco efficace, perché se avesse mantenuto la pressione su Valmontone dopo il 26 maggio non solo avrebbe raggiunto la meta molto più in fretta, ma avrebbe anche annientato gran parte della 10ª Armata. Essa infatti, nonostante la sconfitta, aveva mantenuto la propria coesione e non era caduta preda della disorganizzazione come aveva sperato il maresciallo Alexander; condusse anzi un'abile ritirata e, ricevuti alcuni rinforzi, fu capace di rallentare considerevolmente le divisioni anglo-statunitensi dapprima sulla linea dell'Arno e poi, nei mesi invernali, tra i contrafforti degli Appennini dove si snodava la linea Gotica.
Il tentativo degli Alleati di tagliare con una sortita dalla testa di ponte di Anzio la ritirata della 10ª Armata e soprattutto del XIV Corpo corazzato era fallito, ma secondo il generale von Senger questo non significò che il piano di Alexander, che prevedeva un attacco in forze contro Valmontone, avrebbe avuto successo. Questi, nel progettare l'offensiva di maggio, si era ovviamente posto la domanda se e quando sarebbe stato utile effettuare la conversione per separare la molto arretrata 10ª Armata dalla 14ª Armata e quindi interrompere le sue vie di ritirata, intraprendendo allo stesso tempo l'inseguimento della 14ª Armata. Per sventare questa minaccia il XIV Panzerkorps ebbe, il 1º giugno, l'ordine di sganciarsi e presidiare prima di tutto Tivoli per proteggere il fianco destro dell'armata e, successivamente, dirigersi verso il Tevere per presidiarne i passaggi a nord fino a Orvieto, per impedire agli Alleati di attraversare il fiume. Iniziò così una sorta di gara tra la 5ª Armata di Clark e il XIV Panzerkorps impegnato a proteggere il fianco della sua armata, lungo il settore tirrenico. In occasione dello sfondamento della 5ª Armata in direzione di Roma, il generale Clark aveva frettolosamente annunciato che «una delle due armate di Kesselring non combatteva più». Ma la dichiarazione si rivelò quanto mai inesatta, in quanto gli americani non riuscirono mai, durante l'inseguimento, a scavalcare i tedeschi; fu invece assai più corretta una pubblicazione del Dipartimento della Guerra degli Stati Uniti, scritta durante la guerra: «La 10ª e la 14ª Armata del maresciallo Kesselring, la cui distruzione era stata l'obiettivo della battaglia in Italia, non vennero annientate, ma si ritirarono affrettatamente dopo aver subito gravi perdite».
L'operazione Shingle, con la quale gli Alleati avrebbero «piantato un pugnale nel fianco destro di Kesselring», rappresentò l'unico tentativo di sbarcare alle spalle del fronte tedesco in Italia e fin dall'inizio non si svolse secondo le previsioni dei comandi anglo-americani e del primo ministro Churchill. L'attacco non si giovò neppure di un effetto sorpresa strategico poiché la Luftwaffe, nonostante le innegabili difficoltà in cui si dibatteva, ai primi di gennaio riuscì a scattare alcune fotografie aeree del porto di Napoli, dove furono individuati movimenti che facevano pensare a un imminente attacco anfibio. Il feldmaresciallo Kesselring, dunque, aggiornò la pianificazione prevista in caso di sbarco e richiamò rinforzi dal versante adriatico; tuttavia il primo attacco degli Alleati nel settore di Cassino iniziata il 18 con un'offensiva generale su tutta la linea del Garigliano, fece sì che Kesselring concedesse queste riserve al preoccupato generale von Vietinghoff, consentendo al VI Corpo d'armata di sbarcare incontrastato e stabilire senza problemi una testa di ponte. Il generale Kurt Jahn, intervistato nel dopoguerra dallo storico britannico Basil Liddell Hart, disse a proposito: «Al momento dello sbarco c'erano in zona soltanto due battaglioni tedeschi. Le truppe alleate avrebbero potuto facilmente raggiungere i Colli Albani». Inoltre sarebbe stato impossibile far affluire truppe sufficienti per contendere agli anglo-statunitensi i Colli, via di transito dei rinforzi e dei rifornimenti per le divisioni schierate sulla linea Gustav: tuttavia il VI Corpo rimase immobile. La scarsa aggressività alleata permise al comando tedesco di attivare ed eseguire in tempo il previsto piano di contenimento, tanto che la sera del 25 gennaio Kesselring e il suo stato maggiore si resero conto che «il pericolo acuto di uno sfondamento in direzione di Roma o Valmontone è passato». Gli Alleati passarono all'offensiva tardivamente e i tedeschi non ebbero problemi a respingerli, benché il VI Corpo disponesse ad Anzio e Nettuno di quasi cinque divisioni con tutto il loro materiale. Kesselring era riuscito a trasferire nel settore forze quasi eguali, tra cui una divisione proveniente dall'Italia settentrionale e una dalla Francia; a dirigere queste forze riunite nel comando della 14ª Armata fu designato il generale von Mackensen, che dall'inizio di febbraio contrattaccò in varie occasioni mettendo in seria difficoltà le forze alleate.
La controffensiva (operazione Fischfang) del 16 febbraio fu ordinata dallo stesso Hitler, sicuro che ci fosse la possibilità di infliggere una pesante sconfitta agli Alleati e dimostrare loro, così come al popolo tedesco, che ogni sbarco avrebbe potuto essere ricacciato in mare; egli sperava anche di rassicurare la popolazione tedesca in merito alla intatta capacità della Wehrmacht di respingere un'invasione dell'Europa settentrionale. Il contrattacco fallì, ma il VI Corpo rimase in una situazione molto precaria; il generale Lucas fu ritenuto responsabile e il 23 febbraio fu destituito: fu accusato di aver sbarcato un'eccessiva quantità di uomini e mezzi in una testa di ponte troppo angusta, creando così le premesse di una perdurante confusione organizzativa, e di aver mancato di aggressività e determinazione. Il generale Truscott spese i successivi tre mesi nella riorganizzazione, morale e materiale, delle divisioni alleate, raddoppiando i suoi effettivi ad Anzio; anche più a sud, dopo che due attacchi tra febbraio e marzo si erano infranti sulla linea Gustav con pesanti perdite, l'alto comando alleato assunse un atteggiamento difensivo e iniziò la preparazione di una nuova offensiva per il mese di maggio (operazione Diadem).
Nonostante dimostrassero una straordinaria capacità di ripresa, le forze tedesche avevano sofferto enormi perdite umane e materiali durante gli scontri di Cassino e, al momento della quarta offensiva di maggio, erano in condizioni difficili, tanto che Kesselring ai primi di maggio ritirò dalla linea Gustav tre divisioni corazzate e meccanizzate e le disperse, in parte per riequipaggiarsi, sorvegliare le spiagge e rinforzare in caso di necessità la 10ª o la 14ª Armata. Il feldmaresciallo si rendeva conto che l'arrivo della bella stagione avrebbe consentito agli Alleati di sferrare una nuova offensiva a Cassino e Anzio: perciò, in ottemperanza alla tattica di difesa in profondità che aveva utilizzato efficacemente già da Salerno, distribuì le proprie forze in modo tale che queste non rimanessero imbottigliate e accerchiate, proteggendo le vie di ritirata. In Italia non giunsero nuove formazioni tedesche alla conclusione dell'offensiva invernale, chiaro segnale che la campagna, intrapresa dagli Alleati proprio per distogliere le riserve tedesche dai fronti orientale e soprattutto occidentale, aveva mancato il suo fine strategico. Gli alti comandi anglo-americani, anzi, furono costretti a impegnarvi sempre più energie, uomini e mezzi, tanto più che l'attività partigiana italiana a quel tempo era disorganizzata e non creò grossi problemi a Kesselring, che alle azioni di rappresaglia e repressione destinò le formazioni della RSI (come le Brigate Nere) senza distogliere forze tedesche dal fronte. Infine il comandante tedesco seppe approfittare delle divergenze alleate per bloccare l'inizio di penetrazione verso Valmontone e trarre in salvo la quasi totalità della 10ª Armata; l'inseguimento successivo, effettuato dagli Alleati con le truppe provenienti dalla testa di ponte, non raggiunse la premessa operativa prevista: essi persero il vantaggio della favorevole situazione di partenza quando i tedeschi frustrarono le puntate offensive da Anzio. La massa delle truppe tedesche, in virtù della mobilità derivante dalla motorizzazione, fu ripetutamente in grado di formare linee di resistenza che, per quanto poco consistenti, rallentarono la progressione anglo-statunitense e secondo il generale von Senger questa determinazione, nonostante la situazione sfavorevole della Germania, impose una ritirata combattuta che si protrasse per anni, permettendo al difensore di «cullarsi nella fallace illusione strategica di non essere stato battuto definitivamente da una manovra di aggiramento». Retrospettivamente egli affermò, nel suo libro di memorie, che gli Alleati non si rendevano ancora conto delle possibilità offerte dalle operazioni di sbarco; in qualsiasi punto della costa italiana avrebbero potuto aggirare lo schieramento tedesco, inferiore sul mare e nell'aria. Tuttavia l'imprescindibile necessità di una copertura aerea limitò la pianificazione a quei luoghi compresi nel raggio d'azione degli apparecchi da caccia, di autonomia non particolarmente estesa. Diventa dunque lecito, in questo frangente, chiedersi se uno sbarco in Sardegna o in Corsica, anziché a Salerno, non avrebbe fatto prendere una piega completamente diversa alla campagna. Le due isole erano infatti portaerei naturali e da esse l'aeronautica alleata avrebbe potuto operare nell'area di Livorno, rendendovi possibile uno sbarco. Secondo von Senger gli Alleati sarebbero così stati in grado di abbreviare di un anno almeno la dura campagna.
Lo sbarco di Anzio fu caratterizzato dall'inerzia iniziale di Lucas, atteggiamento che attirò l'attenzione di tutti gli storici e degli stessi generali nel giudizio sull'esito della battaglia. Il generale non ricevette mai disposizioni precise né da Alexander né da Clark. L'intenzione dei comandanti era quella di tagliare le linee di comunicazione dei tedeschi e costringerli ad abbandonare la Gustav o creare una posizione fortificata dietro alle linee nemiche, con il compito di distruggerle, permettendo così lo sfondamento della Gustav? Nel primo caso le truppe alleate sarebbero dovute avanzare verso l'entroterra, nel secondo avrebbero dovuto rinforzare il settore della testa di sbarco, attendere le forze nemiche e attaccarle in modo decisivo. Lucas, dubbioso, optò per un compromesso: all'inizio attese e poi, sotto la pressione dei comandanti superiori, partì all'attacco quando ormai era chiaro che i tedeschi avevano schierato forze fresche senza sguarnire la Gustav.
Dal canto loro i generali Alexander e Clark non furono chiari nel diramare gli ordini. Il 12 febbraio Alexander emanò la direttiva per Shingle che ordinava di avanzare sui Colli Albani, ma non specificava di dover iniziare i combattimenti per una battaglia decisiva verso Roma o contro le forze tedesche sulla Gustav. Solo nelle sue memorie Alexander spiegò che: «ci si aspettava che Lucas [...] avanzasse con un reggimento verso i Colli Albani dopo la presa di Anzio» ammettendo così che la sola idea di una minaccia contro le linee di comunicazione tedesche, sebbene fosse in larga parte un diversivo, sarebbe stata sufficiente per imporre una ritirata dalla Gustav. Clark non discusse gli ordini e Alexander, memore dell'esperienza bruciante di Salerno, si preoccupò soprattutto di dotare le forze di sbarco di un nutrito contingente in previsione di una probabile battaglia nell'immediato retroterra delle spiagge. Il comandante in capo si preoccupò inoltre di far partecipare un buon numero di forze britanniche, in modo tale da «condividere le sofferenze», anche se dal punto di vista di Clark i britannici vollero mandare una divisione ad Anzio solo per essere presenti a un'eventuale conquista di Roma e spartirsi il trionfo.
A rendere ancor più vaga la posizione di Alexander fu la sua sibillina affermazione alla conclusione della visita alla testa di sbarco: egli si disse «molto soddisfatto», anche se non precisò se lo fosse per lo svolgimento dell'operazione o per la decisione di Lucas di attenersi al progetto di prepararsi a un contrattacco. Il comandante americano, d'altro canto, ebbe l'impressione che Alexander fosse molto soddisfatto di lui e annotò sul suo diario che il comandante in capo pensava che avesse fatto «un ottimo lavoro». Lo stesso Clark ebbe non poche esitazioni a spingere Lucas in un'azione audace il primo giorno di sbarco; anch'egli rimembrò le difficoltà patite a Salerno ed emanò direttive vaghe, in cui sosteneva che Lucas avrebbe dovuto agire «in modo da non costringerlo ad avanzare col rischio di sacrificare il VI Corpo». Quali che fossero le loro ragioni per non spronare Lucas all'azione, Alexander e Clark tornarono ai rispettivi quartier generali nel pomeriggio del 22, dando l'impressione di approvare i progressi sino ad allora compiuti e, soprattutto, la tattica temporeggiatrice di Lucas.
Rimase però incontrovertibile che, con appena due divisioni, il giorno stesso dello sbarco il generale Lucas non aveva forze sufficienti a portare a termine il compito che gli era stato assegnato: nonostante l'impegno di Churchill al riguardo, gli alti comandi lesinarono le risorse soprattutto perché gli americani mantennero il loro scetticismo circa l'intera campagna d'Italia. Per loro non era un «secondo fronte», così misero in campo poche risorse e per un periodo di tempo limitato (compresi i fondamentali LST); mancavano poi capi determinati: se Churchill era temerario e ottimista, Lucas fu cauto e pessimista fin dall'inizio e se i Colli Albani erano fuori portata nei primi giorni, Lucas avrebbe potuto contare sulla totale sorpresa e occupare facilmente Campoleone e Cisterna il primo giorno e fatto, nonché inviare in profondità le pattuglie. Questo modo di operare avrebbe sicuramente creato una testa di sbarco più ampia e salda e avrebbe perlomeno messo in imbarazzo i tedeschi, complicando e ritardando il concentramento di truppe che il feldmaresciallo Kesselring, invece, attivò subito. Nel caso si fosse agito con maggiore fermezza, secondo Vaughan-Thomas, si sarebbero potute evitare molte sofferenze agli uomini sbarcati nella testa di ponte e reso probabilmente più rapida l'avanzata verso Roma. La sortita ad Anzio, comunque, non fu un fallimento totale e la testa di ponte, per quanto attaccata e bersagliata, fu mantenuta integra da una resistenza caparbia e concorse infine all'impatto complessivo dell'offensiva finale di maggio. Lo stesso Kesselring ammise durante un'intervista al The Washington Post: «Se non aveste messo a prova la vostra forza contro di noi ad Anzio, non sareste mai passati dalla Francia settentrionale». Infatti molte delle esperienze acquisite sul fronte di Anzio servirono utilmente gli uomini che il 6 giugno successivo condussero lo sbarco in Normandia.
Rick Atkinson, Il giorno della battaglia. Gli Alleati in Italia 1943-1944, Milano, Mondadori, 2008  [2007], ISBN 978-88-04-58396-7.
 Pier Paolo Battistelli e Andrea Molinari, Le forze armate della RSI. Uomini e imprese dell'ultimo esercito di Mussolini, Hobby & Work, 2007, Saggi storici, ISBN 978-88-7851-568-0.
 Eddy Bauer, Storia controversa della seconda guerra mondiale, vol. VI, Novara, De Agostini, 1971, SBN IT\ICCU\RAV\0070278.
 Mark Clark, Le campagne d'Africa e d'Italia della 5ª Armata americana, Gorizia, Editrice goriziana, 2010  [1952], ISBN 978-88-6102-006-1.
(EN) Carlo D'Este, Fatal Decision: Anzio and the Battle for Rome, New York, Harper, 1991, ISBN 0-06-015890-5.
 Theodore Reed Fehrenbach, La battaglia di Anzio - Lo sbarco alleato che non liberò Roma, traduzione di Mariella Boccardi, Milano, Longanesi, 1962, SBN IT\ICCU\RMR\0013501.
 Giorgio Giorgerini, Ermanno Martino e Riccardo Nassigh, La 2ª guerra mondiale. La vittoria delle potenze navali 1942-1945, a cura di Giorgio Giorgerini, vol. 5, Milano, Fabbri Editore, 1978, Storia della Marina, SBN IT\ICCU\RCA\0283428.
 Robert Katz, Roma città aperta, Milano, il Saggiatore, 2009, ISBN 978-88-565-0047-9.
 John Keegan, Uomini e battaglie della seconda guerra mondiale, Milano, Rizzoli, 1989, ISBN 88-17-33471-5.
 Albert Kesselring, Soldato fino all'ultimo giorno, Gorizia, Editrice goriziana, 2007  [1953], ISBN 978-88-6102-003-0.
 Basil Liddell Hart, Storia di una sconfitta. Parlano i generali del III Reich, 2ª ed., Milano, Rizzoli, 1971  [1956], SBN IT\ICCU\SBL\0616438.
 Eric Morris, La guerra inutile. La campagna d'Italia 1943-45, Milano, Longanesi, 1993, ISBN 978-88-304-1154-8.
 Frido von Senger und Etterlin, La guerra in Europa. Il racconto di un protagonista, Milano, Longanesi, 2002  [1960], ISBN 88-304-1954-0.
 Paolo Senise, Lo sbarco ad Anzio e Nettuno - 22 gennaio 1944, Milano, Mursia, 1994, ISBN 978-88-425-1621-7.
 Wynford Vaughan-Thomas, Anzio, 2ª ed., Milano, Garzanti, 1963  [1962], SBN IT\ICCU\MIL\0465984.
Sito del museo dello sbarco a Nettuno sito istituzionale della Città di Nettuno
Rievocato lo sbarco di Nettuno-Anzio del 22 gennaio 1944 il 22 gennaio 2014 repubblica.it
 Ulisse - Il piacere della scoperta: Lo sbarco di Anzio, Rai 3, 18 aprile 2015. URL consultato il 19 aprile 2015.
Lo sbarco in Normandia (nome in codice operazione Neptune, parte marittima della più ampia operazione Overlord) fu una delle più grandi invasioni anfibie della storia, messa in atto dalle forze alleate durante la seconda guerra mondiale per aprire un secondo fronte in Europa, dirigersi verso la Germania nazista e allo stesso tempo alleggerire il fronte orientale, sul quale da tre anni l'Armata Rossa stava sostenendo un aspro confronto contro i tedeschi. L'invasione iniziò nelle prime ore di martedì 6 giugno 1944 (data conosciuta come D-Day in inglese e Jour-J in francese), quando toccarono terra nella penisola del Cotentin e nella zona di Caen le truppe alleate aviotrasportate, che aprirono la strada alle forze terrestri. All'alba del 6 giugno, precedute da un imponente bombardamento aeronavale, le fanterie sbarcarono su cinque spiagge.
Esse si trovavano all'interno di una fascia lunga circa ottanta chilometri sulle coste della Normandia: nel settore statunitense dell'invasione, tre divisioni di fanteria presero terra alle ore 06:30 sulle spiagge denominate Utah e Omaha, mentre nel settore anglo-canadese, un'ora più tardi, altre tre divisioni sbarcarono in altrettante spiagge denominate Sword, Juno e Gold. Le truppe che toccarono queste spiagge subirono la reazione nemica, che in diversi settori (soprattutto a Omaha e Juno) fu molto pesante e causò gravi perdite.  Dopo essersi attestati sulle spiagge e aver violato le difese del cosiddetto Vallo Atlantico durante lo stesso D-Day, gli uomini sarebbero dovuti avanzare per dirigersi il più velocemente possibile verso obiettivi situati più in profondità (le cittadine di Carentan, Saint-Lô e Bayeux) per rafforzare la testa di ponte e minacciare le vie di rinforzo nemiche.
Successivamente avrebbe preso il via la campagna terrestre di Overlord, conosciuta come battaglia di Normandia, in cui le armate alleate avrebbero avuto lo scopo di rafforzare ed espandere la testa di ponte nella Francia occupata, conquistare i principali porti nord-occidentali della Francia e spingersi verso l'interno fino a liberare Parigi. Da qui le forze alleate avrebbero quindi continuato la loro avanzata per spingere i tedeschi oltre la Senna, minacciando direttamente il territorio tedesco in concomitanza con l'avanzata sovietica ad est, e concorrere all'invasione della Germania e alla distruzione del Terzo Reich.
Negli ultimi giorni del 1941 si verificò una svolta significativa nello svolgimento del conflitto mondiale, l'attacco giapponese a Pearl Harbor, al quale seguì la dichiarazione di guerra della Germania nazista e dell'Italia fascista agli Stati Uniti. Con grande sollievo dei britannici, il presidente Franklin Delano Roosevelt e i suoi capi di stato maggiore aderirono subito al principio del Germany first ("la Germania per prima"), riconoscendo che la potenza bellica tedesca rappresentava il pericolo maggiore e che, dopo la sua sconfitta, l'Impero giapponese sarebbe presto capitolato. La guerra nel Pacifico divenne quindi un impegno prioritario per la marina statunitense, mentre lo sforzo massimo delle forze di terra si sarebbe concentrato contro la Germania e l'Italia. Tale decisione fu ribadita durante la prima grande conferenza angloamericana di guerra, apertasi a Washington il 31 dicembre 1941 e denominata Arcadia, nella quale gli Stati Uniti si impegnarono nell'attuazione del piano Bolero, ossia il progressivo concentramento di forze statunitensi in Gran Bretagna in vista di un'invasione dell'Europa.
Nei mesi che seguirono Arcadia, gli statunitensi cominciarono a orientarsi verso un'invasione oltre la Manica in tempi brevi: su questo punto incominciò il dibattito e una considerevole quantità di discussioni politiche e militari tra gli Alleati. L'impazienza dei comandanti statunitensi si contrapponeva alla cautela da parte britannica, e questo scontro di vedute caratterizzò il crescente dissenso tra i capi dello stato maggiore combinato per tutto il 1942 e per gran parte del 1943. In un primo momento l'atteggiamento statunitense fu determinato dal timore del rapido crollo dell'alleato sovietico, se gli alleati non avessero creato al più presto una imponente azione diversiva a occidente, cui si sommava la pressione di Iosif Stalin che accusava gli Alleati occidentali di lasciare isolate le forze armate sovietiche dinanzi alla macchina da guerra tedesca. Fu perciò avviato lo studio del piano Round-up, che incontrò la disapprovazione dei britannici, maggiormente propensi a spostare le risorse militari verso obiettivi più modesti ma più realistici: con riluttanza, nel 1942 Washington acconsentì all'invasione dell'Africa settentrionale francese. Dal momento, però, che il concentramento di truppe in Gran Bretagna non si stava svolgendo nei tempi stabiliti, la campagna del Nordafrica iniziava a trascinarsi senza risultati e la disfatta del raid su Dieppe (19 agosto) aveva dimostrato i rischi di uno sbarco anfibio su coste fortificate. Divenne evidente per i comandi anglo-americani che, nel 1943, non ci sarebbe potuta essere una campagna di Francia e l'apertura del secondo fronte.
Il vero processo di pianificazione dell'invasione dell'Europa continentale cominciò a partire dal gennaio 1943, quando durante la conferenza di Casablanca i capi militari anglo-americani si incontrarono per la seconda volta per fare il punto della situazione. Anche allora i britannici riuscirono a far prevalere i loro punti di vista sulla conduzione della guerra e gli statunitensi aderirono ai piani dell'operazione Husky, ossia lo sbarco in Sicilia, con la prospettiva di ulteriori operazioni militari in Italia. Alla conferenza svoltasi nel maggio 1943 a Washington, denominata in codice Trident, fu stabilito che nella primavera del 1944 sarebbe stata lanciata l'invasione dell'Europa nordoccidentale (nome in codice: operazione Overlord) e fu decisa, nonostante i dubbi britannici, l'attuazione dell'operazione Anvil, ovvero un secondo sbarco in Francia meridionale da svolgere in concomitanza con Overlord e a prescindere dai costi della campagna d'Italia.
Nell'aprile 1943 il generale di corpo d'armata britannico sir Frederick Morgan fu nominato capo di stato maggiore del Comando supremo alleato (COSSAC - Chief of Staff to the Supreme Allied Commander), con la responsabilità di elaborare in via preliminare i particolari tecnici di Overlord. Il COSSAC fu però strettamente vincolato, su decisione dei capi di stato maggiore del comando combinato con sede a Washington, a elaborare un piano operativo con un inadeguato apparato di forze: si prevedeva infatti lo sbarco in Francia di tre divisioni. Tra i primi problemi affrontati vi furono la limitatezza del raggio d'azione della copertura aerea, la presenza di almeno un porto importante nelle vicinanze, i limiti di capacità delle spiagge, la lunghezza del tratto di mare da superare e, infine, l'efficacia delle difese costiere tedesche. La regione del Pas de Calais fu scartata perché, nonostante offrisse le spiagge più adatte, fosse molto vicina alle coste inglesi e rappresentasse un più diretto accesso alla Germania, era per questi motivi il punto più probabile dove ci si sarebbe aspettata un'invasione e quindi il meglio difeso. Si portò allora l'attenzione a ovest, verso le ampie spiagge della Bretagna, del Cotentin e della Normandia. La scelta ricadde sulla costa del Calvados in Normandia, che poteva contare su difese tedesche più deboli dato che la foce del fiume Orne segnava il confine operativo tra la 15ª Armata della Wehrmacht a nord-est e la 7ª Armata a sud-ovest. Inoltre il Calvados, rispetto al Pas de Calais, possedeva ampie spiagge riparate dai venti occidentali e nei pressi di Caen si trovava il campo d'aviazione di Carpiquet.
Il 7 dicembre 1943 il generale Dwight Eisenhower fu nominato comandante del Supreme Headquarters Allied Expeditionary Force (SHAEF), ossia il comando supremo della forza di spedizione alleata, prendendo così il controllo globale delle truppe alleate in Europa. I tre posti di comando a lui subordinati furono occupati da tre ufficiali britannici: il generale Bernard Law Montgomery, l'ammiraglio Bertram Ramsay e il maresciallo capo dell'aria Trafford Leigh-Mallory, rispettivamente per le forze terrestri, navali e aeree; un altro alto ufficiale britannico, il maresciallo capo dell'aria sir Arthur Tedder, fu nominato vicecomandante supremo, in riconoscimento del ruolo centrale che l'aviazione avrebbe dovuto svolgere nell'invasione. Appena assunto il comando del 21º Gruppo d'armate, il generale Montgomery sostituì tutto lo stato maggiore con i suoi fidati ed esperti ufficiali dell'8ª Armata britannica e, subito dopo, incrementò le ricognizioni aeree dalla Normandia fino a Pas de Calais. La nomina di Montgomery fu messa in discussione dagli esponenti militari statunitensi, che avrebbero preferito il più mite e accomodante generale Harold Alexander come comandante delle forze di terra; lo stesso Montgomery aveva dubbi sulla nomina di Eisenhower, perché questi aveva poca esperienza sul campo.
Quando Eisenhower e il suo stato maggiore giunsero a Londra il 15 gennaio 1944 per subentrare al COSSAC, studiarono il piano del generale Morgan e ne accettarono la logica, eccettuata la consistenza degli effettivi coinvolti: gli alti comandi responsabili, sia britannici che statunitensi, si trovarono d'accordo nell'affermare che era imperativo ampliare il fronte dell'invasione con un attacco portato da cinque divisioni, perciò chiesero e ottennero l'assegnazione di numerosi altri mezzi da sbarco. Al contrario di Morgan, che per mancanza di risorse aveva bocciato una possibile estensione del fronte verso ovest, scartando la penisola del Cotentin a causa dei vasti territori allagati nell'entroterra, Eisenhower optò per impiegare in quest'area truppe aviotrasportate statunitensi, incaricate di occupare gli argini delle zone allagate e facilitare l'avanzata delle truppe dalla spiaggia verso l'interno.
Il 21 gennaio, il generale Montgomery perfezionò il piano di attacco precedentemente abbozzato dal COSSAC e delineò la nuova impostazione del piano che, nelle settimane successive, sarebbe stato trasformato in ordini operativi per le armate alleate. Gli statunitensi, sulla destra, dovevano puntare su Cherbourg, Brest e i porti della Loira: era logico farli sbarcare sul lato occidentale perché in tal modo si sarebbero trovati in posizione favorevole a ricevere ordini, uomini e rifornimenti direttamente per mare dagli Stati Uniti. I britannici e i canadesi sulla sinistra «avrebbero impegnato il grosso del nemico sopravveniente da est e da sud-est»; Montgomery aggiungeva poi: «Nelle fasi iniziali dovremmo impegnarci ad assicurare rapidamente il controllo dei principali nodi di comunicazione stradali. Faremo quindi avanzare le nostre truppe corazzate tra quei centri e oltre spiegandole in terreno favorevole. Risulterà così difficile al nemico far affluire le sue riserve facendole filtrare attraverso le formazioni corazzate».
Il quartier generale del 21º Gruppo d'armate si impegnò a studiare i piani operativi, ma il potenziale tedesco sarebbe comunque dipeso dal comportamento del Führer, il quale rappresentava l'apice decisionale nemico, e dalla riuscita di Fortitude, una vasta operazione di depistaggio imperniata su un fantomatico "Primo gruppo d'armate statunitense", al comando dell'impetuoso tenente generale George Smith Patton, che minacciava uno sbarco a Calais. La paura principale era dunque il rischio non tanto di essere ricacciati in mare, quanto piuttosto di incorrere in una situazione di stallo simile a quella avuta sul fronte occidentale nel corso della prima guerra mondiale.
Durante la riunione denominata "esercitazione Thunderclap", il generale Montgomery espose il piano su un grande plastico alla presenza di tutti gli ufficiali delle sue forze di terra, in cui ipotizzava imprevisti e possibili battute d'arresto. Tale piano fu nuovamente, e definitivamente, esposto da Montgomery il 15 maggio agli ufficiali superiori degli eserciti alleati e alle massime cariche istituzionali dell'Impero britannico: il re Giorgio VI, il primo ministro Winston Churchill, il primo ministro del Sudafrica Jan Smuts e il capo di stato maggiore dell'esercito britannico sir Alan Brooke.
Il piano era così articolato. All'estrema sinistra dello schieramento la 6ª Divisione aviotrasportata britannica doveva iniziare l'attacco nelle prime ore del 5 giugno 1944 (data inizialmente scelta per gli sbarchi), con il compito di occupare i ponti sul fiume Orne, eliminare una batteria nemica a Merville, far saltare i ponti sul Dives e in linea di massima fungere da protezione sul fianco della 3ª Divisione britannica: questa doveva prendere terra assieme a commando francesi e britannici a Sword Beach, quindi dirigersi verso Ouistreham per occupare i campi di aviazione di Caen e di Carpiquet. La 3ª Divisione canadese sarebbe dovuta sbarcare nella spiaggia a fianco (Juno Beach) e proseguire fino a incrociare la strada principale Caen-Bayeux. La 50ª Divisione britannica doveva toccare terra a Gold Beach, marciare anch'essa in direzione di Ouistreham, occupare il porticciolo di Arromanches-les-Bains e annientare la batteria nemica a Longues-sur-Mer. A Omaha Beach, più a ovest, la 1ª e la 29ª Divisione statunitense dovevano guadagnarsi le vie d'uscita, occupare i villaggi di Colleville, Saint-Laurent-sur-Mer e Vierville per poi spingersi nell'entroterra. Sui fianchi interni di queste due divisioni i battaglioni ranger statunitensi si sarebbero impegnati nella conquista di Pointe du Hoc e della sua batteria, che teneva sotto tiro le spiagge occidentali di sbarco. A Utah Beach, infine, la 4ª Divisione di fanteria statunitense avrebbe preso terra e assunto il controllo della strada costiera, quindi doveva marciare verso ovest e prendere gli argini verso l'entroterra, pronta a girare a destra in direzione di Cherbourg. Secondo gli intendimenti del generale Eisenhower, furono inoltre schierate due divisioni di paracadutisti per operare in profondità nel Cotentin: la 101ª Divisione aviotrasportata statunitense sarebbe atterrata a sud-ovest di Sainte-Mère-Église per assicurarsi il lato dell'entroterra degli argini, distruggere i ponti nelle vicinanze di Carentan e proteggere così il lato meridionale di Utah Beach; l'82ª Divisione aviotrasportata, invece, sarebbe atterrata a ovest di Saint-Sauveur-le-Vicomte allo scopo di bloccare lo spostamento dei rinforzi nemici all'interno della metà occidentale della penisola del Cotentin.
Nel corso della conferenza, il generale Montgomery dava per scontato che arrivare a riva non sarebbe stato un problema, ma espresse preoccupazione riguardo al mantenimento delle teste di ponte. Disse ai propri subordinati: «È probabile che Rommel tenga le sue divisioni mobili lontano dalla costa fino a quando non sarà sicuro del luogo da noi prescelto per l'azione principale. Allora le concentrerà rapidamente e colpirà duro. Le sue divisioni statiche cercheranno di difendere un ampio tratto di terreno e funzioneranno da perno per i contrattacchi.» Montgomery pensava che Rommel avrebbe mandato due divisioni corazzate contro le postazioni alleate il giorno successivo al D-Day e che, cinque giorni più tardi, ne avrebbe schierate probabilmente sei, ponendo una grave minaccia al rafforzamento e ampliamento delle strisce di territorio occupato. Una volta stabiliti gli obiettivi generali, i comandanti ai vari livelli si misero al lavoro per sviluppare i piani specifici di sbarco.
Tutta la costa oggetto dello sbarco fu mappata. Nei mesi precedenti l'invasione, erano stati anche raccolti campioni di sabbia dalle spiagge prescelte, per valutarne la consistenza e la capacità di reggere il peso di carri armati, cannoni, camion, veicoli cingolati e bulldozer. Ciò confermava che due punti essenziali erano alla base della campagna: il continuo rafforzamento delle forze sbarcate e la costante espansione delle teste di ponte. Se, in definitiva, l'assalto anfibio fu pianificato con cura, non altrettanto fu fatto circa i possibili sviluppi derivanti dalla vittoriosa esecuzione dell'operazione Neptune: Montgomery, infatti, aveva impostato la strategia terrestre sul presupposto errato che i tedeschi avrebbero offerto scarsa resistenza fino alla linea della Senna, dove era prevista la prima, grande battaglia sulla strada della Germania. Per questo gli Alleati si aspettavano di conquistare, già nel D-Day, le città di Caen e Bayeux.
Il generale Carl Andrew Spaatz, comandante dell'8ª Air Force dell'USAAF, e il maresciallo dell'aria Arthur Harris, a capo del Comando Bombardieri della Royal Air Force, sostenevano che i bombardieri avrebbero potuto vincere da soli la guerra contro la Germania e consideravano Overlord un grosso e gratuito errore di valutazione strategica. A tal proposito Harris dichiarò che: «[...] il miglior contributo che il Comando Bombardieri può offrire a Overlord è di intensificare le incursioni sui centri industriali della Germania opportunamente scelti [...]». Di contro, il generale Einsenhower e lo stato maggiore dello SHAEF ritenevano che i bombardieri sarebbero stati più utili se avessero operato all'interno della Francia, attaccando bersagli strategici in tutto il territorio.
Dopo intensi scambi polemici tra Londra e Washington, Eisenhower riuscì a imporre il proprio punto di vista e gli fu riconosciuta la direzione delle forze aeree alleate, fino a quando il comitato combinato dei capi di stato maggiore (CCS) lo avrebbe considerato necessario. Tuttavia, rimasero escluse sia l'8ª Air Force, sia il Comando Bombardieri, nonostante le proteste di Eisenhower. Spaatz e Harris rimasero dunque indipendenti ma Eisenhower poté disporre della forza aerea tattica britannica, la RAF Second Tactical Air Force, e di quella statunitense, la Ninth Air Force sotto il comando del maresciallo dell'aria Leigh-Mallory. Le forze aeree dettero inizio a un intenso programma di bombardamento delle linee di comunicazione francesi, concentrandosi in particolare sui nodi ferroviari e sui ponti, allo scopo di intralciare i movimenti dei tedeschi in vista del D-Day; presto furono inclusi obiettivi lungo tutta l'estensione della costa settentrionale della Francia, onde evitare che una concentrazione facesse capire ai tedeschi il luogo prescelto per lo sbarco. Parallelamente fu intrapreso uno sforzo particolare per menomare l'operatività della Luftwaffe del Reichsmarschall Hermann Göring: i bombardieri alleati (scortati dai nuovi caccia a lungo raggio North American P-51 Mustang), si dedicarono all'operazione Pointblank, le reiterate incursioni sulle fabbriche aeree e, dal maggio 1944, sugli stabilimenti di produzione di benzina sintetica tedeschi. Questa serie di attacchi fu di notevole efficacia e paralizzò le forze aeree del Reich. Il dominio dell'aria così ottenuto dagli Alleati si ripercosse durante il D-Day nei cieli della Normandia, quando i tedeschi riuscirono a compiere appena 319 sortite.
Ma i dissidi tra i comandi aerei alleati non cessarono e, nella primavera 1944, gli alti ufficiali anglo-americani dell'aviazione dedicarono molto spazio a discutere sulle loro autorità e autonomia. Il maresciallo Leigh-Mallory non era ben visto da nessuno dei suoi colleghi, i quali lo consideravano deprimente e insicuro: si rifiutavano di prendere ordini da lui. Discutevano soprattutto su come impiegare nel modo giusto la loro arma e difenderne gli interessi settoriali, tralasciando colpevolmente l'attenzione sulle tecniche di coordinamento aria-terra. Dopo molti dissidi, il maresciallo Tedder, Eisenhower e tutto lo stato maggiore del 21º Gruppo d'armate ricevettero il piano aereo del D-Day solamente 36 ore prima degli sbarchi.
La Resistenza francese partecipò attivamente alle operazioni di sabotaggio ai danni dei tedeschi, nel tentativo di favorire in ogni modo la riuscita del D-Day e della successiva battaglia all'interno della Normandia. A partire dagli inizi del 1944 gli attacchi dinamitardi alle ferrovie subirono un'impennata; fu quindi varato il "Piano Trasporti", ossia un piano coordinato tra le forze alleate e la Resistenza con l'obiettivo di colpire e distruggere il maggior numero possibile di infrastrutture e depositi. L'aviazione alleata sganciò approssimativamente 58 000 tonnellate di bombe su circa 90 obiettivi, ma i tedeschi in molti casi riuscirono a riparare il danno in ventiquattro/quarantott'ore.
L'azione della Resistenza non si limitò alle azioni di sabotaggio: lo spionaggio consentì alla marina e all'aviazione alleate di conoscere con molta precisione l'ubicazione delle batterie tedesche sulle coste normanne e, grazie alle informazioni trasmesse dalla Resistenza, confermate e integrate dalle intercettazioni di Ultra e dalla ricognizione aerea, lo SHAEF era in possesso di dati molto precisi sugli schieramenti e sulla forza del nemico. Essendo al corrente che i tedeschi torturavano i membri della Resistenza catturati per avere informazioni, gli Alleati decisero di coordinare le azioni di sabotaggio tramite messaggi radio trasmessi dalla BBC il 1º, il 2, il 15 e il 16 di ogni mese: quando l'invasione fosse stata imminente sarebbe stato inoltrato un messaggio preparatorio in codice; in questo modo i capi della Resistenza, così avvertiti, avrebbero atteso il secondo messaggio "B" di conferma entro quarantotto ore dal primo comunicato, con un codice diverso per ciascuna regione che autorizzava le unità partigiane a entrare in azione.
Nel novembre 1943 il feldmaresciallo Erwin Rommel, trasferito in Francia dal fronte italiano, assunse per volere di Adolf Hitler il nuovo incarico di supervisore delle difese occidentali, primariamente di quelle costiere, delle quali avrebbe dovuto riferire direttamente al Führer. Agli occhi del generale, l'unica alternativa alla completa disfatta militare era quella di proseguire la guerra su soli due fronti, a oriente e occidente: pensava che, in Italia, truppe esigue avrebbero potuto opporre resistenza per molto tempo all'avanzata alleata, appoggiandosi alla complessa morfologia del territorio (Appennini, fiumi montani, il Po e come extrema ratio le Alpi). Strategicamente, Rommel considerava essenziale evitare un crollo irreversibile del fronte orientale e l'irruzione in Germania dell'Armata Rossa e, in base a questo assunto, ritenne fondamentale opporsi in ogni modo all'imminente invasione attraverso la Manica, generando così uno stallo a ovest, e rivolgere tutte le forze a oriente per arrestare l'avanzata sovietica: questi sarebbero stati i presupposti per trattare una pace ragionevole. Se, invece, anche il fronte occidentale si fosse tramutato in un teatro di guerra di movimento, ogni speranza sarebbe andata perduta.
Il feldmaresciallo Rommel, dopo le prime ricognizioni condotte sulle coste della Danimarca, trovò ampiamente vulnerabili le difese del cosiddetto Vallo Atlantico, che secondo la propaganda tedesca avrebbe dovuto essere insuperabile, e si impegnò con energia e determinazione a migliorarle. Complessivamente il fronte, dai Paesi Bassi fino alla parte mediterranea della Francia, era sotto il controllo dell'OB West del feldmaresciallo Gerd von Rundstedt. Il 15 gennaio 1944 Rommel fu messo al comando del Gruppo di Armate B (15ª Armata del Generaloberst Hans von Salmuth nella zona del Pas de Calais e 7ª Armata del Generaloberst Friedrich Dollmann in Normandia), che controllava il settore lungo la costa di Belgio e Francia settentrionale, mentre l'LXXXVIII. Armeekorps (un corpo d'armata dipendente inizialmente direttamente dal Gruppo d'armate D, e da maggio 1944 dal Gruppo d'Armate B) controllava i Paesi Bassi. La linea principale di difesa fu fissata sulla spiaggia, dove iniziarono vaste opere di fortificazione: Rommel fece erigere bunker e piazzole rinforzate per l'artiglieria costiera e stendere immensi campi minati lungo i tratti favorevoli a uno sbarco, protetti a loro volta dal tiro di capisaldi fortificati. Allo scopo, inoltre, di ingannare il nemico, predispose postazioni ben camuffate e organici di stato maggiore e mappe di movimento fittizie, da coordinare a un falso piano operativo del gruppo di armate.
In mare furono dislocate quattro cinture di ostacoli subacquei, posizionate in modo tale da essere efficaci in qualunque situazione di marea. A contrasto delle operazioni delle divisioni aviotrasportate, del quale sospettava il coinvolgimento, Rommel ritenne opportuno allagare ampi tratti di terre basse vicino alla costa, in prossimità di fiumi e paludi, e di piantare nei campi migliaia di lunghi pali sulla cui sommità era assicurata una mina (i cosiddetti "asparagi di Rommel"), per impedire l'atterraggio degli alianti. Le operazioni aviotrasportate avrebbero, ovviamente, richiesto un contrattacco, ma il feldmaresciallo riteneva che si sarebbe potuto contrastare gli attacchi dal cielo con relativa facilità a patto che le difese costiere avessero ricacciato in mare le fanterie alleate o, quantomeno, le avessero tenute confinate sulla battigia. I suoi subalterni erano, da nord a sud, il generale della Luftwaffe Friedrich Christiansen (responsabile del comando supremo Wehrbereich Niederlande nei Paesi Bassi), il generale von Salmuth e il generale Dollmann. Il confine fra le zone di operazione della 15ª Armata e della 7ª Armata correva a ovest della Senna verso sud, fino a Le Mans: alla 15ª Armata era assegnata la difesa del Pas de Calais e della Normandia orientale, la 7ª Armata controllava la Normandia occidentale e la Bretagna. Nell'area del Gruppo di armate B, esclusi i Paesi Bassi, erano schierate trentadue divisioni di fanteria, di cui otto formate da personale della Luftwaffe o da paracadutisti, anch'essi appartenenti alla Luftwaffe. Di queste grandi unità, diciassette dipendevano dalla 15ª Armata e tredici dalla 7ª Armata. Le divisioni presenti nell'area aumentarono durante i mesi successivi: a giugno si contavano cinquantotto divisioni complessive, comprese undici Panzer-Division o Panzergrenadier, che furono rinforzate durante la campagna. Alla fine, comunque, dopo ulteriori cambiamenti, si ebbero nella Francia nord-occidentale cinquantuno divisioni, di cui tredici corazzate o meccanizzate. La qualità di queste divisioni variava grandemente: nei due anni e mezzo precedenti, l'importanza del fronte occidentale fu sminuita dinanzi alle impellenti necessità del fronte orientale e, in minor misura, di quello nordafricano; i territori occupati a ovest furono utilizzati come area di riposo per le licenze, destinazione per chi aveva superato i limiti di età o per i convalescenti. Anche gli equipaggiamenti erano di mediocre qualità e scarsa quantità. Perciò la seconda priorità del feldmaresciallo Rommel fu assicurare un incremento numerico delle truppe, nonché un miglioramento di addestramento, qualità dei soldati e materiali.
Convincimento di Rommel era che, nonostante l'impegno profuso nella costruzione di opere difensive, gli Alleati sarebbero riusciti comunque a sbarcare in qualche punto del fronte: in tal caso, era fondamentale contrattaccare con determinazione e violenza il prima possibile mediante le esperte truppe corazzate, schierate con intelligenza e immediatamente disponibili. Secondo Rommel, non sarebbe stato possibile far arrivare da lontano formazioni di questo tipo con sufficiente rapidità a causa della supremazia aerea alleata, quindi era giocoforza schierare i reparti corazzati lungo la costa, in modo tale da esercitare un controllo adeguato ed una pronta risposta. Quest'ultima considerazione fu, tuttavia, fortemente osteggiata sia dal feldmaresciallo von Rundstedt, sia dal barone General der Panzertruppe Leo Geyr von Schweppenburg, suo diretto sottoposto che dirigeva il Panzergruppe West, una formazione di quartier generale che aveva lo status di armata corazzata: opinione dei due era che il contrattacco andava portato con forze adeguate e, secondo von Schweppenburg, le risorse a disposizione rendevano inconcepibile un'adeguata difesa delle spiagge; dunque, il modo migliore di affrontare era concentrare le forze e non disperderle in diversi settori, confidando nella capacità di manovra dell'esercito. A difendere questa tesi era anche il generale d'armata Heinz Guderian, che sosteneva la necessità di una forza in grado di spostarsi verso i tre luoghi più probabili per l'invasione (Calais, regione fra la Somme e la Senna, i dintorni di Caen) partendo da una zona interna centrale non troppo distante da Parigi; questa strategia consentiva, altresì, d'intervenire più rapidamente in Normandia che non da altri luoghi, quali ad esempio Calais. A differenza di von Rundstedt, Rommel era del parere che, nel caso di invasione, fosse indispensabile ributtare subito in mare gli Alleati, prima ancora che essi riuscissero a stabilire una qualsiasi testa di ponte. A tal proposito, confidò al suo aiutante di campo Helmuth Lang: «Credete a me, Lang! Le prime ventiquattr'ore dopo lo sbarco, saranno decisive» aggiungendo poi «[...] per gli alleati come per i tedeschi si tratterà del giorno più lungo [...]».
Dopo molte discussioni, l'ultima parola fu espressa da Hitler a fine aprile 1944: egli decise di disporre le sei divisioni panzer dell'OB West nella Francia settentrionale, assegnandone tre direttamente a Rommel (la 2. Panzer-Division presso Calais, la 116. Panzer-Division vicino a Rouen e la 21. Panzer-Division a sud di Caen) e tre (la 1. SS-Panzer-Division "Leibstandarte SS Adolf Hitler" in Belgio, la 12. SS-Panzer-Division "Hitlerjugend" a Lisieux e la Panzer-Lehr-Division a Chartres) al Panzergruppe del generale von Schweppenburg designato a riserva dell'OKW, disposte a buona distanza dietro alle spiagge. Il feldmaresciallo Rommel non aveva però accesso a queste ultime e, per qualsiasi loro spostamento, doveva chiedere autorizzazione a von Schweppenburg. Con tali disposizioni, Hitler dimostrò la sua incertezza, sparpagliò le sue forze sul territorio francese e frammentò, con effetti deleteri, la responsabilità del controllo delle unità della riserva strategica.
Il comportamento del Führer in questa fase cruciale della guerra fu piuttosto contraddittorio; fin dal 3 novembre 1943 egli aveva espresso, in una direttiva, la sua forte preoccupazione per la cosiddetta "invasione" alleata e aveva deciso di rinforzare le sue forze in Occidente, arrivando al punto di affermare che il fronte orientale avrebbe dovuto fare a meno di rinforzi, ma di fronte alle nuove vittorie dell'Armata Rossa, alla fine dell'inverno 1943-44, ordinò il trasferimento all'est delle due Panzer-Division del II SS-Panzerkorps dell'SS-Obergruppenführer Paul Hausser, che erano stazionate nella regione di Alençon in attesa dello sbarco. Inoltre, sembra che Hitler avesse correttamente previsto che gli Alleati non sarebbero sbarcati al passo di Calais e non aveva escluso un attacco in Normandia; tuttavia rifiutò di rafforzare quel settore come richiedeva il feldmaresciallo Rommel portando più avanti la 12. SS-Panzer-Division e la Panzer-Lehr. Il dittatore tedesco rimaneva apparentemente ottimista e fiducioso; egli attribuiva le precedenti vittorie avversarie ai tradimenti dei suoi alleati dell'Asse e si diceva convinto che i britannici non si sarebbero impegnati a fondo nell'attacco a Occidente; il Führer espresse la sua piena fiducia nel soldato tedesco: "non ci saranno traditori tra i nostri soldati... finché una batteria potrà far fuoco, farà fuoco. Ecco una cosa certa.".
In realtà Hitler ignorava che all'interno delle strutture di comando della Wehrmacht in Occidente era presente una fitta rete di collegamenti tra ufficiali di alto grado coinvolti nella cospirazione contro il nazismo e che alcuni massimi capi, al vertice dei comandi più importanti, erano anche i principali dirigenti dell'opposizione segreta. In particolare, il generale Carl-Heinrich von Stülpnagel, governatore militare di Parigi, il generale Alexander von Falkenhausen, governatore militare del Belgio e soprattutto il generale Hans Speidel, dall'aprile 1944 il capo di stato maggiore di Rommel al Gruppo d'Armate B e che, quindi, deteneva importantissime e dirette funzioni esecutive tattico-strategiche. Sembra che il generale Speidel abbia cercato di sondare cautamente il feldmaresciallo Rommel per favorire una sua adesione alla cospirazione, ma senza molto successo; il capo di stato maggiore e gli altri congiurati esprimevano riservatamente grande pessimismo e anche disfattismo, mentre Rommel fino all'ultimo manifestò fiducia e cercò energicamente di potenziare le difese tedesche.
Il contributo che le altre forze armate tedesche potevano dare alla difesa della Normandia era minimo. Nel giugno 1944 la Luftflotte 3 del feldmaresciallo Hugo Sperrle, incaricata della copertura aerea di Francia, Belgio e Paesi Bassi, disponeva di 168 caccia tra Messerschmitt Bf 109 e Focke-Wulf Fw 190 e 67 cacciabombardieri Focke-Wulf Fw 190 F, numeri resi ancora più esigui dal fatto che, in media, solo un 50% circa degli apparecchi era in condizioni operative. La Luftwaffe doveva, inoltre, scontare una penuria di piloti esperti ed una sempre più grave carenza di carburante. In realtà, il comando della Luftwaffe aveva previsto di rinforzare in modo massiccio le sue forze aeree nell'area dello sbarco facendo affluire, il giorno stesso dell'attacco, numerosi gruppi di caccia e cacciabombardieri, trasferiti da altri fronti e dall'interno del Reich; il feldmaresciallo von Rundstedt aveva parlato di un rinforzo di 1 000 aerei e Adolf Hitler in persona aveva garantito che: "al più tardi il terzo giorno dopo la data X metterò in grado il fronte d'invasione di spezzare il dominio aereo anglo-americano". Hermann Göring aveva effettivamente diramato il 27 febbraio 1944 la direttiva "Pericolo imminente a Ovest" (Drohende Gefahr West), che prevedeva di trasferire rapidamente in Francia diciannove gruppi di caccia e numerosi gruppi di bombardieri e ricognitori.
Alla vigilia dello sbarco, la Kriegsmarine, le cui unità ad occidente erano sotto il controllo del Marinegruppenkommando West dell'ammiraglio Theodor Krancke, aveva nei porti di Cherbourg, Le Havre e Boulogne una ridotta forza composta da tre torpediniere (due della vecchia classe Möwe e una della più moderna classe 1939), un dragamine di grossa stazza e 36 più piccoli R-Boot, tre posamine, 29 motosiluranti (S-Boot), undici cannoniere e 35 altre unità ausiliarie.
Comandante del 21º Gruppo d'Armate, generale Bernard Law MontgomeryZona statunitense
Il contingente della 1ª Armata contava all'incirca 73 000 uomini, inclusi 15 600 appartenenti alle truppe aviotrasportate, così divisi:
29ª Divisione Fanteria, maggior generale Charles H. GebhardtZona anglo-canadese
Il contingente della 2ª Armata poteva contare su un organico di 83 115 uomini, di cui 61 715 britannici, così divisi:
6ª Divisione aviotrasportata britannica, maggior generale Richard GaleDiversi elementi della 79ª Divisione corazzata britannica, comandata dal maggior generale Percy Hobart, con mezzi adibiti al supporto anfibio della fanteria, sbarcarono lungo tutto il settore della 2ª Armata britannica.
La costa normanna interessata dagli sbarchi, facente parte del Vallo atlantico, era controllata da tre divisioni, delle quali solo la 352ª era di alta qualità. Le altre due divisioni, la 709ª e la 716ª, comprendevano soldati tedeschi che non erano considerati adatti (per anzianità o per motivi medici) al servizio attivo sul fronte orientale, oltre a mercenari di altre nazionalità (principalmente soldati russi, che avevano preferito l'arruolamento nell'esercito tedesco alla prigionia nei campi di concentramento, oppure volontari delle minoranze dell'Unione Sovietica). Inoltre nella penisola del Cotentin c'era la 91ª Divisione da sbarco aereo che si trovava in posizione tattica per intervenire verso le spiagge.
Comando supremo settore ovest (OB West), feldmaresciallo Gerd von Rundstedtcon a diretta disposizione il Panzergruppe West, generale Leo Geyr von SchweppenburgGruppo di Armate B: feldmaresciallo Erwin Rommel
91ª Divisione d'assalto aereo tenente generale Wilhelm Falley; alle dipendenze di questa divisione era disponibile anche il 6º Reggimento Fallschirmjäger del tenente colonnello Friedrich von der Heydte.A sud di Caen, a diretta disposizione del Gruppo di Armate B e in grado di intervenire in giornata nell'area degli sbarchi, c'era la 21. Panzer-Division del tenente generale Edgar Feuchtinger: schierava 146 carri armati Panzer IV e 51 cannoni d'assalto.
Durante i primi giorni di giugno il generale Eisenhower e i suoi ufficiali tennero riunioni due volte al giorno con la Commissione meteorologica dello SHAEF: l'ultima consultazione avvenne il 4 giugno alle ore 04:00, proprio mentre molte navi salpavano dai porti e quelle già in mare si disponevano in convogli. Il colonnello James Stagg, appartenente al servizio meteorologico, comunicò a Einsenhower che per il 5 giugno ci sarebbe stato un tempo nuvoloso e temporalesco con venti a forza 5, con costante peggioramento atmosferico. Eisenhower perciò si consultò con i comandanti supremi: mentre il generale Montgomery dichiarò che era bene procedere comunque, i marescialli Tedder e Leigh-Mallory consigliarono di rimandare; l'ammiraglio Ramsay assicurò che la marina avrebbe fatto la sua parte, ma che la precisione dei bombardamenti navali sarebbe stata gravemente compromessa dalla visibilità e dal mare mosso. Il comandante supremo fece notare che Overlord, avviata con forze di terra non molto potenti, era attuabile solo in virtù della schiacciante superiorità aerea alleata che, vanificata dal tempo avverso, non avrebbe potuto essere di alcuna utilità, esponendo così l'invasione a rischi eccessivi. Alla fine gli alti ufficiali convennero con l'opinione del generale Eisenhower, che decise di posticipare di almeno un giorno, sperando in condizioni migliori per il 6 giugno: l'ordine di fermare per il momento tutte le operazioni fu inviato alle 06:00. I tedeschi invece, proprio a causa del brutto tempo che aveva flagellato la Manica il 4 e il 5 giugno, e delle condizioni incerte pronosticate per i giorni successivi, si aspettavano che gli sbarchi sarebbero avvenuti dopo la metà di giugno.
Alle 21:30 del 4 giugno Eisenhower e tutti gli alti ufficiali ricevettero notizie incoraggianti dal colonnello Stagg, il quale affermò che la situazione sarebbe presto migliorata e ci sarebbero state 36 ore di cielo sereno; i bombardieri avrebbero così potuto operare nella notte tra il 5 e il 6 giugno, seppur intralciati da nuvole sparse. Il maresciallo Leigh-Mallory propose il 19 giugno come data ultima per Ovelord, ma Eisenhower, dopo una breve richiesta di pareri, si decise per intraprendere la grande operazione e, alle 21:45, diede l'ordine definitivo, autorizzando l'ammiraglio Ramsay a far uscire e schierare la flotta d'invasione. L'invasione sarebbe scattata nelle prime ore del 6 giugno 1944.
L'annuncio dello sbarco alla Resistenza francese fu dato pochi giorni prima utilizzando la prima strofa della poesia "Chanson d'automne" di Paul Verlaine all'interno di altri annunci trasmessi da Radio Londres. I primi tre versi, «Les sanglots longs / des violons / de l'automne» ("I lunghi lamenti dei violini d'autunno"), avvertirono i francesi situati nella regione d'Orléans di compiere azioni di sabotaggio alla rete logistica tedesca nei giorni successivi. Da quel momento tutte le trasmissioni radio dovevano essere continuamente ascoltate in attesa della seconda metà della strofa, «Blessent mon coeur / d'une langueur / monotone» ("Mi lacerano il cuore con un monotono languore"), che venne trasmessa il 5 giugno, e che diede il segnale che l'invasione sarebbe avvenuta entro 48 ore.
Anche il Servizio di Informazioni della 15ª Armata conosceva il significato di quei codici e le truppe del generale von Salmuth furono messe in allarme, così in quei giorni anche gli specialisti della 15ª Armata erano in ascolto. Il Servizio di Informazioni dopo aver captato nei giorni 1, 2 e 3 la prima parte dei versi, il 5 giugno annotò ben cinque volte la seconda parte del messaggio, e trasmise l'informazione al comando dell'OB West e gli stati maggiori dei feldmarescialli von Rundstedt e Rommel. Quest'ultimo però non era al suo quartier generale in Francia, essendo in viaggio per la Germania per festeggiare il compleanno della moglie e quindi incontrare Hitler. Nessuno di questi alti comandi inoltrò la segnalazione al generale Dollman e alla sua 7ª Armata dislocata in Normandia, così come nessuno avvisò l'84º Corpo d'armata, contro le cui divisioni costiere si diressero i primi lanci aviotrasportati. Neppure l'ammiraglio Hennecke, comandante della marina tedesca in Normandia, venne avvisato, e Rommel non fu subito richiamato; il solo generale von Salmuth mise in allarme la sua armata, ma essa non si trovava al centro dell'azione imminente. Tale negligenza si può spiegare col fatto che sia von Rundstedt sia lo stato maggiore di Rommel si aspettavano l'invasione nella zona di Calais (l'unica dotata di porti in grado di assicurare rifornimenti agli eserciti invasori), dove appunto si trovava la 15ª Armata già in allarme. Al quartier generale del Führer non arrivò nessun messaggio, von Rundstedt non diede l'allarme perché non credeva nell'informazione in quanto secondo lui «Il generale Eisenhower non annuncerà certo l'invasione con le trasmissioni della BBC». Questo disprezzo verso i metodi della guerra psicologica da parte di von Rundstedt, così come degli alti comandi, si rivelò una scelta errata, e il gran lavoro di controspionaggio tedesco rimase infruttuoso.
Pochi minuti dopo la mezzanotte del 6 giugno i primi dei 9 200 aerei alleati lasciarono gli aeroporti britannici diretti sulla Bretagna. Due bombardieri Short S.29 Stirling della RAF, dopo aver sganciato il loro carico di bombe, proseguirono verso l'entroterra per paracadutare il loro vero carico, ossia duecento "Ruebens", manichini di gomma dotati di paracadute e di petardi per simulare il fuoco di armi leggere; si trattava di un diversivo che doveva trarre in inganno e trattenere i tedeschi nell'entroterra, lontani dalle zone in cui i veri paracadutisti sarebbero entrati in azione. L'espediente ebbe successo e facilitò il lancio dai bombardieri quadrimotori Handley Page Halifax delle prime squadre del 4° Special Action Service, unità composta da paracadutisti francesi che aveva il compito di infoltire i ranghi della resistenza bretone in vista dell'imminente scontro: nel momento in cui toccavano terra, i partigiani in Bretagna iniziarono a mettere in atto il piano Violet, destinato a interrompere linee telefoniche, cavi sotterranei e distruggere ripetitori e centraline.
Alle 00:15 si lanciarono gli esploratori delle divisioni aviotrasportate, incaricate di raggiungere in fretta i luoghi di atterraggio dei loro compagni e segnalare le posizioni agli aerei in avvicinamento con pannelli fluorescenti e segnali radio; inoltre, i paracadutisti britannici dovevano occupare i ponti sul fiume Orne, al duplice scopo di impedire un pronto contrattacco tedesco e favorire successivamente l'ampliamento della testa di sbarco. L'assalto delle altre divisioni aviotrasportate si sarebbe svolto circa un'ora dopo l'atterraggio dei primi esploratori, ma il cattivo tempo, la scarsa visibilità, il fuoco della contraerea e l'errata distribuzione di buona parte degli esploratori resero l'assalto aviotrasportato molto difficoltoso, al limite del disastro.
Alle ore 01:11, a Saint-Lô, il generale Marcks fu informato via telefono dal vicecomandante della 716ª Divisione che «Truppe paracadutiste nemiche sono atterrate a est della foce della Orne. […] Azione principale sembra diretta sui ponti della Dives e ai passaggi sulla Orne. Sono in corso contromisure». Mentre i tedeschi si chiedevano se l'invasione fosse iniziata o meno, alle ore 01:45 arrivò un altro rapporto al generale Marcks, stavolta redatto dal vicecomandante della 709ª Divisione, colonnello Hamann, che lo mise al corrente di nuovi atterraggi di paracadutisti nemici «a sud di Saint-Germain-de-Verreville e presso Sainte-Marie-du-Mont», con un secondo gruppo «a ovest della strada principale Carentan-Valognes, sulle rive del fiume Merderet e sulla strada vicino a Sainte-Mère-Église». Alle 01:50 furono informati freneticamente gli alti comandi stanziati a Parigi: il capitano Wegener dello stato maggiore del Marinegruppe West, dopo aver appreso le prime notizie sugli atterraggi di truppe nemiche, chiamò i suoi subordinati nell'ufficio tattico concludendo: «Credo che siamo all'invasione». Ma a Parigi, come a Rastenburg, gli alti comandi tedeschi non erano ancora completamente convinti della reale portata degli avvenimenti in Normandia e, nonostante i radar della marina avessero già localizzato una flotta di vaste proporzioni, dall'OB West arrivò addirittura un messaggio in tono ironico: «Non avrete mica captato dei gabbiani?». La marina, ormai sicura della gravità della situazione, mise in allarme le sue stazioni costiere e le forze di combattimento navale nei porti. Poco dopo, anche nello stato maggiore dell'84º Corpo d'armata ogni dubbio venne meno e fu dato l'allarme.
La 6ª Divisione aerotrasportata britannica, non appena atterrata, entrò in azione con rapidità: i paracadutisti riuscirono ad assicurarsi il controllo del ponte Pegasus (sul canale di Caen tra Rainville e Bénouville), dei ponti sul fiume Orne, oltre a far saltare i cinque attraversamenti sul fiume Dives e la pericolosa batteria di Merville. Le posizioni sull'Orne e vicino a Caen furono tenute fino all'arrivo dei commando alla fine del 6 giugno. L'82ª e la 101ª Divisioni aviotrasportate furono meno fortunate: a causa dell'inesperienza dei piloti e delle strette formazioni a "V" assunte durante il volo notturno, la contraerea tedesca fu capace di disperdere i numerosi aerei; i piloti dei Douglas C-47 Dakota/Skytrain, terrorizzati o disorientati, paracadutarono gli uomini in luoghi spesso molto lontani da quelli prestabiliti e le forze paracadutate furono sparpagliate su un'area larga circa 1 000 km²; alcuni uomini, lanciatisi troppo presto, caddero in mare e altri ancora affogarono, gravati dal peso dell'equipaggiamento, nelle zone intenzionalmente allagate dal feldmaresciallo Rommel. Dopo ventiquattro ore, solo 3 000 uomini della 101ª Divisione erano riusciti a radunarsi; i morti tra le sue fila furono moltissimi, circa 2 000, e molti dispersi continuarono a vagare da soli o in piccoli gruppi per giorni, combattendo dietro alle linee nemiche.
Inoltre i paracadutisti americani di alcuni reparti del 501º Reggimento paracadutisti (101ª Divisione), ampiamente sparpagliato intorno a Carentan, furono attaccati poco dopo la mezzanotte dai paracadutisti tedeschi del 6º Reggimento dell'esperto tenente colonnello Friedrich von der Heydte, che erano schierati alla base della penisola del Cotentin; ebbero spesso la meglio e catturarono numerosi prigionieri nelle prime ore. Il comandante tedesco interrogò i soldati catturati e riferì al generale Marcks che aveva certamente avuto inizio l'"invasione".
Nonostante le perdite e gli errori tattici, l'azione dei paracadutisti fu nel complesso efficace: le retrovie tedesche furono disorganizzate e la confusione si diffuse nei comandi; il generale Wilhelm Falley, comandante della 91ª Divisione da sbarco aereo, rimase ucciso da una pattuglia americana. Inoltre un battaglione dell'82ª Divisione, il II del 505º Reggimento comandato dal tenente colonnello Vandervoort, riuscì a occupare il villaggio di Sainte-Mère-Église la mattina del 6 giugno, il primo paese liberato nel corso dell'invasione. Vandervoort guidò i suoi uomini all'attacco del paese, nonostante si fosse fratturato una gamba durante il lancio, appoggiandosi a un bastone e l'episodio fu ritratto nel film Il giorno più lungo, nel quale l'ufficiale fu interpretato da John Wayne. La liberazione di Sainte-Mère-Église, che era stata prematuramente evacuata da un reparto contraereo tedesco, ebbe anche importanza strategica poiché impedì alle truppe tedesche della 91ª Divisione di marciare verso Utah Beach in soccorso dei commilitoni in difficoltà della 709ª Divisione; gli attacchi contro la cittadina sferrati dal capitano Mager con i granatieri e dal tenente colonnello von der Heydte con i paracadutisti non ebbero successo e gli americani mantennero le loro posizioni. I tedeschi dovettero rinviare nuovi attacchi al 7 giugno.
I lanci di paracadutisti avevano messo in stato d'allarme l'intera 7ª Armata, ma ancora alle 03:00 né il Gruppo di Armate B, né OB West, ai quali i radar del Pas de Calais segnalavano movimenti di navi nella zona di Dover (il culmine dell'operazione Fortitude), erano convinti che gli scontri notturni in Normandia fossero davvero il preludio dell'attesa invasione. La confusione regnava nella catena di comando tedesca e soltanto nel tardo pomeriggio del 6 giugno 124 carri del 22º Reggimento della 21. Panzer-Division, la più vicina alle coste normanne, ricevettero l'ordine di contrastare gli sbarchi alleati, dirigendosi verso Sword e Juno Beach dove oramai le truppe britanniche erano ben trincerate e pronte a rispondere al fuoco. Al calar della notte solo 54 carri su 124 erano ancora operativi.
In contemporanea all'assalto dal cielo aveva iniziato a muoversi l'imponente flotta d'invasione, che poté beneficiare di un insperato effetto sorpresa cagionato proprio dal persistente maltempo: la Manica fu attraversata senza alcun contrasto e, quando apparve davanti alla Normandia, la flotta lasciò sbigottiti i difensori tedeschi. Il maresciallo Montgomery aveva detto ai suoi subordinati: «Al calar del crepuscolo del D-1, il nemico si sarà di certo reso conto che l'area di Neptune sta per essere attaccata in forze [...]»; invece le condizioni meteorologiche, il servizio alleato di disinformazione (esemplificato da Fortitude) e la partecipazione della Resistenza francese furono tutti fattori che contribuirono all'effetto sorpresa del D-Day. Soltanto all'alba del 6 giugno il tenente Adalbert Bärwolf, pilota di un Bf 109 di un gruppo da ricognizione notturna, individuò l'armata navale.
Nel dettaglio, nel mare dinanzi alla Normandia si trovavano i due grandi scaglioni componenti la flotta alleata: la Western Task Force statunitense comandata dal contrammiraglio Alan Kirk a supporto delle operazioni su Utah e Omaha Beach, la Eastern Task Force britannica comandata dal contrammiraglio Philip Vian responsabile dell'appoggio al settore anglo-canadese. Cinque vecchie corazzate, ventitré incrociatori, centoquattro cacciatorpediniere e settantuno corvette spiccavano tra la flotta di 6 483 unità costituita da navi di linea, navi ospedale, navi mercantili e mezzi di trasporto per veicoli corazzati (LCT) che, arrivati a poche miglia dalla terra, iniziarono a disporsi nelle posizioni assegnate. Alle 05:30 migliaia di uomini cominciarono a scendere le reti calate sui fianchi delle navi da trasporto e scendere nei mezzi da sbarco, LCA britannici o LCVP statunitensi (i cosiddetti "Higgins"), per giungere sulle spiagge.
Alle 05:30, 60 minuti prima dell'ora prevista per lo sbarco dei primi reparti statunitensi (ora H), migliaia di aerei tra P-51 Mustang, Supermarine Spitfire, Hawker Hurricane, Hawker Typhoon e Lockheed P-38 Lightning si lanciarono a bassa quota sulle spiagge normanne, bombardando e mitragliando le difese tedesche. Alti sopra di loro i bombardieri quadrimotori Boeing B-17 Flying Fortress, Handley Page Halifax, Consolidated B-24 Liberator assieme ai bimotori Martin B-26 Marauder, sganciarono i rispettivi carichi d'esplosivo sugli obiettivi; al contempo, i cannoni di quasi 600 navi iniziarono a battere la costa. I marescialli dell'aria Spaatz, Harris e Leigh-Mallory avevano riunito la più grande armata aerea che fosse stata mai messa insieme: 3 467 bombardieri pesanti, 1 645 bombardieri medi, 5 409 cacciabombardieri operarono nel D-Day e solo 113 furono abbattuti; nugoli di velivoli compirono oltre 14 000 sortite contro le appena 319 dei tedeschi, dirette soprattutto contro l'armata navale. I cieli erano totalmente in mano alle forze aeree alleate e la Luftwaffe fu sopraffatta dall'intervento di una simile massa di apparecchi (oltre 13 000); la regione dello sbarco fu sottoposta a un martellamento intenso, i campi d'aviazione furono devastati e furono prese di mira le singole opere difensive, persino i singoli veicoli. Le truppe tedesche furono costrette all'immobilità in rifugi e trincee.
Su Utah Beach, l'attacco dei B-26 sortì effetti decisivi sulle fortificazioni e le batterie tedesche furono annientate; al contrario, il bombardamento condotto dai B-17 e B-24 su Omaha e le spiagge britanniche si rivelò un fallimento: gli Alleati lanciarono sulla Normandia più ordigni che su Amburgo (la città più bombardata della Germania) in tutto il 1943, ma a causa delle condizioni atmosferiche e dato che i piloti non volevano colpire i loro compagni, molti ordigni caddero nell'entroterra o, nel caso dei razzi, addirittura tornarono in Inghilterra. Una volta completato questo ciclo offensivo, entro le 08:00 i bombardieri atterrarono alle basi di partenza, fecero rifornimento e decollarono nuovamente allo scopo di colpire Saint-Lô e gli altri bersagli nell'entroterra. Gli attacchi aerei continuarono con intermittenza per tutto il giorno, in particolare sulla cittadina di Caen: tutte le sue vie di comunicazione che le facevano capo furono prese di mira, in quanto rappresentava un crocevia vitale alle forze corazzate tedesche per dirigersi verso le spiagge britanniche.
Alle 05:50 il bombardamento navale riversò sulle coste normanne e sulle batterie tedesche una enorme quantità di proiettili, ma il risultato fu quasi ovunque inferiore alle attese, non tanto per l'imprecisione del tiro, quanto per la perizia con cui erano state edificate le postazioni. I calibri delle navi al largo colpirono con molta precisione le maggiori batterie nemiche a Longues-sur-mer, Pointe-du-Hoc, Port-en-Bessin, St-Marcouf e Azeville, ma nessuna fu distrutta e i soldati all'interno, seppur assordati e feriti, al momento degli sbarchi della fanteria furono comunque in grado di adoperare i pezzi. Quando le navi alzarono il tiro, dedicandosi ai bersagli interni, entrarono in azione gli LCT(R), mezzi da sbarco per i carri e i lanciarazzi, i quali lanciarono sulle spiagge oltre 14 000 ordigni che, tuttavia, esplosero per la gran parte sulla battigia; dinanzi a una simile preparazione d'artiglieria, numerosi soldati anglo-statunitensi ritennero che l'opposizione allo sbarco sarebbe stata minima. L'ultimo contributo al tiro preliminare fu dato dai carri armati M4 Sherman a bordo degli LCT diretti a Omaha Beach, le cui torrette sporgevano dalle murate delle imbarcazioni diretti ad Omaha: a causa del mare agitato, del fumo e della foschia, però, resero quest'apporto pressoché inefficace. Quando il bombardamento navale si spostò nell'interno, il soldato tedesco Gockel constatò che nessun uomo del suo plotone era rimasto ucciso e, nello stesso momento, osservò la spiaggia dal caposaldo N. 62 sopra il canale di Colleville, da dove controllava Omaha Beach: «fu come se il mare avesse preso vita. Barche d'assalto e mezzi da sbarco stavano rapidamente avvicinandosi alla spiaggia. Un compagno uscì dalla nuvola di fumo e polvere e raggiunse il mio posto urlando: "Franz, sta' attento! Stanno arrivando!"».Le perdite navali alleate furono molto esigue: l'unica unità affondata dalla Kriegsmarine fu il cacciatorpediniere norvegese Svenner, silurato intorno alle 05:30 davanti a Sword Beach dalle torpediniere Möwe, Jaguar e T28 salpate da Le Havre, le quali si ritirarono poi incolumi davanti alla reazione della corazzata Warspite; attacchi contro la Western Task Force da parte delle motosiluranti S-Boot uscite da Cherbourg non ottennero risultati. Il 6 giugno andarono inoltre perduti il cacciatorpediniere statunitense USS Corry, che alle 06:10 affondò al largo di Utah dopo aver colpito una mina navale, e la motovedetta statunitense PC-1261, che urtò una mina alle 05:42 e colò a picco in quattro minuti. Numerosi furono, infine, i mezzi da sbarco danneggiati o distrutti a causa della reazione tedesca.
Il settore statunitense dello sbarco fu il più critico del D-Day e presentò subito molti problemi. Nel caos generale, durante le prime manovre dei mezzi da sbarco della prima ondata verso le spiagge, dieci LCT al largo di Omaha e sette al largo di Utah affondarono a causa del mare agitato, trascinando con sé decine di uomini. Al largo di Utah, le batterie tedesche colpirono natanti della fanteria e chiatte dei mezzi corazzati: il sergente Orris Johnson, imbarcato su un LCT, vide un'unità poco distante centrata dalle granate tedesche e nell'esplosione un carro armato «lanciato trenta metri in alto, cadere lentamente capovolgendosi, infilarsi poi in acqua e scomparire». A Omaha l'assalto anfibio fu drammatico, poiché ventisette dei trentadue carri armati anfibi Sherman DD (Duplex Drive) del 741º Battaglione corazzato, assegnati alla 1ª Divisione fanteria, affondarono quando le onde ne squarciarono il rivestimento esterno che consentiva loro di rimanere a galla. L'altro gruppo di trentadue carri, destinato al settore della 29ª Divisione, fu invece portato direttamente sulle spiagge per iniziativa degli ufficiali al comando delle imbarcazioni da trasporto, resisi conto di ciò che accadeva alla loro sinistra. Anche il tentativo di portare a terra i pezzi di artiglieria con gli autocarri anfibi DUKW fallì disastrosamente e andarono perduti ventisei cannoni appartenenti a cinque reggimenti.
Le prime imbarcazioni si trovarono a circa 350 metri di distanza dalla spiaggia di Omaha quando i cannoni tedeschi aprirono il fuoco: il bombardamento navale non aveva intaccato nella misura sperata né le opere in cemento armato né le armi tedesche. All'ora H (06:30) i primi LCT scaricarono gli uomini della prima ondata sulla spiaggia, che avrebbe presto assunto il nome di "Bloody Omaha"; in una delle seguenti ondate si trovava anche il fotografo di guerra Robert Capa che, con la sua macchina fotografica, produsse importanti testimonianze della furiosa battaglia sulle coste normanne. Il fuoco più intenso proveniva dalle scogliere ai due lati della spiaggia, nel settore Dog Green della 29ª Divisione a ovest e dal settore Fox Green della 1ª Divisione a est: qui i tedeschi avevano concentrato le loro difese più pesanti per proteggere le due strade che dalla spiaggia conducevano una a Vierville e l'altra a Colleville. Su tutta la spiaggia gli uomini furono accolti da un micidiale fuoco di mitragliatrici e artiglieria; nei settori Dog Green e Fox Green i soldati americani erano completamente esposti al tiro nemico. Questi uomini, già esausti per le lunghe ore in mare e appesantiti dall'equipaggiamento, non appena lasciavano le chiatte d'assalto sprofondavano nell'acqua (spesso più alta di quanto s'aspettavano) e rimanevano bersagli facili per il mitragliamento tedesco, che inflisse perdite elevate alle ondate che via via si presentavano, uccidendo persino alcuni che, ancora, non avevano lasciato le imbarcazioni.
Alla fine la maggior parte dei soldati fu sbarcata in punti sbagliati: reparti della 29ª Divisione finirono assieme a uomini della 1ª Divisione; più in generale, quasi tutte le truppe assegnate a Omaha furono sbarcate più a est, in alcuni casi anche a 3 chilometri dai punti prefissati. La vastità dell'errore tattico si deve forse imputare alla forte corrente, al miscuglio di nebbia e fumo e a una certa imperizia dei marinai: ciò si riflesse pesantemente anche sull'azione dei genieri della prima ondata, che erano stati addestrati a eliminare gli ostacoli in punti ben definiti. Alle 07:00, Omaha fu raggiunta dalla seconda ondata e, di nuovo, gli uomini si trascinarono nell'acqua sotto il fuoco tedesco che si manteneva a un volume elevato; dovettero inoltre farsi largo tra i mezzi da sbarco sventrati dell'ondata precedente, alcuni rari carri armati in fiamme, bulldozer rovesciati e centinaia di cadaveri. In rapida successione seguirono anche la terza e la quarta ondata, che s'ammassarono sulla sottile striscia di sabbia ingombra di rottami, equipaggiamenti e morti e sconvolta dal fuoco tedesco. Sbarcati spesso in settori sbagliati e presi d'infilata dal tiro dei difensori che credevano fosse già neutralizzato, i terrorizzati soldati statunitensi rimasero inchiodati tra la scarpata occupata dai tedeschi e il mare, cercando un riparo invece di muovere con decisione verso l'entroterra. Tuttavia alcuni uomini, soldati semplici o sottufficiali, lasciarono la battigia dopo i primi momenti di disorientamento e si gettarono verso la scarpata, che offriva una posizione più defilata dalle mitragliatrici.
Nel frattempo le vedette sulle navi e gli ufficiali di collegamento delle ondate avevano iniziato a trasmettere rapporti confusi e inquietanti sulla situazione, tanto che il generale Bradley (che seguiva le operazioni a bordo dell'incrociatore pesante USS Augusta) considerò seriamente l'idea di evacuare Omaha Beach e dirottare il V Corpo d'armata su Utah..
In questa fase dello sbarco fu molto efficace l'azione delle difese tedesche; in particolare i capisaldi di un reggimento della 352ª Divisione di fanteria, al comando del colonnello Goth, mantennero un intenso fuoco di mitragliatrici e artiglieria contro i soldati americani in fase di sbarco; Paul Carell ha narrato l'azione dei soldati del caposaldo N. 62: pochi mitraglieri tedeschi armati di MG 42 riuscirono per ore, al comando del tenente Frerking, a bloccare l'avanzata americana, infliggendo perdite elevatissime alle truppe nemiche.
Gli accaniti difensori della migliore unità tedesca della zona, tuttavia, pur riuscendo in un primo tempo a contrastare efficacemente gli invasori, non poterono arrestarli definitivamente a causa della loro netta inferiorità numerica e del divario incolmabile di potenza di fuoco. Nonostante le prime ondate di assalitori fossero state quasi del tutto annientate sul lato occidentale sotto Vierville e il panico che imperversava tra le truppe statunitensi, molte delle quali non erano mai state in battaglia, numerosi uomini riuscirono a raggiungere sani e salvi il muro costiero e a travolgere i difensori tedeschi, di gran lunga inferiori numericamente. Anche i soldati tedeschi del caposaldo N. 62, impegnati a battere con il fuoco delle mitragliatrici le spiagge Easy Red, alla fine dovettero cedere a causa dell'esaurimento delle munizioni, dell'annientamento degli altri nuclei di resistenza e dello scarso supporto delle batterie di artiglieria del colonnello Ocker, bersagliate dal fuoco alleato: i superstiti abbandonarono le posizioni e cercarono di ripiegare.
Il successo finale americano a Omaha Beach fu dovuto anche al tempestivo intervento del contrammiraglio Kirk, il comandante delle forze navali assegnate al V e al VII Corpo d'armata, che fece avanzare sottocosta tutti i suoi cacciatorpediniere, i quali aprirono il fuoco a vista contro i capisaldi tedeschi ottenendo effetti distruttivi. Dopo le 13:00 il momento più critico era ormai stato superato e la fanteria statunitense riuscì a creare più teste di ponte separate entro la fine della giornata; il piano operativo del V Corpo risultò nel suo complesso un fallimento, ma gli uomini che aggredirono la scarpata trovarono il modo di impossessarsi della linea di cresta. Solamente tre giorni dopo, rallentate dal bocage (l'intricata vegetazione normanna) e dalle sporadiche resistenze tedesche ben nascoste nelle retrovie, le due divisioni riuscirono a raggiungere gli obiettivi prefissati per il giorno dello sbarco. Nel complesso, il D-Day costò alla 1ª e 29ª Divisione oltre 2 000 perdite.
A 16 chilometri a ovest di Omaha Beach, la 4ª Divisione sbarcò su Utah Beach e si diresse velocemente verso l'interno, incontrando una resistenza scoordinata e sporadica. La terza ondata d'assalto era diretta sulla spiaggia e praticamente non vi era ancora stata opposizione nel settore: pochi colpi d'artiglieria sparsi, fucileria, sì che gli uomini paragonarono lo sbarco a un'esercitazione realistica. Gli ostacoli erano in numero assai limitato e facilmente individuabili e furono presto neutralizzati dai genieri. I carri armati M4 Sherman controllavano la spiaggia e dettero un contributo importante all'azione delle truppe, dato che probabilmente il bombardamento preliminare e la vista di tutti quei carri avevano demoralizzato i tedeschi, i quali si rifugiarono nelle loro posizioni dietro alla spiaggia. Nelle operazioni su Utah, il caso giocò un ruolo determinante: solo il generale di brigata Theodore Roosevelt, Jr. e pochi dei suoi ufficiali si erano resi conto che lo sbarco era avvenuto in una zona sbagliata, poiché l'imbarcazione guida della prima ondata era stata trascinata di 1,5 chilometri più a sud del tratto di costa da assaltare e la coltre di fumo e terra polverizzata avevano mascherato i punti di riferimento a riva. Un errore fortunato, dato che tutte le batterie che potevano colpire le zone prestabilite per lo sbarco erano ancora operative; perciò, la 4ª Divisione si ritrovò a cavallo dell'uscita 2 e non dinanzi alle uscite 3 e 4. L'insperata e vantaggiosa situazione tattica comportò tuttavia per il generale una difficile scelta: siccome entro pochi minuti sarebbero giunti altri 3 000 uomini e 3 500 veicoli, Roosevelt doveva decidere se farli approdare nella zona originaria con due uscite oppure dove si trovava lui, 2 chilometri più a sud, dove vi era una sola uscita che, se fosse risultata impraticabile, avrebbe imbottigliato l'intera divisione sulla spiaggia, alla mercé della reazione tedesca. Dopo un breve colloquio con i comandanti di battaglione, Roosevelt decise per la seconda opzione, pronunciando la famosa frase «Cominceremo la guerra proprio qui!». La 4ª Divisione si sarebbe diretta verso l'interno sull'unica strada e avrebbe attaccato le postazioni tedesche.
I tedeschi ritennero improbabile che gli Alleati sbarcassero proprio davanti alle vaste zone allagate che si estendevano dietro alle coste meridionali del Cotentin e, colti impreparati, gli uomini di un reggimento della 709ª Divisione fanteria (unico reparto assegnato alla difesa di quel settore) si arresero quasi al completo. Le difficoltà maggiori che incontrò la 4ª Divisione ebbero inizio dopo aver lasciato la spiaggia, quando le unità in avanzata verso nord per assicurare il fianco alla divisione incontrarono un'accanita resistenza nelle retrovie della zona dove si sarebbe dovuto sbarcare. Il resto degli uomini dovette proseguire all'interno attraverso acquitrini e bocage, dove l'avanzata si rivelò molto lenta e difficile.
Degno di nota fu però l'atteggiamento assunto dagli uomini del maresciallo capo Baumgarten a presidio della batteria di Marcouf che, assieme alla batteria di Azeville, copriva l'intera spiaggia Utah. Le due posizioni figuravano tra gli obiettivi primari dell'invasione, ma resistettero fino a sera, sparando con i loro cannoni da 210 mm e 122 mm sulla spiaggia e sull'isolotto antistante di Marcouf, dove erano accatastati i rifornimenti della 4ª Divisione statunitense. Già durante le primissime fasi dell'invasione, la batteria di Marcouf riuscì a colpire un cacciatorpediniere nemico, ma la reazione della flotta statunitense al largo mise fuori combattimento due dei tre cannoni da 210 mm, così la batteria diresse il tiro del suo unico pezzo funzionante verso la spiaggia Utah (distante circa 10 chilometri) su cui nel frattempo le truppe statunitensi stavano sbarcando uomini e mezzi. L'effetto della batteria fu decisamente pesante sulla spiaggia, come testimonia l'ammiraglio Ernest King nel suo rapporto sull'invasione:«[…] a partire dalle 11 il nemico tenne la spiaggia sotto un tiro ben centrato. Le nostre perdite furono considerevoli».
Nonostante tutto, lo sbarco di Utah con ben 23 000 uomini, tra i quali si contarono solo 197 vittime, risultò quasi un miracolo propiziato da fortunate circostanze, in netto contrasto con il massacro di Omaha Beach. Se è vero che la linea del fronte statunitense alla mezzanotte del 6 giugno era ancora esigua e non erano stati raggiunti gli obiettivi designati, il V e VII Corpo erano però sbarcati e tenevano saldamente le diverse teste di ponte.
Alle 06:30 (ora H) nove LCA recanti a bordo i 225 uomini del 2º Battaglione ranger, incaricato dell'assalto alla scogliera di Pointe du Hoc, si trovavano allineati lungo la spiaggia dominata dalla scogliera, relativamente protetti dal tiro tedesco e coperti dal fuoco dei cacciatorpediniere HMS Talybont (britannico) e USS Satterlee (statunitense). L'imbarcazione di testa che guidava gli LCA aveva però in un primo tempo sbagliato strada, deviata dalla corrente di 5 chilometri più a sud; accortosi dell'errore, il colonnello James E. Rubber fece ricondurre i mezzi nel punto prestabilito e perse così tempo prezioso, che gli costò il rinforzo di 500 uomini, ossia il resto del 2º Battaglione e il 5º Battaglione ranger al completo del tenente colonnello Max Schneider. Secondo il piano, infatti, se entro le 07:00 Schneider non avesse visto un razzo di segnalazione sparato dallo scaglione del colonnello Rubber, stante a significare l'avvenuta scalata della scogliera, egli si sarebbe diretto a Omaha per condurre un'azione da tergo alla batteria di Pointe du Hoc. Alle 07:10 il tenente colonnello Schneider, che aveva aspettato impaziente il segnale, si risolse a seguire il piano e perciò il distaccamento di 225 ranger si ritrovò isolato.
Allo scopo di inerpicarsi sulla scogliera, i ranger erano stati equipaggiati con scale di corda munite di rampini, a loro volta assicurati a lunghi cavi che venivano operati da piccoli razzi. Non appena sbarcati, i ranger attivarono gli ordigni e le scalette saettarono in alto, ancorandosi alla roccia; mentre il fuoco di copertura dei due cacciatorpediniere prendeva d'infilata il ciglio, gli uomini iniziarono la scalata, schizzando da un riparo all'altro mentre dalla cima i tedeschi lanciavano bombe a mano, sparavano con i mitra MP 40 e tentavano di sganciare le scale. Per molti minuti i ranger furono trattenuti, nonostante l'appoggio aggiuntivo di alcuni loro commilitoni che, appollaiati in cima a due scalette antincendio montate su due DUKW, saturavano la scogliera con i tiri di mitragliatrici pesanti Browning M2 da 12,7 mm e delle armi automatiche personali; i tedeschi eliminarono alcune scale e inflissero perdite pesanti ai ranger, che con ostinazione si portavano sempre più in alto, alcuni addirittura arrampicandosi a mani nude. Alla fine, molti raggiunsero spossati la cima della scogliera e si gettarono nelle buche create dal bombardamento navale. Qui giunti, però, i ranger si accorsero che lo sforzo sostenuto era stato inutile: i tedeschi avevano già abbandonato la postazione e i bunker per l'artiglieria costiera da 155 mm erano in realtà vuoti.
Lungo la metà orientale della zona di invasione, all'ora H prevista per i britannici (le 07:30) la 2ª Armata del generale Dempsey iniziò lo sbarco sulle spiagge assegnatele: Sword, Juno e Gold, un tratto lungo 32 chilometri che da Ouistreham, vicino alla foce dell'Orne, arrivava fino al villaggio di Le Hamel a occidente. Le spiagge erano piene di mezzi da sbarco che scaricavano truppe e, quasi ovunque, le maggiori difficoltà furono provocate dal mare grosso e dagli sbarramenti sottomarini.
Il piano di sbarco britannico prevedeva per il fronte di ogni brigata quattro LCT che trasportavano ciascuno quattro carri Sherman DD, i quali dovevano toccare terra all'ora H meno cinque minuti (H-5), seguiti all'ora H da quattro LCT con carri per impieghi speciali: sminatori a flagello, Crocodile lanciafiamme, Mk IV Churchill in versione AVRE, insieme a un reparto guastatori che si sarebbe dedicato all'eliminazione delle ostruzioni. Dietro di loro, all'ora H+7, dovevano arrivare otto mezzi da sbarco con due compagnie di fanteria d'avanguardia, seguite a orari prestabiliti da altre ondate che via via avrebbero scaricato sulla spiaggia uomini, corazzati e pezzi d'artiglieria con relativo personale. Le perdite furono minori del previsto, ma le complesse tabelle orarie si rivelarono inefficaci già dopo la prima mezz'ora e i successivi scaglioni generarono un enorme ammassamento di uomini, veicoli, mezzi da sbarco e rottami.
I primi a sbarcare lungo le spiagge furono 120 guastatori dei Royal Marines, esperti di demolizioni sottomarine, il cui compito era aprire una breccia di 30 metri attraverso gli sbarramenti in appena venti minuti, in tempo per non intralciare la prima ondata. Tuttavia s'imbatterono in un numero decisamente superiore di difese passive e, nonostante l'alacre lavoro, diversi erano ancora intatti quando gli anfibi di testa, seguiti dai mezzi da sbarco, avevano iniziato a muoversi verso la costa, a malapena contrastati da tiri isolati di armi leggere.
Nel settore di Sword Beach le perdite furono lievi e le prime fasi delle grandi operazioni anfibie poterono procedere senza particolari difficoltà; tuttavia, alcuni reparti della 3ª Divisione britannica trovarono forte resistenza presso il caposaldo di La Brèche, che impegnò i soldati britannici per circa tre ore, durante le quali gli uomini dovettero farsi strada attraverso un fuoco serrato. Inoltre, nella mattinata la spiaggia divenne bersaglio per tutto il 6 giugno (e nei giorni seguenti) del fuoco dei mortai e dei cannoni della 3ª batteria del 1716º Reggimento di artiglieria, che sparava da una postazione a Plumetot, a 3 chilometri dalla costa. Il 4 Commando britannico al comando di Lord Lovat, che sbarcò davanti a Ouistreham mezz'ora dopo la prima ondata, trovò centinaia di uomini del 22º Reggimento East Yorkshire, che aveva precedentemente attaccato il caposaldo di La Brèche, morti o moribondi sulla spiaggia; i combattimenti ripresero con determinazione e questa volta l'opposizione tedesca fu disorganizzata e poco incisiva. In molti luoghi di Sword Beach, dopo le prime ore, si respirava un'atmosfera quasi rilassata e molti dei "volontari" russi e polacchi inquadrati nella 716ª Divisione fanteria non esitarono ad arrendersi. L'unico contrattacco di rilievo a Sword fu attuato dal 3º Battaglione del 736º Reggimento di fanteria, che attaccò con il supporto di alcuni semoventi i britannici nel settore occidentale della testa di ponte, presso Lion-sur-Mer; verso mezzogiorno i semoventi impegnarono duramente gli Alleati inizialmente privi di armi pesanti, ma la concentrazione di fuoco che i britannici riuscirono a mettere insieme mise alle strette i tedeschi, i quali si ritirarono di 3 chilometri in direzione sud-est.
Nel settore di Juno Beach anche i canadesi riuscirono a sfondare le difese nemiche, ma soffrirono perdite decisamente più pesanti. In questa spiaggia, a causa di vari ritardi, l'ora H fu spostata dalle 07:35 alle 07:45, permettendo ai tedeschi di riorganizzarsi dopo il bombardamento; inoltre si verificò un rapido alzarsi della marea. Tali contingenze provocarono gravi perdite tra i mezzi da sbarco: bersagliati nella fase di andata, dopo aver scaricato gli uomini i natanti facevano marcia indietro ma, nelle manovre, si ritrovavano tra le mine, gli ostacoli e gli spuntoni rocciosi degli scogli, che caratterizzavano il tratto costiero. Delle ventiquattro imbarcazioni della prima ondata, venti andarono perse o furono gravemente danneggiate; complessivamente, durante tutta la mattinata, dei 306 mezzi da sbarco impiegati ben 90 andarono perduti e con essi affondarono o saltarono in aria anche parecchi Centaur Mk IV, carri da supporto fanteria armati con obici da 95 mm e appartenenti ai Royal Marines. Il fuoco d'artiglieria tedesco, gli ostacoli e il mare mosso fecero sì che solo 6 dei 40 Centaur assegnati alla fanteria riuscissero ad arrivare sulla terraferma; gli Sherman DD invece, al contrario di quanto accaduto dinanzi a Omaha, giunsero senza troppi problemi sulla spiaggia ma con un certo ritardo rispetto alla prima ondata, che si trovò per un breve lasso di tempo senza protezione. I carri e la fanteria si mossero poi insieme verso l'entroterra, creando intasamenti e intralciandosi a vicenda durante gli aspri combattimenti che si protrassero fino a pomeriggio inoltrato a Courseulles-sur-Mer e a Bernières, dove l'8ª Brigata canadese e il No. 48 Royal Marines Commando (sbarcato sotto il villaggio) furono investiti da fuoco pesante: nei primi 100 metri d'avanzata molti furono i morti e i feriti e i tedeschi continuarono a opporre un'accanita resistenza, finché non furono aggirati sui fianchi.Operando secondo i piani, le ondate successive filtrarono tra le unità dei primi assalti ancora impegnate sulla spiaggia, ignorando i cecchini (che continuarono a sparare fino al crepuscolo), e si portarono verso i loro obiettivi nell'entroterra. I reparti canadesi furono quelli che tra le varie divisioni alleate ottennero la maggior avanzata, nonostante non fossero riusciti a collegarsi con i britannici sbarcati a Sword. Uno dei compiti più difficili nel settore spettò al No. 48 Royal Marines Commando che, dopo aver conquistato le zone di Bernières e di Saint-Aubin in meno di mezz'ora, si spinse avanti e marciò verso est lungo la costa: era stato incaricato di percorrere gli 11 chilometri che lo separavano da Sword e incontrarsi con il No. 41 Royal Marines Commando, a sua volta inviato verso ovest per facilitare la congiunzione, partendo da Lion-sur-Mer nel settore di Sword. Il piano britannico però fallì, poiché entrambe le unità s'imbatterono in alcune guarnigioni tedesche che avevano trasformato case isolate in piccoli fortilizi: la tenace difesa tedesca frenò e infine bloccò del tutto i provati Commando, peraltro privi di supporto e copertura.
La 50ª Divisione britannica sbarcata a Gold Beach, la più occidentale del settore britannico, incontrò le prime difficoltà di fronte alle postazioni tedesche fortificate del settore "Le Hamel", occupate dagli uomini della 352ª Divisione tedesca. Il 1º Battaglione del Reggimento Hampshire (I/Hampshire) e il I/Dorsetshire sbarcarono sotto un fitto fuoco, visto che anche qui il bombardamento preliminare aveva solo intaccato in superficie le difese tedesche; inoltre si verificarono nuovamente perdite pesanti tra i blindati Centaur di supporto e ritardi nel loro arrivo sulla spiaggia, dove le truppe rimasero per molti minuti sprovviste di appoggio corazzato e alla mercé del tiro tedesco.
Per molti uomini la parte più difficile dell'assalto fu attraversare gli sbarramenti in mare, ma una volta superati si accorsero che il fuoco nemico sulle spiagge era piuttosto ineguale: violento in alcuni settori e quasi inesistente in altri. A Gold Beach gli uomini del I/Hampshire furono quasi decimati mentre ancora cercavano di uscire dall'acqua: i britannici impiegarono almeno otto ore prima di neutralizzare le difese di Le Hamel e le loro perdite a fine giornata ammontarono a circa 200 uomini. Di contro, alla destra di Le Hamel i soldati incontrarono ben poca resistenza, tanto che elementi del Reggimento Green Howards, sbarcati con impeto, occuparono il primo obiettivo in meno di un'ora; anche il No. 47 Royal Marines Commando, l'ultimo di tali contingenti a sbarcare, raggiunse Gold Beach sul lato più orientale del settore in breve tempo. Lo sbarco fu semplice e non incontrò resistenza e, evitando ogni contatto con il nemico, i commando puntarono a occidente alla volta di Port-en-Bessin e si riunirono con gli statunitensi sbarcati a Omaha verso mezzogiorno.
Contrariamente agli anglo-canadesi, che combatterono principalmente contro la mediocre 716ª Divisione fanteria, gli statunitensi erano ancora fermi dinanzi alla solida e combattiva 352ª Divisione di fanteria. I britannici avevano poi fatto ampio utilizzo di carri anfibi, come pure di mezzi speciali, che battevano il terreno creando varchi e srotolando rotoli di grelle metalliche che facilitavano l'avanzata dei veicoli; gli statunitensi inoltre, parte a causa del mare agitato, parte lo scetticismo sulle conversioni operate dagli alleati, riscontarono maggiori difficoltà logistiche.
Una volta che le truppe britanniche riuscirono a districarsi dalle congestionate spiagge, dilagarono verso l'interno in modo regolare senza imbattersi in particolari contrasti da parte di sparsi reparti tedeschi: da Gold Beach le colonne puntarono sulla città di Bayeux, 11 chilometri a sud; da Juno la 3ª Divisione canadese si lanciò verso meridione per spezzare la strada Bayeux-Caen e occupare l'aeroporto di Carpiquet, a una dozzina di chilometri di distanza.. Sull'obiettivo più importante di tutto il D-Day, la città di Caen, iniziarono a convergere la 3ª Divisione di fanteria britannica, il 4 Commando e alcuni elementi della 6ª Divisione aviotrasportata, la quale teneva ancora i ponti sull'Orne e sul canale artificiale di Caen; le ultime due unità avrebbero dovuto ricongiungersi intorno a mezzogiorno..
Nel settore statunitense di Utah Beach, la 4ª Divisione si stava dirigendo verso l'interno attraverso l'unica uscita, appena contrastata da qualche sporadico colpo d'artiglieria. La decisione del generale Roosevelt di far continuare l'approdo delle truppe quasi 2 chilometri più a est delle posizioni previste aveva avuto successo, ma la situazione rimaneva critica: se il traffico di uomini e mezzi fosse stato interrotto o rallentato, una controffensiva tedesca, sempre possibile, avrebbe imposto un netto freno all'avanzata. Verso le 11:00 il generale Barton, comandante della divisione, ordinò l'invio di alcuni carri armati verso l'uscita 3, a circa 1,5 chilometri di distanza, per assicurare alla propria unità un secondo sbocco dalle spiagge; i veicoli assunsero in breve tempo il controllo dell'uscita, subito sfruttata dalla 4ª Divisione. Le punte avanzate, penetrate nel Cotentin, iniziarono inoltre ad incontrarsi con i primi, sparsi elementi della 101ª Divisione aviotrasportata, che avevano trascorso la notte a combattere per giungere il più vicino possibile alla costa. A sera, 22 000 uomini e 1 800 veicoli si trovavano a terra e, con i paracadutisti, la 4ª Divisione aveva costituito la prima grossa testa di ponte statunitense in Francia.
A Omaha Beach, verso mezzogiorno, la situazione era ancora precaria e i combattimenti si trascinavano feroci appena oltre la striscia sabbiosa, tanto che il generale Bradley fu molto vicino a prendere la decisione di dirottare le ondate successive di uomini e mezzi a Utah. Dopo quasi sette ore di scontri, nel settore orientale la 1ª Divisione, formata da veterani dello sbarco in Sicilia e di Salerno, si riebbe più in fretta dall'inizio disastroso dell'operazione e iniziò ad avanzare: i soldati lasciarono la spiaggia battuta dal fitto tiro tedesco, permettendo ai mezzi da sbarco e a qualche Sherman DD (fino a quel momento rimasti al largo in attesa) di portare altri reparti a terra. Allo stesso tempo, qualche cacciatorpediniere si avvicinò talmente alla costa da poter sparare ad alzo zero contro i capisaldi sulle alture; approfittando del fuoco delle navi, i genieri ripresero con vigore l'opera di demolizione che avevano iniziato quasi sette ore prima e gli ostacoli furono distrutti in gran numero. Una volta che la linea di difesa tedesca, poco estesa in profondità, fu perforata e abbattuta, le truppe si riorganizzarono e intrapresero la prima marcia verso l'interno. Alle 13:30 il generale Bradley ricevette un messaggio: «Truppe sinora bloccate sulle spiagge Easy Red, Easy Green, Fox Red, avanzano sulle colline dietro le spiagge». Al calare della notte del 6 giugno, la 1ª e la 29ª Divisione erano progredite di circa 1,5 chilometri, pagando il più alto computo di vittime durante il D-Day.
La 6ª Divisione aviotrasportata, a est dell'Orne, fronteggiò non solo le unità tedesche che presidiavano la zona ma anche i contrattacchi di elementi del 125º e del 192º Panzergrenadier, appartenenti alla 21. Panzer-Division. Sembra che in realtà il comandante, generale Edgar Feuchtinger, abbia ritardato molto l'intervento dei suoi reparti e che solo alle ore 14:30 un battaglione del reggimento corazzato (circa 50 Panzer IV) e un battaglione di panzergrenadier, raggruppati in un kampfgruppe al comando dell'esperto colonnello Hermann von Oppeln-Bronikowski, ebbero ordine di sferrare il contrattacco verso le spiagge. Il generale Marcks, estremamente preoccupato, si era recato sul posto e sollecitò il colonnello Oppeln-Bronikowski a impegnarsi a fondo, dicendogli: "Se non riesce a ricacciare in mare gli inglesi, abbiamo perso la guerra". Oppeln-Bronikowski mise i movimento il suo kampfgruppe che ottenne qualche successo, ma fu ben presto bloccato dagli elementi avanzati della 3ª Divisione di fanteria britannica a Biéville e Périers, poi rinforzati da una brigata corazzata di M4 Sherman. Solamente una compagnia di fanteria e sei carri riuscirono a passare e alle 20:00 raggiunsero la costa a Luc-sur-Mer, dove una sacca tedesca ancora resisteva tra le spiagge Sword e Juno; l'arrivo alle 21:00 di 250 alianti, con il resto della 6ª Divisione aviotrasportata, che disponeva di pezzi controcarro aviotrasportati, costrinse i tedeschi a rinunciare al consolidamento delle posizioni raggiunte (che avrebbero potuto condurre all'eliminazione della testa di ponte della spiaggia Sword) e a ritirarsi per concentrarsi sulla difesa della città di Caen.
A occidente dell'Orne, sulla strada che portava a Caen, il generale Montgomery intese radunare truppe e mezzi per occupare l'importante centro; tuttavia i suoi propositi offensivi furono frustrati dalla spossatezza degli uomini, esausti dopo una giornata di continue scaramucce o duri scontri. Il generale britannico mancò, peraltro, di spingere la 27ª Brigata corazzata (190 Sherman e 33 carri leggeri) immediatamente a sud-est non appena era sbarcata per cogliere di sorpresa le forze meccanizzate tedesche, sopraffarle e quindi assicurarsi il controllo di Caen; al contrario, la formazione fu suddivisa in numerosi reparti indipendenti a supporto delle molteplici azioni delle fanterie, causandone la dispersione e il logorio precoci. A sera, perciò, la brigata era incapace di lanciare un assalto coordinato e deciso alla città, tanto più che rimase invischiata nei locali contrattacchi tedeschi. La responsabilità della mancata occupazione di Caen fu da attribuire anche all'eccessivo ottimismo e alla superficialità dei pianificatori, che non avevano considerato le difficoltà di effettuare un'offensiva subito dopo gli sbarchi.
Verso sera, a destra della 3ª Divisione britannica, i canadesi erano già quasi a Carpiquet. Dietro alla spiaggia Juno intasata, invece, gli Alleati erano stati impegnati in aspri combattimenti per annientare piccoli ma coriacei capisaldi isolati; i canadesi avanzarono comunque di quasi 8 chilometri attraverso Bretteville lungo la direttrice Bayeux-Caen. Infine la 50ª Divisione, muovendo dalla spiaggia Gold, sostenne sanguinosi scontri con elementi della 352ª Divisione tedesca e a sera la 151ª Brigata raggiunse la strada Bayeux-Caen; i carristi del IV/7° Dragoon Guards riferirono di avere la via pressoché libera. Nonostante in questa zona gli Alleati non avessero completato la maggior parte dei loro obiettivi, la 50ª Divisione riuscì ad attestarsi saldamente nella campagna normanna, trovando solo limitata opposizione. Il D-Day giunse al termine e, nonostante ritardi, errori tattici, contrattempi e la mancata occupazione di diverse località, gli Alleati raggiunsero un successo pressoché totale, stabilendosi saldamente in Europa e respingendo i primi contrattacchi tedeschi. L'unica preoccupazione del generale Eisenhower, a quel punto, fu allargare la testa di ponte di Omaha allo scopo di mettere al riparo la spiaggia dal martellamento tedesco e consentire così l'afflusso continuo di rinforzi e i rifornimenti, confidando che il tempo sulla Manica non peggiorasse. Tuttavia, in campo tedesco la combattività e la fiducia erano ancora alte e anzi numerosi (truppa e comandanti) erano convinti che, con l'arrivo delle divisioni corazzate della riserva, gli anglo-americani sarebbero stati certamente ricacciati in mare.
Il ruolo determinante nel successo del 6 giugno fu giocato da diversi fattori concomitanti: l'effetto sorpresa, la scelta del luogo e del giorno, le incertezze e le inadeguatezze delle forze tedesche nella zona e dei loro comandi a più alto livello. Le avverse condizioni atmosferiche del 4 e 5 giugno indussero i tedeschi a ritenere molto improbabile, se non impossibile, uno sbarco in grande stile; secondo i comandanti tedeschi gli Alleati avrebbero rinunciato allo sbarco nelle prime settimane di giugno e ciò comportò l'assenza dai rispettivi posti di comando di diversi comandanti, compresi il feldmaresciallo Rommel (in Germania per festeggiare il compleanno della moglie) e il colonnello generale Dollmann (a Rennes per un'esercitazione di guerra). Nel corso del D-Day, dunque, molte scelte importanti furono ritardate per mancanza di chiarezza e di decisione. La dispersione dei paracadutisti statunitensi (causata da errori e difficoltà tecniche) paradossalmente comportò un ulteriore vantaggio, in quanto aggiunse confusione nei comandi tedeschi, che ricevevano rapporti indicanti la presenza di truppe aerotrasportate in tutta la Normandia settentrionale.
L'opera del controspionaggio britannico riuscì a depistare gli agenti tedeschi, convincendoli che quella in Normandia fosse una colossale operazione diversiva, e l'accuratezza dell'operazione Fortitude completò l'inganno di portata strategica. Lo stesso Hitler, ancora il 9 giugno, era convinto che il teatro principale delle operazioni doveva aprirsi a Pas de Calais, avendo prestato credito ai messaggi inviati dalla celebre spia Arabel ("Garbo" per i britannici); di conseguenza, la potente 15ª Armata fu mantenuta a Calais e non diede appoggio alla 7ª Armata nel settore normanno, tanto meno le diede l'allarme come non lo diede alla Kriegsmarine a Cherbourg. Nel complesso, le truppe del generale Dollmann opposero una difesa relativamente inefficace, essendo male addestrate, a corto di trasporti ed equipaggiamento, tartassate da intensi bombardamenti per una settimana; si distinse solo la 352ª Divisione di fanteria, che si abbarbicò alle opere fortificate dominanti Omaha Beach e causò gravi perdite al V Corpo d'armata statunitense. Inoltre, lungo i 50 chilometri di costa normanna interessati dallo sbarco, ogni unità costiera tedesca combatté in totale isolamento, poiché le linee telefoniche erano state interrotte dai bombardamenti aeronavali o dal sabotaggio dei partigiani francesi: né i comandanti sul campo, né lo stato maggiore del LXXXIV Corpo d'armata poterono dunque avere una visione complessiva della battaglia. Ad esempio, solo alle 16:40 il comando della 7ª Armata fu informato che lo sbarco sulle coste del Cotentin (Utah Beach) era riuscito; i comandanti tedeschi impiegarono, poi, diverse ore per assicurarsi che i rapporti ricevuti indicassero davvero una grande operazione anfibia e non un'azione diversiva.
La vittoriosa esecuzione di Overlord fu anche frutto dell'incontrastato dominio dei cieli, della devastazione delle reti ferroviaria e stradale e della frequenza delle missioni aeree di supporto tattico, che in ultimo intralciarono pure l'afflusso di rinforzi tedeschi in Normandia. L'impiego delle Panzer-Division in Normandia fu condizionato, inoltre, dallo scarso numero di mezzi a disposizione delle singole divisioni, impossibilitate a sviluppare un'azione offensiva a largo raggio e che furono, anzi, costrette a limitarsi a una difesa locale più o meno elastica, in cui i carri armati svolsero prevalentemente funzioni di supporto. La valutazione del feldmaresciallo Rommel - respingere tassativamente l'assalto nemico sulle spiagge - era sostanzialmente corretta, ma richiedeva lo schieramento e il coordinamento di un forte nucleo di divisioni corazzate: un piano che, date le condizioni delle forze armate tedesche in Francia nel 1944 e il dominio assoluto dei cieli da parte degli Alleati, non avrebbe potuto funzionare correttamente. Il parziale successo ottenuto dalla 21. Panzer-Division dimostrò che non fu tanto la mancanza di unità blindate a bloccare i contrattacchi tedeschi, quanto l'incompleta visione del quadro d'insieme della situazione: agendo in modo compatto, la divisione avrebbe avuto forze sufficienti per rigettare in mare i britannici. Invece, i reparti del generale Feuchtinger furono scagliati in battaglia in maniera confusa e disorganica, indebolendo l'efficacia del contrattacco.
Quando, alle 06:00, il colonnello generale Alfred Jodl (ufficiale capo delle operazioni all'OKW) si svegliò e fu informato della situazione in Normandia, non concesse tutte le divisioni corazzate della riserva strategica che il feldmaresciallo von Rundstedt, a scopo cautelativo nell'attesa di avere una visione più chiara delle intenzioni alleate, aveva insistentemente richiesto dalle 02:30: quell'ordine poteva essere dato solo da Hitler in persona che, però, sofferente d'insonnia, la sera precedente aveva assunto un sonnifero. Il Führer si alzò alle 10:00 e, considerando i precedenti messaggi ricevuti dal servizio di spionaggio, si mostrò incerto: in un primo tempo ritenne che non si trattasse del vero sbarco; dopo alcune discussioni, disse a Jodl: "allora, questa è l'invasione, si o no?". Finalmente, alle ore 14:32 l'OKW diede l'autorizzazione all'OB West di aggregare le divisioni corazzate della riserva strategica (12. SS-Panzer-Division "Hitlerjugend" e la Panzer-Lehr-Division) al Gruppo di Armate B e contrattaccare al più presto. Sebbene questo ritardo fosse stato aspramente criticato dai comandi tedeschi, probabilmente non influenzò l'andamento della battaglia, in quanto tutte le forze tedesche in marcia verso la Normandia subirono ingenti perdite e ritardi a causa degli intensi attacchi dell'aviazione anglo-americana.
Le due divisioni corazzate, unità scelte, ben addestrate ed equipaggiate, incontrarono infatti grandi difficoltà per raggiungere l'area dello sbarco. La Panzer-Lehr era raggruppata a 120 chilometri a sud-ovest di Parigi e fu messa in stato di allarme fin dalle ore 02:30 del 6 giugno, ma sorsero ben presto contrasti tra gli alti comandi. Il generale Dollmann esigeva che la divisione iniziasse il movimento verso Caen alle ore 17:00, mentre il comandante delle divisione, maggior generale Fritz Bayerlein, consigliava di muovere solo di notte per evitare la minaccia aerea alleata. Alla fine la divisione corazzata iniziò la marcia di trasferimento nel pomeriggio del 6 giugno, ma il movimento verso le spiagge fu considerevolmente rallentato dalle ingenti distruzioni causate agli abitati e alle vie di comunicazione dagli attacchi aerei alleati; la Panzer-Lehr avanzò anche durante la notte e raggiunse l'area di schieramento il mattino del 7 giugno; attaccata sistematicamente dall'aria, non sarebbe riuscita a contrattaccare neppure l'8 giugno.
La 12. SS-Panzer-Division (comandata dall'SS-Brigadeführer Fritz Witt), che avrebbe dovuto sistemarsi nei pressi di Lisieux, a circa 30 chilometri dietro alla costa (zona tatticamente ottima in previsione di uno sbarco), fu ridislocata dal generale von Schweppenburg 50 chilometri più a sud, palesando con questa decisione i dissidi con il feldmaresciallo Rommel; questi voleva le riserve a ridosso della costa, mentre il primo riteneva più prudente disporle a maggiore distanza allo scopo di evitare il bombardamento navale e, successivamente, manovrare su una zona a vasto raggio. Nessuno dei due alti ufficiali considerò il peso schiacciante degli stormi aerei avversari, perciò la mattina del 6 giugno la divisione venne a trovarsi 20 chilometri più distante dalla zona di combattimento e nell'impossibilità d'intervenire tempestivamente. Alla notizia dell'"invasione" fu subito messo in movimento anche il II-SS-Panzerkorps del generale Hausser, che combatteva contro i sovietici nella regione di Leopoli, ma quelle preziose forze corazzate impiegarono cinque giorni per arrivare via ferrovia a Nancy e, da quel momento, dovettero spostarsi su strada: furono pronte a intervenire in Normandia solo alla fine del mese di giugno, quando era ormai troppo tardi.
Nonostante lo sbigottimento generale, Adolf Hitler il 6 giugno si mostrò ottimista e fiducioso; nella prima riunione al suo quartier generale nella tarda mattinata, dopo le incertezze iniziali sulle reali intenzioni degli Alleati, disse al feldmaresciallo Wilhelm Keitel che: "Le notizie non potrebbero essere migliori"; il Führer si illudeva che, dopo tanta attesa, l'inizio della grande battaglia avrebbe dato la possibilità alle sue forze di distruggere il grosso degli eserciti nemici. Hitler disse: "Finché erano in Gran Bretagna non potevamo arrivare fino a loro. Ora li abbiamo a portata di mano e possiamo distruggerli"; più tardi apparve quasi contento dicendo a Göring, davanti alla carta militare: "stanno sbarcando qui e qui, proprio dove li aspettavamo". Solo il 10 giugno Hitler e i suoi principali generali compresero l'imponenza delle forze alleate e la difficile situazione della Wehrmacht.
La Luftwaffe poté opporre solo una modesta resistenza durante l'intero 6 giugno. Il feldmaresciallo Sperrle, il comandante della Luftflotte 3 di base in Francia, poteva opporre solo trecento aerei efficienti, di cui meno di un centinaio erano caccia. Questi velivoli costituivano una forza difensiva, insufficiente anche solo per un attacco di bombardieri più numeroso del solito, così era stato pianificato (in caso d'invasione) di rinforzarla con altri seicento aerei che, fatti partire dalla Germania, sarebbero dovuti andare ad atterrare in campi d'aviazione avanzati già predisposti in Francia. L'ordine di trasferimento, che poteva essere dato solo dall'OKL, fu impartito quando ormai era troppo tardi. Il tenente generale Adolf Galland, nel dopoguerra, si espresse così a tal proposito: «Secondo le dichiarazioni rilasciate dal generale che lo comandava, il 2° Fliegerkorps ebbe notizia del principio d'invasione solo il 6 giugno, circa alle otto del mattino. Infatti le incursioni aeree dei giorni precedenti avevano gravemente disorganizzato o paralizzato l'intero sistema di comunicazioni». Due piloti dello Jagdschwader 26 Schlageter - il tenente colonnello Josef Priller, asso della caccia tedesca con quasi cento vittorie aeree, e il suo gregario Heinz Wodarczyk - furono verosimilmente i primi due cacciatori tedeschi a entrare in azione la mattina del D-Day. I due, nonostante la confusione e gli ordini contraddittori dei comandi della Luftwaffe, non esitarono a decollare con i loro Focke-Wulf Fw 190 per andare a rendersi conto di persona degli avvenimenti. Nascondendosi tra le nubi, riuscirono a spingersi fino a Le Havre e proseguirono fino alla costa, finché non si trovarono proprio sopra alla flotta d'invasione nel settore britannico. Nonostante la evidente inferiorità, i due piloti si lanciarono verso le spiagge mitragliando gli uomini a terra, i quali risposero con le loro armi automatiche, ma l'azione dovette essere subito sospesa per l'azione contraerea delle centinaia di navi, che costrinse i due piloti a cabrare verso le nubi.
Oltre a questa famosa incursione, rievocata in libri e film, anche i caccia dello Jagdschwader 2 Richthofen entrarono in azione il 6 giugno; i primi caccia dei due gruppi aerei dello stormo arrivarono alle ore 10:00 sopra le spiagge, dove affrontarono la pesante copertura aerea dei caccia alleati; le ultime missioni terminarono alle ore 21:30; i cacciatori tedeschi rivendicarono diciotto vittorie aeree contro due perdite. Fu invece un totale fallimento il programma di rinforzo immediato studiato a lungo nei mesi precedenti dal comando della Luftwaffe, su cui anche Hitler aveva fatto pieno affidamento. Il piano di trasferire immediatamente almeno 800 caccia da altri fronti verso i cieli dello sbarco non fu completamente autorizzato fino al 7 giugno; in realtà fin dal pomeriggio del D-Day partirono per la Francia alcuni gruppi aerei del Jagdschwader 1 e del Jagdschwader 54, che tuttavia per difficoltà organizzative, carenze di mezzi e problemi meteorologici non riuscirono a intervenire.
Il numero delle perdite totali per gli Alleati il 6 giugno fu complessivamente di circa 10 300 uomini, di cui 2 500 morti. Gli statunitensi contarono 6 600 perdite, di cui 1 465 morti, 3 184 feriti, 1 928 dispersi e 26 prigionieri; circa 2 750 furono invece le perdite dei britannici e quasi 1 000 quelle dei canadesi. Nel 2014 ricerche più accurate sulle singole vittime del D-Day alzarono il totale dei morti, portandolo a circa 4 400 fra gli Alleati (2 500 morti statunitensi e 1 900 anglo-canadesi). Nello specifico, per quanto riguarda le 6 600 perdite statunitensi, almeno 2 500 (238 morti accertati) furono quelle delle due divisioni aviotrasportate, mentre le vittime a Utah furono circa 200, compresi 60 dispersi; la maggior parte delle perdite statunitensi, circa 4 000, fu sofferta dalla 1ª e dalla 29ª Divisione impegnate a Omaha. I canadesi a Juno ebbero 359 morti, 574 feriti e 47 prigionieri; i britannici persero circa 1 280 soldati sulle spiagge dell'invasione: 410 uomini sulla spiaggia Gold, circa 240 soldati del Nr. 48 Commando a Juno e circa 630 uomini a Sword. Questa stima, però, non tiene conto delle vittime dei combattimenti del D-Day una volta che le truppe britanniche penetrarono nell'entroterra. Circa 1 400 vittime (600 uccisi o feriti durante il D-Day, 800 dispersi) soffrì invece la 6ª Divisione aviotrasportata. Novantacinque furono le vittime tra i soli piloti di alianti della 6th Airlanding Brigade (la brigata da sbarco aereo composta da circa 3 500 uomini), buona parte della quale traversò il Canale su 250 alianti. Il numero totale delle perdite tedesche non è conosciuto, ma si stima sia stato tra i 4 000 e i 9 000 uomini.
I visitatori della Normandia odierna trovano molti ricordi di quel 6 giugno 1944. I più notevoli sono le spiagge, che vengono ancora indicate sulle cartine e sui cartelli con i nomi in codice assegnati durante l'invasione; sulla costa sono inoltre visibili diversi bunker del Vallo Atlantico e i Mulberry Harbour con i loro frangiflutti Phoenix, presso Arromanches. Nella regione sono stati istituiti numerosi cimiteri di guerra anglo-americani e tedeschi: a Colleville-sur-Mer file di identiche croci bianche e stelle di David commemorano i morti statunitensi. A Bayeux il cimitero di guerra del Commonwealth, mantenuto dalla Commonwealth War Graves Commission, raccoglie le spoglie di 4 648 soldati britannici e, accanto, sorge il più grande cimitero della Normandia, il La Cambe German war cemetery in cui riposano 21 222 soldati tedeschi. Le vie vicino alle spiagge portano ancora il nome delle unità che vi combatterono e occasionali paletti ricordano gli scontri più importanti. In luoghi significativi come Pointe du Hoc e il Ponte Pegasus ci sono delle placche, memoriali o piccoli musei.
Stephen E. Ambrose, D-Day - Storia dello sbarco in Normandia, Milano, Rizzoli, 2002, ISBN 88-17-00063-9.
 Eddy Bauer, Storia controversa della seconda guerra mondiale, Novara, De Agostini, 1970, ISBN non esistente.
 Antony Beevor, D-Day. La battaglia che salvò l'Europa, Milano, Rizzoli, 2010, ISBN 978-88-17-04162-1.
 Claude Bertin, La vera storia dello sbarco in Normandia, Ginevra, Editions de Crémille, 1969, ISBN non esistente.
 Claude Bertin, Dalle spiagge della Normandia a Berlino, Ginevra, Edizioni Ferni, 1972, ISBN non esistente.
 David R. Burgett, Currahee! Lo sbarco in Normandia, Milano, Mursia, ISBN 978-88-425-3826-4.
 Larry Collins, D-Day. La storia segreta, Milano, Mondadori, 2005, ISBN 88-04-54615-8.
 David Fraser, Rommel – L'ambiguità di un soldato, Milano, Mondadori, 2009  [1993], ISBN 978-88-04-41844-3.
 Max Hastings, Overlord. Il D-Day e la battaglia di Normandia, Milano, Mondadori, 1999, ISBN 88-04-37856-5.
 David Irving, La guerra di Hitler, Roma, Settimo Sigillo, 2001, ISBN non esistente.
 David Irving, Göring. Il maresciallo del Reich, Milano, Mondadori, 1991, ISBN 88-04-35063-6.
 David Irving, La pista della volpe, Milano, Mondadori, 1978, ISBN non esistente.
 John Tyrrell Killen, Storia della Luftwaffe. L'arma aerea tedesca dal 1915 al 1945, Milano, Res Gestae, 2012, ISBN 978-88-6697-004-0.
 Andrea Molinari, Storia dello sbarco in Normandia, Milano, H&W, 2007, ISBN 978-88-7851-536-9.
 Robin Neillands, Roderick De Normann, D-Day 1944. Voci dalla Normandia, Milano, Mondadori, 2003, ISBN 88-04-51855-3.
 Ralf Georg Reuth, Rommel. Fine di una leggenda, Torino, Lindau, 2006, ISBN 88-7180-571-2.
 David Stafford, D-Day. Conto alla rovescia. I dieci giorni che decisero la guerra, Milano, Il Saggiatore, 2004, ISBN 88-428-1195-5.
 John Weal, Jagdschwader 2 Richthofen, Oxford, Osprey, 2000, ISBN 1-84176-046-3.
 John Weal, Focke-Wulf Fw190 Aces of the Western Front, Oxford, Osprey, 1996, ISBN 1-85532-595-0.
Paul Carell, Sie kommen! – Il giorno più lungo visto dai tedeschi, Milano, Longanesi, 1975, Pocket guerra, ISBN non esistente.
 Cornelius Ryan, Il giorno più lungo. 6 giugno 1944, Milano, BUR Storia, 2007  [1959], ISBN 978-88-17-10728-0.
 Definizione di "sbarco" sull'enciclopedia Treccani, con particolari riferimenti allo sbarco in Normandia, su treccani.it.
(EN, IT) D-Day, 6 giugno 1944 – Sito dedicato al D-Day e battaglia di Normandia, su history-online.com.
(EN) Rari filmati a colori delle operazioni sulle spiagge il 7 giugno 1944, su iwm.org.uk.
