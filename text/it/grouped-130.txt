
Il "mondo perduto" è un tema ricorrente nella letteratura avventurosa della tarda età vittoriana, tra fine Ottocento e inizio Novecento, ripreso in seguito nel cinema.Il tema riguarda la scoperta di un luogo remoto e inesplorato rimasto "fuori dal tempo", tagliato fuori dal resto del mondo conosciuto conservando straordinarie caratteristiche arcaiche o del tutto anacronistiche grazie al proprio isolamento. I "mondi perduti" sono luoghi esotici per eccellenza: città collocate nelle profonde cavità della Terra o antiche civiltà celate nella giungla, isole lontane o vallate inaccessibili che preservano un frammento di passato, dove talvolta sopravvivono dinosauri, rettili preistorici e mostri giganteschi come nel film King Kong del 1933.Questo filone avventuroso si è sviluppato soprattutto tra il 1870 e gli anni venti del Novecento ed è visto come un sottogenere della narrativa fantastica o fantascientifica (a seconda del contenuto scientifico delle storie), influenzando i successivi autori di fantascienza. Prende il nome del romanzo Il mondo perduto di Arthur Conan Doyle del 1912, ispiratore di un gran numero di film, benché vi siano numerosi esempi importanti nella letteratura precedente, come il Viaggio al centro della Terra (1864) di Jules Verne e i romanzi di H. Rider Haggard.
Il genere - che comprende razze, città, terre e isole perdute - ha analogie con quello dei "regni mitici", come El Dorado. Il "mondo perduto" si distingue dal mondo immaginario in quanto il primo è ambientato in un angolo nascosto del mondo reale, mentre il secondo è del tutto sconnesso dalla storia e dalla geografia.
Il genere del "mondo perduto" nacque nella seconda metà dell'Ottocento nella letteratura della tarda età vittoriana, in un'epoca ricca di nuove esplorazioni geografiche e scientifiche, segnata dal colonialismo. Proprio in quest'epoca si iniziavano a scoprire in tutto il mondo i resti affascinanti di civiltà perdute, fra i quali le tombe della Valle dei Re in Egitto, la semileggendaria roccaforte di Troia, le piramidi Maya avvolte dalla giungla o la città e palazzi dell'impero assiro, il Grande Zimbabwe. Così, i resoconti autentici di scoperte geografiche e ritrovamenti archeologici da parte di avventurieri dell'Impero britannico riuscirono a catturare l'immaginazione di un vasto pubblico, influenzando la produzione di opere di fantasia. Tra il 1871 e la prima guerra mondiale il numero di narrazioni di "mondi perduti", ambientate in ogni continente, aumentò drasticamente.Nello stesso periodo storico si colloca la scoperta e la popolarità dei dinosauri, attraverso il riconoscimento e la ricostruzione dei loro resti fossili. Il paleontologo britannico Richard Owen, che nel 1842 aveva coniato il termine "dinosauro", nel 1870 fondò il Museo di storia naturale di Londra col sostegno del principe Alberto, marito della regina Vittoria. Nel 1858 il primo dinosauro americano fu scoperto da William Parker Foulke, facendo esplodere la mania dei dinosauri negli Stati Uniti. Gli studiosi Edward Drinker Cope e Othniel Charles Marsh entrarono in competizione per superarsi l'un l'altro nello scoprire nuovi esemplari preistorici in quella che fu chiamata la "guerra delle ossa", sfida che ebbe una vasta eco sui giornali e durò per circa trent'anni concludendosi nel 1897. Mentre fra gli studiosi si accendevano accanite dispute in merito a origine, fisiologia, collocazione temporale ed estinzione dei dinosauri, si diffondevano sempre di più iconografie e immagini fantastiche di questi animali e del loro habitat.
La seconda metà dell'Ottocento è anche il periodo in cui vennero inventati alcuni ipotetici continenti perduti quali Lemuria e Mu, che ben presto furono sfruttati dai sostenitori dell'occultismo e accostati al mito di Atlantide.
Il filone dei "mondi perduti" è evidentemente il successore dei "viaggi fantastici" dell'Ottocento e precedenti (tali narrazioni sono una delle forme letterarie più antiche). I primi racconti tuttavia erano nati in un mondo geograficamente "aperto": quando Jonathan Swift scrisse I viaggi di Gulliver (1726), gli europei non avevano ancora scoperto l'Australia né esplorato l'Africa. Alla fine dell'Ottocento invece gli spazi vuoti nelle mappe erano rimasti ormai pochi, dunque si va alla ricerca di angoli ancora inesplorati, misteriosi e inaccessibili del globo per ambientare queste storie, dall'Africa nera al bacino dell'Amazzonia, ai poli oppure addirittura nelle profondità del pianeta, all'interno della Terra cava. Anche il contenuto "scientifico" è differente: le opere della seconda metà dell'Ottocento - come quelle di Verne - danno importanza a nuove discipline come geologia, antropologia e soprattutto archeologia, nonché alla teoria dell'evoluzione di Darwin, sebbene molte storie si basino su teorie oggi considerate pseudoscientifiche più che scientifiche, come quelle di Ignatius Donnelly su Atlantide o la Terra cava.
Tra le opere precedenti al filone vero e proprio del "mondo perduto" vi sono i Voyages et aventures de Jacques Massé (1710) di Simon Tyssot de Patot, che comprende una fauna e flora preistorica; Il viaggio sotterraneo di Niels Klim (Nicolai Klimii iter subterraneum, 1741) di Ludvig Holberg, dove il protagonista cade in una caverna mentre l'esplorava e trascorre molti anni a vivere nella Terra cava; La terra del popolo volante. Vita e avventure di Peter Wilkins (The Life and Adventures of Peter Wilkins, 1751) di Robert Paltock, un viaggio immaginario ottocentesco ispirato sia a Defoe che a Swift, dove un uomo di nome Peter Wilkins scopre un popolo alato in un'isola remota circondata da alte scogliere, come nell'isola di Caspak di Burroughs.
L'Icosameron (1788) di Giacomo Casanova è una storia di 5 volumi (1 800 pagine) dove i giovani protagonisti, fratello e sorella, cadono all'interno della Terra scoprendo l'utopia sotterranea dei Mégamicri ("grandi-piccoli"), una razza di nani pacifici, multicolori ed ermafroditi. L'autore ipotizza che potrebbe trattarsi del vero Giardino dell'Eden. Sebbene il romanzo di Casanova si possa considerare a buon titolo uno dei primi esempi del genere avventuroso del "mondo perduto", non poté avere un'autentica influenza sulle opere successive: sterminato, prolisso e pieno di digressioni, il libro si rivelò un tremendo insuccesso commerciale - tale da spingere Casanova sull'orlo della bancarotta - e fu dimenticato fino al 1921, quando ne venne riscoperta una traduzione tedesca.Il romanzo su una terra cava Symzonia del 1820 da alcuni attribuito a John Cleves Symmes Jr. (o comunque basato sulle sue idee), è stato a sua volta citato come il primo sul genere del mondo perduto. Symmes è stato uno dei sostenitori più in vista della teoria della Terra cava.
La Storia di Arthur Gordon Pym (1838) di Edgar Allan Poe presenta alcuni elementi del filone verso la fine del racconto, mentre Erewhon (1872) di Samuel Butler utilizza il tema come veicolo di satira sociale alla Swift e non per il gusto dell'avventura romanzesca. È chiaro al lettore che il paese descritto da Butler - senza mai specificare in che parte del mondo si trovi - è una rappresentazione satirica dell'Inghilterra vittoriana (motivo per cui inizialmente il romanzo fu pubblicato anonimo).
Citato a sua volta come uno dei precursori del genere è A Strange Manuscript Found in a Copper Cylinder, il miglior romanzo del canadese James De Mille (1833-1880), pubblicato nel 1888, postumo e anonimo a puntate su Harper's Weekly e in Inghilterra, Stati Uniti e Canada, ma composto molti anni prima. Questa storia avventurosa, satirica e fantastica è ambientata in un'immaginaria "terra perduta" semitropicale in Antartide, abitata da mostri preistorici e da adoratori di un culto della morte chiamati Kosekin. Iniziato molti anni prima di essere pubblicato, ricorda il Gordon Pym di Poe e anticipa l'ambientazione esotica e gli elementi fantastici-avventurosi dei "mondi perduti" presenti nelle opere di H. Rider Haggard.
Il Viaggio al centro della Terra di Jules Verne del 1864 è un viaggio assai ricco di avventure e colpi di scena nelle profondità inesplorate del pianeta. Entrati attraverso il cono di un vulcano spento, scendendo e salendo nelle immense cavità sotterranee i protagonisti rinvengono, oltre a molti preziosi e rari minerali, anche resti di animali preistorici. Verne fa vivere agli eroi molte avventure al limite dell'impossibile, con rischi mortali in più occasioni. I viaggiatori giungono ad una grande "caverna" collocata dall'autore a circa 35 leghe di profondità, scoprendo un mare interno popolato da una mostruosa fauna preistorica, che attraverseranno su una zattera. Gli elementi tipici che avrebbero contraddistinto il filone della terra perduta popolata da dinosauri sono già presenti nel romanzo di Verne, che — secondo l'Encyclopedia of Science Fiction — costituisce forse la migliore di tutte le fantasie sul "mondo interno". Verne tornò sul tema dei "mondi perduti" con altre opere, come La sfinge dei ghiacci (1897), un seguito della Storia di Arthur Gordon Pym di Poe ambientato fra i misteri dei ghiacci antartici, e Il villaggio aereo (Le Village aérien, 1901), un romanzo di avventure nella giungla africana in cui si scopre un popolo perduto che vive negli alberi, che malgrado il tono giocoso costituisce l'occasione per riflettere sul famoso "anello mancante" tra la scimmia e l'uomo, un dibattito all'epoca molto acceso dopo la pubblicazione dell'opera di Darwin.
Sette anni dopo quello di Verne, un nuovo viaggio nelle profondità della Terra si ha con La razza ventura (The Coming Race, 1871) di Edward Bulwer-Lytton, una storia in forma di resoconto dove il protagonista scopre una civiltà sotterranea altamente evoluta di superuomini sopravvissuti a cataclismi mitologici.
Il racconto proto-fantascientifico di Bulwer-Lytton su tale "razza perduta" fu preso assai seriamente dai sostenitori dell'esistenza di Atlantide (tra i quali Scott-Elliot) e successivamente dai cultori dell'occultismo.
È opinione comune che l'opera, oltre ad avere alimentato l'immaginario misticheggiante del nazismo, possa avere probabilmente influenzato La macchina del tempo di H. G. Wells per la sua tematica di una razza sotterranea che attende di conquistare il proprio posto al sole. La trama del libro è stata inoltre riciclata in numerosi film di serie B e in una varietà di teorie pseudoscientifiche e complottiste.Il popolarissimo Le miniere di re Salomone del 1885 di H. Rider Haggard è a sua volta citato come prototipo del genere del mondo perduto. Narra della spedizione in una regione inesplorata dell'Africa da parte di un gruppo di avventurieri guidato da Allan Quatermain alla ricerca del fratello scomparso di uno dei compagni. Quatermain costituisce per vari aspetti la figura archetipica del "grande cacciatore bianco", l'eroe dell'epoca del colonialismo britannico. Le miniere di re Salomone è il primo romanzo avventuroso inglese ambientato in Africa e diede forma al genere del mondo perduto, influenzando le successive narrazioni, come L'uomo che volle farsi re (1888) di Rudyard Kipling, Il mondo perduto (1912) di Arthur Conan Doyle, La terra dimenticata dal tempo (1918) di Edgar Rice Burroughs, Il pozzo della luna (1918-1919) di A. Merritt, Alle montagne della follia (1936) di Howard Phillips Lovecraft e Kioga of the Wilderness (1936) di William L. Chester. Anche il fumetto dell'Uomo mascherato (The Phantom, 1936) di Lee Falk fu concepito inizialmente all'interno di questo genere.
Lei o La donna eterna (She) è un altro celebre romanzo di Haggard che ha influenzato il filone. Pubblicato inizialmente nel 1886-1887 a puntate, nelle successive ristampe fu straordinariamente popolare all'epoca, rimanendo uno dei classici della letteratura d'immaginazione. La "donna eterna" del romanzo è Ayesha, immortale regina bianca della città perduta di Kôr, al centro dell'Africa, abitata da una popolazione regredita, con un elemento soprannaturale (la "Fiamma dell'Immortalità") e una dea bianca da adorare. In quest'opera, H. Rider Haggard sviluppò le convenzioni del filone del "mondo perduto", che molti altri autori emularono nei decenni successivi. È uno dei best seller della narrativa di ogni tempo ed è stato tradotto in decine di lingue. Il romanzo ha ispirato una decina di film, la metà dei quali già nell'epoca del cinema muto.
Un altro mondo perduto sotterraneo è invece quello descritto in The Land of the Changing Sun (1894) di Will N. Harben. Willis George Emerson, ne Il dio fumoso (The Smoky God - A voyage to the inner World, 1908), narra una storia come riferita da un pescatore norvegese di nome Olaf Jansen, il quale raggiunge con suo padre e la sua barca il continente interno, dove rimangono per due anni visitando le città del regno che vi si trova (identificato in opere successive con Agarthi) e da cui escono dalla parte opposta, al Polo Sud. Il racconto di Emerson è considerato una delle prime fonti della credenza sulle civiltà sotterranee.
Altri romanzi di fine Ottocento citati nel filone sono The Phantom City (1886) di William Westall e The Aztec Treasure-House (1890) di Thomas Janvier.L'isola del dottor Moreau (1895) di H. G. Wells può essere visto come una variazione sul tema, dato che l'ambientazione è costituita da una misteriosa isola di origine vulcanica nel Pacifico in cui il protagonista/narratore approda dopo un naufragio. Qui tuttavia il "mondo atavico" del tema non è conseguenza della naturale evoluzione (o del rallentamento dell'evoluzione stessa), ma è artificiale, frutto degli sconsiderati esperimenti del dottor Moreau, geniale medico e scienziato specializzato in scienze di vivisezione, che ha dato vita a una popolazione di creature a metà tra l'uomo e l'animale, destinate a ribellarsi al loro creatore dimostrando segni di ritorno alla propria originaria bestialità.
Arthur Conan Doyle aggiunse l'ultimo elemento mancante, i dinosauri, al genere del mondo perduto.Benché rimanga più noto per il ciclo di Sherlock Holmes, Doyle scrisse varie opere fantastico-fantascientifiche; ai confini tra avventura e fantascienza si colloca il suo romanzo Il mondo perduto del 1912, il primo di una serie che ha per protagonista un geniale, audace ma scorbutico scienziato, il Professor Challenger. Il professore esplora in Sudamerica un altopiano rimasto isolato dal mondo circostante, la Terra di Maple White, in cui vive una fauna primordiale di mostri preistorici.
Doyle trasse ispirazione per il suo romanzo dalla grande suggestione suscitata dalla conquista avvenuta nel 1884 della cima del Roraima, il più alto tra tutti i tepui venezuelani, che costituisce un caso di straordinario interesse biologico e geologico, poiché la sua inaccessibilità determinò un processo evolutivo del tutto indipendente da quello del territorio circostante e vi si trovano effettivamente specie animali e vegetali del tutto assenti nel resto del mondo. La conquista della sua cima richiese molte spedizioni, effettuate nel corso di almeno mezzo secolo.
Il romanzo ha ispirato un buon numero di pellicole cinematografiche spettacolari dal 1925 in poi.
Il prolifico scrittore statunitense Edgar Rice Burroughs - ormai famoso per il ciclo di Marte e Tarzan - si dedica a sua volta al tema del "mondo perduto" solo due anni dopo Conan Doyle, con il ciclo di Pellucidar, che inizia col romanzo At the Earth's Core (o The Inner World, 1914); fin dal titolo si intuisce la somiglianza con il modello di Verne ormai distante cinquant'anni.
Nel primo romanzo del ciclo i protagonisti, all'interno di una "talpa di ferro" sperimentale, un fantascientifico veicolo di escavazione, scendono di 500 miglia all'interno della crosta terrestre, emergendo nello sconosciuto mondo interno di Pellucidar (nell'idea di Burroughs, la Terra è una sfera cava, con Pellucidar sulla faccia interna di questa sfera). Pellucidar è abitata da creature preistoriche di ogni era geologica e dominata da una specie di rettili volanti intelligenti e civilizzati, che predano e schiavizzano gli umani dell'età della pietra lì autoctoni. Il romanzo è stato adattato nel film Centro della Terra: continente sconosciuto nel 1976.
Burroughs addirittura fonderà i cicli nel romanzo Tarzan at the Earth's Core del 1930, che è il tredicesimo episodio di Tarzan, il suo personaggio più celebre, e contemporaneamente il quarto del ciclo di Pellucidar.
La terra dimenticata dal tempo del 1918 (raccolta insieme ai suoi due seguiti nel 1924) dà invece il via a una trilogia di Burroughs non legata al ciclo di Pellucidar e che a sua volta ha ispirato un film omonimo del 1975. La storia è ambientata nell'isola di Caspak o Caprona, dove approdano dei naufraghi. L'isola, nei pressi dell'Antartide, è rimasta allo stadio primitivo e popolata da dinosauri, animali preistorici e tribù di cavernicoli. Due tribù umane sono costantemente in lotta tra loro: una più avanzata, sia tecnologicamente sia spiritualmente, e una molto più arretrata.
Tarzan scopre un'altra terra perduta, Pal-ul-don, nel romanzo Tarzan il terribile (Tarzan The Terrible) del 1921 e una città perduta in Tarzan and the Madman, scritto nel 1940 e pubblicato postumo nel 1964. Il personaggio di Tarzan, all'apice della sua fama, fa il suo ingresso nei fumetti nel 1929, venendo ben presto imitato da una folta schiera di personaggi maschili e femminili, i cosiddetti "tarzanidi", che come l'uomo scimmia vivono nella giungla più profonda; uno dei temi tipici di queste storie a fumetti è proprio la scoperta di civiltà perdute.
Uno dei primi scrittori russi di fantascienza, il geologo ed esploratore Vladimir Afanas'evič Obručev, scrisse sulla scorta del Mondo perduto di Conan Doyle i popolari romanzi Plutonia (Плутония, 1915) e Земля Санникова ("Terra di Sannikov", 1924), descrivendo con vividi dettagli la scoperta di un mondo isolato di animali preistorici nelle grandi isole fino ad allora inesplorate a nord dell'Alaska o della Siberia. In Plutonia vengono ritrovati dinosauri e altre specie giurassiche in un'immaginaria terra sotterranea a nord dell'Alaska. I passaggi descrittivi sono resi più credibili dalla vasta conoscenza di Obručev della paleontologia.
Nel popolare romanzo L'Atlantide del 1919 del francese Pierre Benoît, durante una spedizione in mezzo al deserto del Sahara due militari francesi scoprono il regno degli ultimi discendenti della perduta Atlantide, comandati dal sinistro fascino della regina Antinea, che colleziona amanti trasformandoli in statue d'oro.
È proprio Atlantide, in fin dei conti, il più ambìto dei "mondi perduti" (lo stesso già fatto intravedere da Verne nelle profondità marine ai passeggeri del Nautilus del Capitano Nemo in Ventimila leghe sotto i mari).
Lo statunitense A. Merritt scrisse varie opere di science fantasy sul tema, tra le quali Il pozzo della luna (The Moon Pool, 1918-1919), il suo seguito Il mostro di metallo (The Metal Monster, 1920), Il volto nell'abisso (The Face in the Abyss, 1923-1931). Il franco-belga J. H. Rosny aîné in Terra inesplorata (L'Étonnant voyage de Hareton Ironcastle, 1922) narra di una spedizione che nel cuore dell'Africa scopre una misteriosa area con un ecosistema di un altro mondo, con flora e fauna alieni.
Benché il filone letterario inizi a declinare alla fine degli anni venti, inizia a comparire nelle nascenti riviste pulp, con opere che hanno avuto una certa influenza negli scrittori successivi. Nel 1927 viene pubblicato a puntate su Weird Tales il romanzo Drome scritto e illustrato da John Martin Leahy (riedito in volume nel 1952).Caratterizzate da numerosi elementi fantascientifici sono le opere di John Taine (pseudonimo del matematico scozzese Eric Temple Bell), come La grande razza (The Purple Sapphire, 1924) e The Greatest Adventure (1929). Quest'ultimo romanzo in particolare è stato citato come un degno rivale dei mondi perduti di Conan Doyle e Haggard. In esso una spedizione scientifica nell'Antartico porta alla scoperta tra i ghiacci dei resti di una antica civiltà che possedeva una tecnologia molto avanzata. La spedizione è minacciata da alcune gigantesche creature che ricordano i dinosauri e che sembrano perfettamente adattate al clima inospitale. Si scoprirà che essi erano frutto degli esperimenti genetici dell'antica cultura, che portarono a mutazioni incontrollabili. Per evitare il rischio di contaminare la biosfera del resto del mondo, la civiltà decise di autorecludersi nei ghiacci.Orizzonte perduto (1933) di James Hilton godette di successo popolare utilizzando il genere per proporre considerazioni filosofiche e di critica sociale. Introdusse il nome di Shangri-La, divenuto un meme per l'idealizzazione del mondo perduto come di un "paradiso". Gli abitanti del mondo perduto sono visti come esseri superiori degli esterni anche in Land Under England (1935) di Joseph O'Neill, il resoconto di una società totalitaria governata dal controllo mentale telepatico (citata da Karl Edward Wagner come uno dei tredici migliori romanzi di fantascienza orrorifica);
e in Jack Harding's Quest (1939) di Douglas V. Duff, una storia ambientata nel Medio Oriente.Kioga, Hawk of the Wilderness ("Kioga, falco della selva", 1936) di William L. Chester, eroe ispirato a Tarzan di una serie di quattro romanzi pubblicati a puntate sui pulp, vive le sue avventure nello Stretto di Bering e viene ripreso in un serial cinematografico del 1938.
Se i primi esempi del filone erano ambientati in parti del mondo all'epoca ancora inesplorate dagli europei, in particolare il cuore dell'Africa (Haggard e Burroughs con Tarzan) o l'interno dell'America meridionale (Il mondo perduto di Doyle e Il volto nell'abisso di Merritt), come pure l'Asia centrale (Kipling e Hilton), gli scrittori successivi preferirono l'Antartide, soprattutto come rifugio di specie preistoriche. Alle montagne della follia di Howard Phillips Lovecraft, scritto nel 1931 e pubblicato nel 1936, ispirato a sua volta al Gordon Pym di Poe, può essere considerato precursore di un filone di storie su spedizioni alle regioni polari ormai classiche (tra queste La cosa da un altro mondo di John W. Campbell del 1938, trasposto in due film). In Dian of the Lost Land (1935) di Edison Marshall, Cro-Magnon, Neandertaliani e mammut sopravvivono nella "Terra del Muschio" (Moss Country), un angolo riparato e temperato del continente antartico; in un luogo simile vivono esseri umani come i discendenti di Atlantide nel romanzo di Dennis Wheatley The Man Who Missed the War (1945). Crusoe Warburton (1954) di Victor Wallace Germains descrive un'isola nel remoto Atlantico meridionale con un impero perduto che non conosce la polvere da sparo. In Antartide sono state ambientate ancora varie altre opere fino ai giorni nostri: dallo scioglimento dei ghiacci emergono dinosauri e Nefilim nel romanzo apocalittico Antarktos Rising (2007) di Jeremy Robinson, mentre il fantasy satirico Pym (2011) di Mat Johnson descrive giganteschi ominidi bianchi che vivono in caverne di ghiaccio.
Tra gli esempi tardi del filone letterario si collocano, come già accennato, le opere di Dennis Wheatley, tra cui anche The Fabulous Valley (1934) e Uncharted Seas (1938), da cui è tratto il film La nebbia degli orrori; e varie altre, come Hidden World (1935; 1957) e Il mondo perduto (When the Birds Fly South, 1945) di Stanton A. Coblentz e Il popolo segreto (The Secret People, 1935) del britannico John Wyndham, in cui il mondo perduto è situato in una caverna sotto il deserto del Sahara. Ancora Lovecraft, scrivendo come ghostwriter, descrive un regno spaventoso nel romanzo breve dell'orrore Il tumulo (The Mound), composto nel 1929-1930 ma pubblicato postumo nel 1940.Nel frattempo il tema del "mondo perduto" si manifesta anche in altri media. Nel 1936 appare una striscia a fumetti inizialmente concepita all'interno del filone: l'Uomo mascherato (The Phantom, 1936) di Lee Falk. La base dell'eroe mascherato è situata nelle profondità della foresta dell'isola di Eden, appartenente all'immaginario stato di Bangalla (o Bengalia o Bangolia), inizialmente collocato in Asia e in seguito spostato nel cuore dell'Africa.
Quando il filone letterario tardo vittoriano era ormai esaurito, il tema del "mondo perduto" viene ripreso e reso nuovamente popolare dalla nascente industria del cinema. Ad esempio il romanzo Lei o La donna eterna (She) di Haggard ha ispirato una decina di film, la metà dei quali già nell'epoca del cinema muto (il primo nel 1899). Le miniere di re Salomone ebbe la sua prima versione cinematografica nel 1937.
Una storia originale è invece quella della scimmia gigante nel film King Kong del 1933, di Merian C. Cooper e Ernest B. Schoedsack, ambientato per tutta la prima parte in una "terra perduta", la leggendaria Isola del Teschio, dove Kong vive come ultimo esemplare della propria specie di primati, assieme ad una serie di creature preistoriche altrettanto spaventose. Il film costituisce uno dei paradigmi di base del linguaggio cinematografico. La sapiente combinazione di elementi avventurosi, romantici e fantastici, insieme ad una serie di trucchi visivi all'epoca rivoluzionari, ha fatto di questo film uno dei massimi capolavori della storia del cinema. L'esperto di effetti speciali Willis H. O'Brien in questo film mescolò per la prima volta l'animazione a passo uno con altre tecniche, come la retroproiezione, la proiezione miniaturizzata e lo schermo blu, per inserire gli attori in scene mai viste prima.
King Kong deve molto al precedente film Il mondo perduto (The Lost World, 1925) di Harry Hoyt, primo adattamento del romanzo omonimo di Arthur Conan Doyle, ambientato in una valle segreta della foresta amazzonica, che costituì il primo film a mostrare al grande pubblico dei dinosauri "dal vivo" grazie alla tecnica di animazione del passo uno - sempre ad opera di O'Brien -, facendo apparire ben 50 creature diverse. Il film ha avuto un remake nel 1960, Mondo perduto per la regia di Irwin Allen, dove per economizzare sugli effetti speciali furono utilizzati rettili mascherati da mostri invece dell'animazione a passo uno. King Kong ha avuto a sua volta due remake, nel 1976 (con le creature meccaniche di Carlo Rambaldi) e nel 2005 (con le creature in computer grafica).
Nel serial cinematografico del 1935 La città perduta (The Lost City), si scopre che una serie di terremoti e tempeste elettriche originano da una zona dell'Africa nera, dove ha il proprio laboratorio uno scienziato prigioniero di un megalomane che vuole dominare il mondo; anche qui la città perduta è sorvegliata da una bellicosa tribù di indigeni.
La terra dimenticata dal tempo (The Land That Time Forgot ) è un adattamento del 1975 dal romanzo omonimo di Edgar Rice Burroughs. La storia è ambientata durante la prima guerra mondiale e l'isola perduta è situata in Antartide. In questo film i dinosauri erano realizzati come pupazzi. L'inatteso successo riscosso dalla pellicola spinse la casa di produzione a realizzare altri due adattamenti cinematografici da opere di Burroughs, sempre con la regia Kevin Connor: Centro della Terra: continente sconosciuto (At the Earth's Core, 1976) e Gli uomini della terra dimenticata dal tempo (The People That Time Forgot, 1977), un seguito diretto de La terra dimenticata dal tempo.
Il genere del mondo perduto ha avuto una notevole influenza sul nascente genere fantascientifico. Ad esempio Edmond Hamilton, il noto maestro della space opera, scrisse varie opere di questo tipo, tra le quali La valle della creazione (The Valley of Creation, 1948).Dal 1945 al 1949 la rivista pulp di fantascienza Amazing Stories sostenne l'idea di una Terra cava, pubblicando una serie di storie di Richard S. Shaver in cui veniva presentata come vera la storia sensazionale di una razza superiore preistorica che sarebbe sopravvissuta nelle cavità della Terra. I discendenti di questa razza, noti come Dero, vivrebbero nelle caverne usando macchine fantastiche abbandonate da razze antiche per tormentare coloro che vivono in superficie. In seguito alle affermazioni di Shaver, sostenute solo da ipotetiche "voci", migliaia di persone scrissero al giornale affermando di sentire "voci infernali" provenienti da sottoterra. Shaver pubblicò anche sulla rivista Other Worlds. Lo "Shaver Mistery" (come venne chiamato) fece sensazione, ma col proseguire della farsa (Shaver non ammise mai che si trattasse di fiction) squalificò la reputazione di Amazing. La rilevanza di questa serie è storica, più che letteraria; all'interno di questi brevi racconti di fantascienza erano inseriti molti dei temi che più tardi sarebbe stati accettati nel canone ufologico.L'influenza maggiore del genere del "mondo perduto" sulla fantascienza fu tuttavia la nascita di un nuovo filone, il planetary romance che - come suggerisce il nome stesso - non è altro che la sua estensione ad un'ambientazione planetaria. Secondo Allienne Becker, si tratta di un'evoluzione logica: "Quando non vi furono più angoli inesplorati della nostra terra, il romance del mondo perduto si rivolse allo spazio." Nel planetary romance le trasformazioni della space opera sono applicate al genere del romanzo popolare: il prode avventuriero/esploratore diventa un viaggiatore dello spazio, spesso proveniente dalla Terra, la quale sta a rappresentare l'Europa moderna e l'America settentrionale (concepite come centri di tecnologia e colonialismo). Gli altri pianeti (spesso, agli albori del genere, Marte e Venere) rimpiazzano Asia e Africa come luoghi esotici; nel mentre ostili tribù di alieni e le loro decadenti monarchie sostituiscono gli stereotipi occidentali di "razze selvagge" e "dispotismo orientale". Il primo scrittore a conquistare un ampio mercato per questo genere di storie fu proprio Edgar Rice Burroughs, di cui apparvero le prime opere del ciclo di Marte (Barsoom) nel 1911. La pubblicazione dei pulp magazine di fantascienza a partire dal 1926 (particolarmente prolifica negli anni trenta) costituì un nuovo mercato per i planetary romance, producendo una forte influenza nelle successive incarnazioni di questo genere narrativo.
Il filone dei "mondi perduti" della fantascienza è proseguito con opere che descrivono la scoperta di civiltà in pianeti perduti.
Un buon esempio di questo genere è costituito da gran parte delle opere di Anne McCaffrey, in particolare la sua serie meticolosamente pianificata dei Dragonieri di Pern, che si svolge su un lontano pianeta colonizzato dai terrestri ma successivamente dimenticato. La serie di romanzi della McCaffrey è incentrata sulla lotta per la sopravvivenza di questo mondo perduto contro una minaccia che lo visita per cinquant'anni ogni 250, e sulla struttura sociale che si è evoluta per affrontare tale sfida. Un altro esempio è il ciclo di Darkover di Marion Zimmer Bradley, che a sua volta descrive un mondo colonizzato dalla Terra e poi dimenticato per millenni, dove però i coloni si sono incrociati con delle razze aliene autoctone, sviluppando straordinari poteri psichici che ricordano la magia e una civiltà peculiare basata su di essi.
Nel mondo del fumetto, è possibile citare Yor, il cacciatore (Henga, el cazador, 1974) di Juan Zanotto (disegni) e Ray Collins (testi). La saga, ambientata "all'alba della civiltà, alla fine del Neolitico" (intorno al 4500 a.C.), è imperniata sul mistero delle origini del protagonista e del suo legame con la mitica Atlantide. Il "mondo perduto" è qui una "fanta-preistoria" in cui convivono uomini primitivi, mostri preistorici e i sopravvissuti di una antica e avanzatissima civiltà aliena in via di estinzione. Ancora di Juan Zanotto, la saga fantascientifica a fumetti Orizzonti perduti (Horizontes perdidos, 1993), proseguita poi col titolo Falka, è un moderno planetary romance ambientato su un remoto pianeta, con un titolo che è una citazione di quello del romanzo Orizzonte perduto di Hilton del 1933.
Il racconto Black as the Pit, from Pole to Pole (1977) di Steven Utley e Howard Waldrop è un pastiche dell'intera tradizione della "Terra cava" ed è considerato uno dei precursori della fantascienza steampunk.Lo scrittore statunitense contemporaneo Michael Crichton invoca la tradizione del "mondo perduto" nel suo romanzo Congo (1980), che coinvolge una ricerca delle miniere di re Salomone, che si favoleggia si trovino in una città perduta africana chiamata Zinj. Crichton ha omaggiato il genere anche nella sua serie di romanzi e cinematografica Jurassic Park (dal 1990), benché il suo "mondo perduto" popolato da dinosauri sia realizzato artificialmente da un magnate con l'ingegneria genetica per scopi commerciali: creare una grande attrazione per turisti.
Negli anni novanta, James Gurney ha pubblicato una serie di romanzi giovanili di un'isola sperduta chiamata Dinotopia, in cui gli esseri umani convivono pacificamente con dinosauri vivi.
Vari romanzi di James Rollins, a cominciare da La città di ghiaccio (Subterranean, 1999), sono una ripresa contemporanea del tema del mondo perduto in chiave thriller tecnologico-fantascientifico.
Il tema del mondo perduto è presente in molti altri media. Anche i fumetti fanno uso di quest'idea, ad esempio con la Terra Selvaggia dell'universo Marvel, dove vivono le loro avventure gli eroi Shanna e Ka-Zar, o nella terra paradisiaca di Themyscira nei fumetti DC Comics. Nei videogiochi è utilizzato in particolare in Tomb Raider e seguiti e in Uncharted. Nell'ambito cinematografico, il franchise di Indiana Jones fa uso di concetti simili, come pure il film Sky Captain and the World of Tomorrow, pellicola del 2004 che omaggia i racconti dei pulp magazine. La serie televisiva di successo Lost (2004-2010) è incentrata sulle vicende dei sopravvissuti a un disastro aereo su un'isola sconosciuta.
Il mondo perduto (The Lost World) di Harry Hoyt (1925); primo adattamento del romanzo omonimo di Arthur Conan Doyle.
King Kong di Merian C. Cooper e Ernest B. Schoedsack (1933); capolavoro cinematografico che lanciò il mito del gorilla gigante, modello per i film successivi del filone. Ha avuto due remake: il primo nel 1976 per la regia di John Guillermin, il secondo nel 2005 per la regia di Peter Jackson.
La donna eterna (She) di Irving Pichel e Lansing Holden (1935), sesto adattamento cinematografico del romanzo di Haggard e primo lungometraggio sonoro.
L'impero fantasma (The Phantom Empire) di Otto Brower e B. Reeves Eason (1935); serial cinematografico fantawestern con protagonista un cowboy canterino che tiene un programma radio e lotta contro un misterioso impero sotterraneo che dispone di tecnologie avanzatissime (per l'epoca).
La città perduta (The Lost City) di Harry Revier (1935), serial cinematografico adattato anche nella versione estesa come film, riproposto e rimaneggiato in più versioni.
Orizzonte perduto (Lost Horizon) di Frank Capra (1937), tratto dall'omonimo romanzo di James Hilton
Il sortilegio delle amazzoni (Angel on the Amazon) di John Auer (1948), sempre ispirato al romanzo Lei di Haggard.
Le miniere di re Salomone (King Solomon's Mines) di Compton Bennett e Andrew Marton (1950), tratto dal romanzo omonimo di H. Rider Haggard
Two Lost Worlds (1950) di Norman Dawn. L'equipaggio di una nave, inseguito dai pirati, approda su un'isola vulcanica abitata da dinosauri.
Il continente scomparso (Lost Continent) di Sam Newfield (1951), dove un ecosistema preistorico sopravvive in un'isola fortemente radioattiva dei Mari del Sud.
Prigionieri dell'Antartide (The Land Unknown) di Virgil Vogel (1957), con un habitat primordiale collocato al Polo Sud.
Mondo perduto (The Lost World), di Irwin Allen (1960), remake del film del 1925 ma con meno effetti speciali (rettili mascherati da mostri).
Nel tempio degli uomini talpa (The Mole People) di Virgil Vogel (1965), con una razza perduta che abita le profondità della Terra.
La dea della città perduta (She) di Robert Day (1965), settimo adattamento cinematografico del romanzo Lei di Haggard.
20.000 leghe sotto la terra (War-Gods of the Deep) di Jacques Tourneur (1965); una misteriosa civiltà sottomarina che potrebbe discendere da Atlantide.
La nebbia degli orrori (Lost Continent) di Michael Carreras (1967), dal romanzo Uncharted Seas (1938) di Dennis Wheatley, un mondo fantastico celato nel Mar dei Sargassi, citato come scombinato mix di vari elementi fantastici, fantascientifici e horror.
L'isola sul tetto del mondo (The Island at the Top of the World) di Robert Stevenson (1974). Prodotto da Disney e tratto dal romanzo Il cimitero dei capodogli (1961) di Donald Gordon Payne.
La terra dimenticata dal tempo (The Land That Time Forgot) di Kevin Connor (1975), tratto dal romanzo omonimo del 1918 di Edgar Rice Burroughs e ambientato su un'isola immaginaria; l'inatteso successo del film diede origine ad altri due analoghi adattamenti cinematografici; i dinosauri erano realizzati come pupazzi.
Centro della Terra: continente sconosciuto (At the Earth's Core) di Kevin Connor (1976), ispirato al romanzo At the Earth's Core di Burroughs.Estendendo il filone anche ai film ambientati nella preistoria, si possono citare Sul sentiero dei mostri (One Million B.C., 1940) di Hal Roach, Donne pantere (Prehistoric Women, 1951) di Gregg C. Tallas e il remake Un milione di anni fa (One Million Years B.C., 1966) di Don Chaffey.
Simon Tyssot de Patot, Voyages et aventures de Jacques Massé, 1710.  Testo originale, in Progetto Gutenberg.
Jonathan Swift, I viaggi di Gulliver (Travels into Several Remote Nations of the World, in Four Parts. By Lemuel Gulliver, First a Surgeon, and then a Captain of Several Ships, noto semplicemente come Gulliver's Travels, 1726, ed. riveduta 1735).  Testo originale, in Progetto Gutenberg.
Ludvig Holberg, Il viaggio sotterraneo di Niels Klim (Nicolai Klimii iter subterraneum, 1741). Testo originale.  traduzione in inglese, in Progetto Gutenberg.
Robert Paltock, La terra del popolo volante. Vita e avventure di Peter Wilkins (The Life and Adventures of Peter Wilkins, 1751), collana Viaggiatori dell'Utopia, Bevivino, 2010 (a cura di V. De Simone).  Testo originale, in Progetto Gutenberg.
Giacomo Casanova, Icosameron ou histoire d'Edouard, et d'Elisabeth qui passèrent quatre vingts ans chez les Mégramicres habitante aborigènes du Protocosme dans l'interieur de notre globe, Prague à l'imprimerie de l'école normale. Praga, 1788. Estratti, in inglese
Adam Seaborn (pseud. di John Cleves Symmes Jr. ?), Symzonia; Voyage of Discovery, 1820. Testo originale
Edgar Allan Poe, Storia di Arthur Gordon Pym (The Narrative of Arthur Gordon Pym of Nantucket, 1838). Testo originale su Wikisource
Jules Verne, Viaggio al centro della Terra (Voyage au centre de la Terre, 1864). Testo originale su Wikisource
Edward Bulwer-Lytton, La razza ventura (The Coming Race, 1871). Testo originale su Wikisource. Edizioni Arktos, Carmagnola, Torino 2006 (prima: 1980). A cura di Gianfranco De Turris e Sebastiano Fusco. Prima edizione italiana: La razza futura, Treves, Milano, 1898.
Samuel Butler, Erewhon (Erewhon: or, Over the Range, 1872). Testo originale su Wikisource
H. Rider Haggard, Le miniere di re Salomone (King Solomon's Mines, 1885). Testo originale su Wikisource
H. Rider Haggard, Lei o La donna eterna (She, 1886-1887). Testo originale su Wikisource
James De Mille, A Strange Manuscript Found in a Copper Cylinder (pubbl. a puntate su Harper's Weekly, Vol. 32, dal 7 gennaio 1888 (N. 1620) al 12 maggio 1888 (N. 1638).  Testo originale, in Progetto Gutenberg.
Rudyard Kipling, L'uomo che volle farsi re (The Man Who Would Be King, 1888). Testo originale su Wikisource
Thomas A. Janvier, The Aztec Treasure-House, 1890.  Testo originale, in Progetto Gutenberg.
William N. Harben, The Land of the Changing Sun, 1894.  Testo originale, in Progetto Gutenberg.
Jules Verne, La sfinge dei ghiacci (Le Sphinx des glaces, 1897). Testo originale (pdf) nella Bibliothèque électronique du Québec (BEQ)
Jules Verne, Il villaggio aereo (Le Village aérien, 1901). Testo originale su Wikisource
Willis George Emerson, Il Dio fumoso (The Smoky God - A voyage to the inner World, 1908).  Testo originale, in Progetto Gutenberg.; traduzione italiana
Arthur Conan Doyle, Il mondo perduto (The Lost World, 1912). Testo originale su Wikisource
Edgar Rice Burroughs, At the Earth's Core o The Inner World, 1914. Testo originale su Wikisource
Edgar Rice Burroughs, La terra dimenticata dal tempo (The Land That Time Forgot, 1918). Testo originale su Wikisource
Abraham Merritt, Il pozzo della luna (The Moon Pool, 1918-19). Testo originale su Wikisource
Abraham Merritt, Il mostro di metallo (The Metal Monster, 1920).  Testo originale, in Progetto Gutenberg.
Eric Temple Bell, La grande razza (The Purple Sapphire, 1920, 1924; Testo originale
Edgar Rice Burroughs, Tarzan il terribile (Tarzan The Terrible, 1921).  Testo originale, in Progetto Gutenberg.
J.-H. Rosny aîné, Terra inesplorata (L'Étonnant voyage de Hareton Ironcastle, 1922). Testo originale su Google Libri
Eric Temple Bell, The Greatest Adventure, 1929. Testo originale in Famous Fantastic Mysteries, giugno 1944, pp. 8–86
Edgar Rice Burroughs, Tarzan at the Earth's Core, 1930. Testo originale su Progetto Gutenberg Australia
Abraham Merritt, Il volto nell'abisso (The Face in the Abyss, 1923; 1931). Testo originale su Google Libri
James Hilton, Orizzonte perduto (Lost Horizon, 1933). Testo originale su Progetto Gutenberg Australia
John Wyndham (come John Beynon), Il popolo segreto o Le onde del Sahara (The Secret People, 1935). Come Le onde del Sahara, traduzione di Bruna Del Bianco, Urania n° 56, Arnoldo Mondadori Editore, 1954
Stanton A. Coblentz, In Caverns Below, 1935 in Wonder Stories; 1957 come Hidden World
Howard Phillips Lovecraft, Alle montagne della follia (At the Mountains of Madness, 1936). Testo originale su Wikisource
Edmond Hamilton, La valle della creazione (The Valley of Creation, 1948; 1964 in volume). Traduzione di M. Bertuzzi, Galassia n.60, Casa Editrice La Tribuna, 1965
Steven Utley e Howard Waldrop, Black as the Pit, from Pole to Pole, in New Dimensions n.7, ant. 1977, a cura di Robert Silverberg
Michael Crichton, Congo, Knopf, 1980. Traduzione di Ettore Capriolo, I Libri del Quadrifoglio n.9, Vallardi, 1981
(EN) John Clute, David Langford e Peter Nicholls (a cura di), Lost Worlds, in The Encyclopedia of Science Fiction, III edizione online, 2011-2015. URL consultato il 7 novembre 2011.
(EN) John Clute, David Langford e Peter Nicholls (a cura di), Lost Races, in The Encyclopedia of Science Fiction, III edizione online, 2011-2015. URL consultato il 9 dicembre 2011.
(EN) Allienne R. Becker, The Lost Worlds Romance: From Dawn Till Dusk, Westport, CT, Greenwood Press, 1992, ISBN 0-313-26123-7.
(EN) Patrick Brantlinger, A companion to the Victorian novel, a cura di Patrick Brantlinger e William B. Thesing, Blackwell companions to literature and culture, John Wiley & Sons, 2002,  pp. 375-377, ISBN 978-0-631-22064-0.
 Roberto Chiavini, Gian Filippo Pizzo e Michele Tetro, Il grande cinema di fantascienza: aspettando il monolito nero (1902-1967), vol. 2 di Il grande cinema di fantascienza - Collana gli Album, Gremese, 2003,  pp. 19-22, ISBN 978-88-8440-266-0.
(EN) Peter Fitting, Subterranean worlds: a critical anthology, The Wesleyan early classics of science fiction series, Wesleyan University Press, 2004, ISBN 978-0-8195-6723-9.
 Fabio Giovannini, Mostri: protagonisti dell'immaginario del Novecento. Da Frankenstein a Godzilla, da Dracula ai cyborg, in Contatti, vol. 148, Castelvecchi, 1999,  pp. 26-32, ISBN 978-88-8210-098-8.
(EN) Gary Westfahl, The Greenwood Encyclopedia of Science Fiction and Fantasy: Themes, Works, and Wonders, Greenwood Publishing Group, 2005,  pp. 476–478, ISBN 978-0-313-32952-4.
(EN) Allen A. Debus, Dinosaurs in fantastic fiction: a thematic survey, McFarland, 2006, ISBN 978-0-7864-2672-0.
(EN) Allen A. Debus, Prehistoric Monsters: The Real and Imagined Creatures of the Past That We Love to Fear, McFarland, 2009, ISBN 978-0-7864-4281-2.
(EN) James De Mille, A Strange Manuscript Found in a Copper Cylinder, Appendix E: Scientific Romance and Lost Worlds, a cura di Daniel Burgoyne, Broadview Press, 2011,  pp. 325-336, ISBN 978-1-55111-959-5.
(EN) Gary Hoppenstand, Dinosaur Doctors and Jurassic Geniuses: The Changing Image of the Scientist in the Lost World Adventure (PDF), in Studies in Popular Culture 22.1, 1999. URL consultato il 10 marzo 2014 (archiviato dall'url originale l'11 marzo 2014).
(EN) Nadia Khouri, Lost Worlds and the Revenge of Realism (Les Mondes perdus et la revanche du réalisme), in Science Fiction Studies, vol. 10, n. 2, luglio 1983,  pp. 170-190.
(EN) Simon Seymour, Creatures from lost worlds, Eerie Indiana Series, Lippincott, 1979, ISBN 978-0-397-31834-6.
(EN) Lost Race Guide - Una lista di libri e altre opere sul tema del mondo perduto/razza perduta, su violetbooks.com. URL consultato il 4 novembre 2011 (archiviato dall'url originale il 21 dicembre 2008).
(EN) Esempi di Mondi perduti nella cultura pop da tvtropes.org, su tvtropes.org.
(EN)  The Lost World: Imperialist Adventure Literature e Imperialist Adventure Films in Golden Age di C. Gross
(EN) Lost Worlds of Dinosauria - a visual survey, su dinosaurcentral.com. URL consultato il 10 novembre 2011 (archiviato dall'url originale il 20 ottobre 2011).
(EN) Dinosaurs in Science Fiction, su irosf.com. URL consultato il 10 novembre 2011 (archiviato dall'url originale il 14 gennaio 2012).
La monetazione di Adelchi, principe di Benevento, costituisce un capitolo particolare della monetazione longobarda di Benevento e testimonia i cambiamenti politici avvenuti durante il suo principato. Il periodo in cui Adelchi coniò corre dall'854, quando divenne principe di Benevento, all'878; la sua monetazione è incentrata sul denaro, una moneta d'argento diffusasi in Europa in seguito all'ascesa al potere di Carlo Magno.
Le sorti del principato di Adelchi sono legate a un periodo storico notevolmente agitato, costellato da guerre in cui fu coinvolto l'imperatore Ludovico II. Costui cercò di porre il principato entro la propria sfera di potere ma Adelchi, dopo non poche vicissitudini, riuscì a conservarne il controllo. Questi eventi si riflettono e sono rappresentati dai vari tipi che si sono succeduti nelle emissioni: inizialmente con la presenza del solo nome di Adelchi, poi del nome di Adelchi con accanto quello dell'imperatore, successivamente senza il nome di Adelchi ma con il nome dell'imperatore, da solo o con la moglie, e infine con il nome di Adelchi affiancato da quello del papa, Giovanni VIII.
Nel testo di Philip Grierson e Mark Blackburn, Medieval European Coinage (MEC), della monetazione battuta durante il principato di Adelchi vengono elencate e descritte, con l'ausilio delle fotografie, solo sei monete su diciotto note. Nonostante lo scarso rilievo dato alla monetazione di Adelchi il MEC è comunque usato come riferimento nei cataloghi con indicazioni del tipo "MEC 1, 1113", dove MEC indica le iniziali della collana, 1 il primo volume e 1113 la 1113ª moneta in catalogo. Le monete pertinenti alla coniazione di Adelchi, tutte nel primo volume, sono catalogate dal 1113 al 1118. Le singole monete analizzate nel volume e usate nelle illustrazioni sono quelle della collezione del Fitzwilliam Museum di Cambridge.
Altra fonte di catalogazione, ugualmente usata, è il "BMC Vand", cioè il catalogo delle monete dei Vandali e di altre popolazioni, presenti nel British Museum, curato da Warwick William Wroth e pubblicato a Londra nel 1911. La monetazione di Adelchi è accennata nel quadro della monetazione beneventana e le monete del museo sono raffigurate nella tavola XXV (4-6) e descritte da pagina 183 a 186. Sono descritti anche i tipi che non sono presenti nella collezione.
Meno usati internazionalmente, ma più dettagliati sono gli studi pubblicati in Italia da Giulio Sambon nel 1912, quelli contenuti nel vol. XVIII del CNI (Corpus Nummorum Italicorum) e il testo di Memmo Cagiati del 1916-17. In particolare il testo di Cagiati elenca tutte gli esemplari allora noti con la loro descrizione, rappresentandoli attraverso disegni.
Dopo l'annessione del regno longobardo all'impero carolingio (774), il dominio beneventano era rimasto l'unico dei territori longobardi a mantenere de facto la propria indipendenza, malgrado la frammentazione dei suoi territori avvenuta verso l'840. Adelchi fu principe dall'854 alla sua morte, avvenuta nel maggio dell'878. Era figlio di Radelchi e succedette al fratello Radelgardo poiché il figlio di questi, Gaideris, era ancora in tenera età.
L'indipendenza del principato fu minacciata dai continui assalti dei Saraceni a sud, dalla pressione dell'imperatore Ludovico II da nord e da quella dei Bizantini stanziati nel thema della Langobardia a est.
Nell'860 Adelchi fu sconfitto a Bari dalle forze musulmane e quindi chiese aiuto all'imperatore franco Ludovico II, che nell'866 sconfisse i Saraceni e nell'871 riconquistò Bari. Ludovico II cercò quindi di consolidare il suo controllo sul principato, acquartierando truppe nelle fortezze beneventane. Adelchi reagì prendendo prigioniero lo stesso imperatore mentre si trovava ospite nel palazzo principesco a Benevento.
Queste vicende si rispecchiano nella coniazione emessa sotto il suo principato.
Quando Adelchi divenne principe, a Benevento non venivano più coniate monete d'oro da circa quindici anni e l'unico metallo monetato era rimasto l'argento. Il principato si era allineato in questo modo alla tendenza prevalente in Europa.
La moneta d'argento coniata era il denaro, la cui coniazione nel principato era iniziata, accanto alla produzione di monete d'oro, con Grimoaldo III (787-806) quando Carlo Magno aveva già conquistato, nel 774, il regno longobardo. I denari avevano caratteristiche simili a quelli coniati nello stesso periodo dal papato e dai Franchi. I tipi ricorrenti erano quelli con un monogramma del nome del principe e la croce sugli scalini utilizzata nei solidi e nei tremissi.
Con Grimoaldo IV (806-817) era apparso un nuovo tipo: al dritto una spiga di grano e al rovescio una croce accostata da quattro losanghe. Inoltre con lo stesso principe nelle legende dei denari fu messa la dedica all'arcangelo Michele; l'arcangelo era protettore e simbolo dei Longobardi ed era oggetto di un culto particolare.
Con Sicone (817-832), succeduto a Grimoaldo, furono usati nuovamente i tipi precedenti, con al dritto la legenda PRIHCES BEHEBEH • TI intorno al monogramma cruciforme SICO ed al rovescio la croce lunga tradizionale dei Longobardi con la legenda dedicata all'arcangelo Michele.
Sotto il figlio e successore di Sicone, Sicardo (832-839), nei denari fu usato un nuovo monogramma cruciforme con le lettere SICARD.
La monetazione di Adelchi riflette i problemi di politica internazionale vissuti dal principato di Benevento durante il periodo in cui è stato principe. La monetazione è suddivisa in quattro periodi, ognuno dei quali - a eccezione del quarto - presenta più tipi.
Il primo periodo della monetazione di Adelchi era quello che recava solo il nome del principe ed è attestato dall'853 all'867. I tipi usati furono sette.
Il primo al dritto presentava nel campo, su tre righe, la legenda + / ADEL' / PRIN e al rovescio una croce accantonata da quattro losanghe, con intorno la legenda • ARHANGEMIHAE ("arcangelo Michele"), molto simile al rovescio dei denari di Grimoaldo IV con la spiga, parte della monetazione longobarda di Benevento. Il titolo usato era quello di principe e la dedica era all'arcangelo Michele.
Il secondo tipo aveva al dritto la tradizionale croce su gradini con intorno la legenda ADELHIS PRINCE, mentre al rovescio, entro la legenda A • RHANGELVMICHAEL, c'era una croce, potenziata nell'asta orizzontale e con sette globuli a ogni braccio dell'asta verticale.
Il terzo tipo aveva nel campo le lettere P ADL R (Adelchi Princeps) disposte su tre righe a formare una croce, con intorno la legenda + SANCTA MARIA.
Il quarto tipo aveva al centro il monogramma cruciforme SΠAR (Sancta Maria) e al rovescio la croce potenziata, mentre nel quinto la croce, latina questa volta, si trovava al dritto, accantonata dalle lettere Α e ω; il monogramma cruciforme SΠAR si trovava al rovescio. Per questa moneta Cagiati elenca due varianti, con differenze minime nelle legende. In entrambe le monete la lettera "M" del monogramma di Maria è scritta in maniera simile alla lettera "Π" (pi maiuscola) dell'alfabeto greco.
Il sesto tipo presentava il cosiddetto "tempietto carolingio", già usato da Carlo Magno. Nella sua quarta monetazione, datata 812-814, Carlo aveva introdotto il tipo dei denari con un ritratto imperiale, di stile romano, usato per il dritto. Uno dei rovesci presentava un tempio tetrastilo (cioè a quattro colonne) circondato dalla legenda XPICTIANA RELIGIO (Christiana religio), in cui nel testo latino erano usate anche lettere greche: "Χ" (chi), "Ρ"  (rho) e "С" (sigma lunato), rispettivamente al posto di "ch", "r" e "s". Il motivo del tempio fu usato anche nella monetazione di Ludovico il Pio, con differenze nella legenda che divenne XPISTIANA RELIGIO con la lettera "S" al posto del sigma lunato di Carlo. Il tempio usato da Adelchi aveva un timpano sul cui culmine si trovava una croce, mentre le colonne erano due, separate da una piccola croce posta al centro. La legenda era ADELCHIS PRIN. Al rovescio era raffigurata una croce su scalini circondata dalla legenda S•C•A•M ARIA (Sancta Maria).Il settimo tipo presentava al dritto un monogramma del nome Adelchis sormontato da una "∇" e affiancato a destra da una croce e a sinistra da un ostensorio. Al rovescio la moneta presentava la legenda • BENE – • – BENTV intorno a una croce su tre gradini accostata dalle lettere "M" ed "H" (per Michael Angelus). Questa moneta presentava tipi ripresi da un denaro fatto coniare da Grimoaldo III più di mezzo secolo prima; ovviamente in quest'ultimo denaro il monogramma al dritto era costituito dalle lettere che formavano il nome di Grimoaldo. Al rovescio del denaro di Grimoaldo la croce era accantonata dalla prima e dall'ultima lettera dell'alfabeto greco (Α e ω).
Nel secondo periodo apparve, accanto al nome di Adelchi, anche quello di Ludovico II. Dopo la riconquista di Bari, Ludovico si era insediato a Benevento. Questa situazione è testimoniata dalle emissioni di questo periodo, quelle degli anni 867-871, che videro denari coniati con i nomi congiunti di Adelchi e Ludovico II. I tipi usati in questo secondo periodo furono due.
Il primo presentava al dritto l'immagine della spiga già usata da Grimoaldo IV con intorno la legenda + LVDOVICVSIMPE; al rovescio, una croce patriarcale accantonata dalle lettere "M" ed "H" (per Michael) e la legenda + ADELHIS PRINCES, con la ultima "S" retrograda.L'altro denaro al dritto aveva nel campo la legenda I | LVDO | VVICV | ^ P ^ (Ludovicus Imperator) ed al rovescio le lettere  P ADEL R (Adelchis princeps ) disposte su tre righe a formare una croce, mentre intorno c'era la legenda + ARHANGELMIHAEL.
Nel terzo periodo furono emessi denari a nome di Ludovico da solo o con la moglie Angilberga; queste monete si collocano tra gli anni 870 e 871.In questo caso i tipi usati furono per lo più ripresi dalle coniazioni imperiali precedenti: il tempietto carolingio, la croce con la legenda + XPSTIANARELIGI (christiana religio) e altri ancora. In un gruppo di monete appare la legenda BENVENTV CIBI, BENEVENTUM o simili.
In altre monete appariva il nome della moglie di Ludovico nella forma di ANGILBERGA, accompagnata da titoli come DMA (domina), IMP (imperatrix) o AGVSTA (augusta), con varie grafie.
Per questo periodo sono noti ben sette tipi che, con le varianti, arrivano a tredici monete differenti; Cagiati li identifica con le lettere dalla "A" alla "G".
Nel quarto periodo furono coniate monete a nome congiunto di Adelchi e di papa Giovanni VIII. Di questo periodo, datato 871, è conosciuto solo un tipo, che aveva al dritto la legenda ADELGI • PRN intorno al monogramma cruciforme con le lettere IOHA (Iohannes, il nome del papa in latino) e al rovescio, nel campo, la legenda SCAMR (Sancta Maria).
Monetazione longobarda Ernesto Bernareggi, Moneta Langobardorum, Milano, Cisalpino Goliardica, 1983.
 Memmo Cagiati, La zecca di Benevento, Milano, 1916-17, (ristampa anastatica: ISBN 9788827109571.
(EN) Philip Grierson, Mark Blackburn, Medieval European Coinage (MEC) - Volume 1, The Early Middle Ages (5th–10th Centuries), Cambridge University Press, 2007, ISBN 978-0-521-03177-6.  (le monete di Benevento sono introdotte e analizzate nelle pagine 66-72 ed illustrate nelle tavole 50 e 51)
(FR) Arthur Sambon, Recueil des monnaies de l'Italie méridionale. Bénévent, in Le Musée, giugno 1908. Ristampa assieme ad altri lavori: (FR) Arthur Sambon, Recueil des monnaies du sud de l'Italie avant le domination des Normands, Parigi, 1919.
 Giulio Sambon, Repertorio generale delle monete coniate in Italia e da Italiani all'estero dal secolo V al XX, Parigi, 1912,  Vol. I: Periodo dal 476 al 1566, (ristampa anastatica: ISBN 9788827113608).
CNI (Corpus Nummorum Italicorum), vol. XVIII.Cataloghi Warwick William Wroth, Catalogue of the coins of the Vandals, Ostrogoths and Lombards, and of the empires of Thessalonica, Nicaea and Trebizond in the British museum, Londra, 1911. (citato come "BMC Vand"; le monete di Benevento sono introdotte e analizzate nelle pagine lxi-lxviii e descritte nelle pagine 155-192. Le immagini sono nelle tavole XXI-XXV)
Wikimedia Commons contiene immagini o altri file su Monetazione di Adelchi di Benevento

La monetazione di Cales riguarda le monete coniate a Cales, una città della Campania, il più importante centro urbano dell'antica popolazione italica degli Ausoni. Cales si trovava sulla via Latina, a metà strada tra le montagne del Sannio e la pianura della Campania felix, pochi chilometri a nord di Casilinum (l'attuale Capua) e poco a sud di Teanum Sidicinum.
Il sito archeologico si trova nel comune di Calvi Risorta, a poca distanza dal centro abitato.
La città coniò monete nel periodo tra il 268 a.C. e la Seconda guerra punica. Le monete di Cales sono inserite tra quelle emesse da colonie e alleati di Roma, in una zona che si incentrava intorno alla Campania antica. Dopo la Seconda guerra punica, Cales, come la maggior parte dei centri dell'Italia oramai romana, non coniò più monete proprie e usò la monetazione romana, incentrata sul denario.
Tradizionalmente i numismatici trattano le monete calene nella monetazione greca.
Per la monetazione di Cales non è stato pubblicato un testo specificamente dedicato. Il testo con la più ampia trattazione è quello pubblicato da Arthur Sambon, uno studioso francese, dal titolo Les monnaies antiques de l'Italie, e uscito a Parigi nel 1903. Il libro tratta, nonostante il titolo, solo parte dell'Italia antica, praticamente l'Italia centrale e la Campania. Le monete pertinenti a Cales sono numerate da 885 a 973 e divise in monete d'argento (885-915) e monete di bronzo. Queste, a loro volta, sono differenziate in tre gruppi: quelle con la testa di Pallade e il gallo (916-918), quelle con la testa d'Apollo e il toro androprosopo, cioè un toro con volto umano, sovrastato dalla lira (919-953) oppure da un astro (954-967), o senza nulla (968), e quelle in cui sopra al toro androprosopo è raffigurata una Vittoria alata che lo incorona (969-973). Nei cataloghi si trova quindi un riferimento del tipo "Sambon" seguito dal numero.
Un'analisi meno approfondita ma comunque sufficiente è quella presente in Historia Numorum - Italy, un testo pubblicato in Gran Bretagna nel 2001 a cura di un gruppo di numismatici coordinato da Keith N. Rutter. Questo testo considera solo i tipi principali. Nei cataloghi si trova un riferimento del tipo "HN" o "HN Italy" seguito dal numero: 434 per il didracma d'argento con Atena al dritto e la Vittoria su biga al rovescio, 435 per Minerva e il gallo e 436 per Apollo e il toro.
Altre fonti di catalogazione sono le Sylloge Nummorum Graecorum. In genere sono usate le più recenti o più diffuse, come quella dell'American Numismatic Society, quella di Copenaghen e quella di Francia. Per i bronzi è anche usata la Sylloge della collezione Morcom, una collezione di bronzi dell'Occidente greco, con sede in Gran Bretagna. Nei cataloghi si trova un'indicazione abbreviata della Sylloge, del tipo "ANS", "Cop.", "France" o "Morcom", seguita dal numero della moneta raffigurata.
La città, secondo quanto riporta Livio, fu conquistata dai Romani nel 335 a.C. e l'anno successivo vi venne dedotta una colonia di diritto latino, cioè una colonia con autonomia amministrativa, la prima nella zona. Le altre città della zona entrarono nell'orbita romana, come colonie o come soci, nel periodo successivo.
Nel 209 a.C., durante la Seconda guerra punica, dodici colonie, tra cui Cales, inviarono legati a Roma, dove rifiutarono di dare l'aiuto che era stato loro richiesto secondo la formula togatorum. Finita la guerra, Roma ridurrà profondamente l'autonomia precedentemente accordata. Tra le autonomie perse ci fu anche il diritto di coniazione.
Nel periodo tra la prima e la seconda guerra punica, in un gruppo di città legate a Roma appaiono nuove monete con caratteristiche simili.Si tratta di monete di bronzo che presentano due tipologie:
una tipologia mostra al dritto la testa di Apollo volta a sinistra e al rovescio un toro androprosopo, passante verso destra e con la testa di fronte, identico a quello usato nella monetazione di Neapolis nello stesso periodo;
l'altra presenta al dritto la testa di Minerva con elmo corinzio e al rovescio un gallo stante. Queste monete hanno uno stile simile alle monete romane dello stesso periodo.Alcune di queste città coniarono esclusivamente le monete con Apollo, altre solo quelle con Minerva e altre entrambe.
Oltre alle tipologie citate, alcune delle città coniano anche dei didracmi di piede campano e inoltre anche altre monete enee (cioè di bronzo) con tipi diversi. Le città sono tutte situate nel Latium adiectum, in Campania e nel bacino del Volturno.
Le città hanno in comune, oltre ai tipi, anche le monete e alcuni segni identificativi, come la ricorrente sigla ΙΣ. Anche i simboli usati per distinguere le singole emissioni tendono a sovrapporsi, almeno per le città, con un più cospicuo numero di emissioni. I simboli usati sono sovrapponibili in larga parte anche con quelli delle monete coeve di Neapolis e di Roma.Queste coincidenze, la contemporanea presenza di monete di queste città, nei tesori che ci sono giunti, accanto a quelle di Neapolis e Roma, le congruità stilistiche ed altro, hanno spinto gli studiosi a ipotizzare una qualche forma di circolazione comune e l'esistenza di un'autorità comune per il controllo della monetazione.
In passato è stata attribuita a Cales una serie di monete fuse, che presentano al rovescio un kantharos. Secondo Barclay Vincent Head, che riprende Ernst Haeberlin, il tipo al rovescio, un kantharos, avrebbe indicato le due principali attività della città: la produzione di vino caleno e la manifattura di ceramiche. Head identifica in questo contesto il kantharos con un calix ("coppa" in latino) e nota la somiglianza tra la parola calix ed il nome della città. Sambon non cita questa serie. Questa ipotesi è ignorata da autori più recenti o specificatamente rifiutata.Questa serie è catalogata come Thurlow - Vecchi 254-260.
La città coniò stateri (o didrammi) di piede campano o foceo. Lo statere campano pesa 7,5 grammi ed è suddiviso in due dracme. Il piede adottato fu in origine usato dalla colonie fondate dai Focesi, come Massalia e Velia. Fu adottato da Neapolis e successivamente dalle altre città dell'area.
Il dritto del didramma di Cales presenta la testa di Atena ingioiellata, con elmo corinzio ornato da piume. Ci possono essere vari simboli: sull'elmo, dietro la testa. A volte ci sono lettere sotto il collo in alfabeto greco. Il tipo con la testa di Atena è ampiamente diffuso nella monetazione del mondo greco, come ad esempio nelle monete di Atene e di Corinto.Al rovescio è rappresentata la Nike che guida una biga, tenendo con la mano destra la frusta e con la sinistra le redini. In esergo è presente l'etnico CALENO in alfabeto latino.Sambon cataloga le monete d'argento con i numeri dall'885 a 915. Le varianti principali sono determinate dalla posizione della dea e della biga:
Atena volta a destra - biga sinistra (Sambon 894 - 915)Le altre varianti del rovescio sono la posizione delle mani della Nike, destra in alto e sinistra in basso o viceversa.
Più numerose sono le varianti per quanto riguarda il dritto che possono differenziarsi per il simbolo dietro la testa di Atena (ala, arco, etc.), la decorazione sull'elmo (serpente, cornucopia, pentagramma) e la lettera sotto al collo (Γ, Ω, Θ etc.). In tutto Sambon classifica trentun varianti. Altre ne sono state catalogate in seguito, grazie ai ritrovamenti e a cataloghi pubblicati successivamente ma che non hanno comunque modificato sostanzialmente il quadro generale. Lo stile è quello delle monete coeve di Neapolis.
Esistono anche delle dracme attribuibili a Cales. Sambon descrive (ma non cataloga), nella parte dedicata alla città di Cales, dopo gli stateri, anche una dracma, presente nella collezione di Vienna: testa maschile (descritta dubitativamente come Apollo) a destra al dritto e gallo al rovescio, dietro stella a otto raggi.In cataloghi pubblicati in seguito sono illustrate monete simili. Una si trova al Fitzwilliam Museum, fa parte della collezione Mc Clean ed è descritta come pertinente a Cales. Altre tre sono presenti nella collezione di Budapest. Mentre la prima è descritta come pertinente a Cales, le altre due, di peso nettamente inferiore e con caratteristiche stilistiche più povere, sono state giudicate dal curatore come oboli di imitazione celtica.
A Cales furono coniati due gruppi principali di monete enee: quelle con Minerva/gallo e quello con Apollo/toro androprosopo; le monete dal tipo Apollo presentano diverse varianti principali. Si tratta in entrambi i casi di monete fiduciarie, cioè di monete il cui valore non è determinato dal contenuto di metallo.
Queste monete sono presenti, oltre che in altri, nel tesoro ritrovato a Pietrabbondante (Bovianum Vetus) e descritto da Gabrici. Il ritrovamento è schedato come IGCH (Inventory of Greek Coin Hoards) 1986, Noe 816, e Crawford RRCH 24.
alcune monete di Neapolis sono battute su monete di Cales (del tipo Apollo/toro) e su monete di Aesernia;
le monete del tipo Minerva/gallo risultano più consumate rispetto a quelle Apollo/toro che sono invece più fresche.Tre delle monete di Cales sono del tipo Minerva/gallo e le altre dei vari tipi Apollo/toro androprosopo.
Il gruppo di monete con il tipo di Minerva e il gallo è uno dei due gruppi della monetazione enea di Cales.
A. Sambon individua tre serie caratterizzate dal tipo di "Pallas" (Atena in francese) al dritto e da un gallo al rovescio; le serie sono quelle numerate 916, 917 e 918.La testa della dea, raffigurata al dritto è volta a sinistra e indossa un elmo corinzio con un lungo pennacchio. Questo lato della moneta è completato da un cerchio di punti. L'elmo è portato sulla nuca lasciando il volto scoperto. Il tipo raffigurato al dritto è simile a quello delle quincunx di Larino e di Luceria e ad altre monete tra cui una litra romana.
Le varianti delle monete calene di questo gruppo, per quanto riguarda il dritto, sono quelle determinate dalla posizione della testa (destra o sinistra) e dalla presenza o meno dell'etnico.
Al rovescio, come visto, è raffigurato un gallo stante, volto verso destra. Davanti al gallo c'è la legenda con l'etnico. Dietro una stella a otto raggi. La variante riguarda un tipo che ha l'etnico al dritto e al rovescio presenta avanti al gallo, in alto, un crescente ed in basso le lettera Α.
Il tipo con Minerva e il gallo, come già visto, è presente anche in altre città dell'area.
L'altro gruppo di monete di bronzo presenta al dritto la testa di Apollo, cinta da una corona d'alloro, per lo più volta a sinistra, ed al rovescio un toro androprosopo, cioè un toro con faccia umana. Questa creatura rappresenta il dio Acheloo o più in generale una divinità fluviale. Le monete coeve di Neapolis presentano lo stesso tipo, con Apollo al dritto ed il toro al rovescio. Nelle monete di Neapolis una Nike incorona il toro. Le monete di Cales del tipo Apollo/toro sono evidentemente influenzate da quelle di Neapolis.In questo gruppo Sambon, in base al rovescio, distingue quattro sottogruppi. Tutti presentano al dritto la testa di Apollo. Le differenze sono date dall'elemento che è raffigurato sopra al toro androprosopo. Quasi tutti i sottogruppi hanno più varianti.
Il tipo catalogato Sambon 968 è presente solo nella collezione di Parigi: sopra al toro non è rappresentato alcun simbolo. Il tipo con Apollo/toro, come già visto, è presente anche in altre città dell'area.
Al dritto è raffigurata la testa di Apollo, che è volta a sinistra ad eccezione di due serie (Sambon 919 e 920). Davanti c'è la legenda con l'etnico, CALENO. Dietro la testa in genere è raffigurato un simbolo. Esistono circa venti simboli diversi.Al rovescio è raffigurato il toro androprosopo e in alto una lira (o cetra). Sotto la linea d'esergo CALENO ad eccezione di alcune serie (Sambon 944-949. I rovesci si differenziano tra loro per le lettere dell'alfabeto greco presenti tra le zampe del toro. In una serie (Sambon 923) al posto della lettera è rappresentata una stella, in altre non ci sono lettere e in sei serie come già visto manca l'etnico sotto la linea di esergo.
Le monete hanno al dritto la testa di Apollo, cinta da una corona di alloro, volta verso sinistra. Davanti l'etnico, CALENO, e dietro un simbolo (clava, gladio, stella o scettro). Alcune serie non hanno né simbolo né lettera. Al rovescio è raffigurato il toro campano. Sopra al toro c'è una stella e sotto un simbolo (stella a otto raggi) o una lettera greca. Alcune serie non hanno né simbolo né lettera. Sotto la linea d'esergo c'è l'etnico, CALENO
Le monete che presentano al rovescio il toro con sopra un astro sono catalogate da Sambon dal 954 al 967. Nelle prime serie (954-965) l'astro ha sedici raggi, nella serie 966 ne ha otto e nella 967 ne ha sei. L'astro con sedici e quello con otto raggi è disegnato tramite dei brevi tratti di bulino, uno per raggio.
Nelle monete con l'astro a sei raggi (Sambon 967) questo è raffigurato da una piramide costruita su un poligono concavo (un dodecagono) con sei punte. Le monete hanno sotto al toro la lettera Γ (gamma); esiste una variante, non rilevata da Sambon, in cui la lettera è preceduta da un punto (.Γ).
Anche in questo gruppo al dritto è raffigurata la testa di Apollo con la corona di alloro. In alcune serie dietro la testa c'è un simbolo (scudo) o una lettera greca (Ν). La rovescio è raffigurato il toro androprosopo e sopra la Nike in volo che l'incorona. Sotto ci può essere una lettera greca (Α o Π). In esergo è riportato l'etnico, CALENO.
Il tipo di queste monete è identico a quelle coeve coniate a Neapolis. Sambon identifica cinque varianti (969-973), differenziate per simbolo e lettera.
Thompson e al. (IGHC) riportano 11 ritrovamenti di tesori. Un ulteriore ritrovamento del 1994, contenente 163 monete d'argento, è stato pubblicato successivamente, nel 1999.
Altri quattro ritrovamenti sono citati da Thomsen. Non si tratta di tesori ma di stipi votive, cioè donazioni a divinità e di conseguenza le monete che ne fanno parte sono state depositate in momenti diversi. Su questi ritrovamenti non è possibile fare analisi cronologiche, in quanto sono presenti monete che hanno circolato in periodi distanti tra loro, ma comunque sono rilevanti per identificare l'area di circolazione delle monete. Le stipi in questione sono quelle di Vicarello, Carsoli, Tivoli e Nemi. In base ai ritrovamenti, l'area di diffusione, a parte i due pur rilevanti tesori in Sicilia, è quella dell'Italia centrale.
Le legende sulle monete si riducono all'etnico (CALENO) e alle lettere usate per differenziare le varie emissioni al posto dei simboli.
Per l'etnico l'alfabeto usato è quello latino. Le differenze rispetto alla grafia moderna sono rilevabili nella forma delle lettere "L", "A" e "O".
La lettera "L" ha una forma arcaica simile alla forma della corrispondente lettera etrusca, con il tratto orizzontale volto in alto ().
Anche la lettera "A" si presenta in forma arcaica con il tratto orizzontale inclinato in basso ().
La lettera "O" a volte si presenta aperta in basso.Come simboli sono usate lettere dell'alfabeto greco. In particolare le differenze riscontrabili rispetto alla grafia moderna sono:
Θ (theta) è resa con un cerchio con un punto centrale () (Sambon 914, 937, 960).
Ζ (zeta) è resa con un tratto verticale tra due orizzontali di pari lunghezza, a volte è confusa con la "I" () (Sambon 933, 934, 948)
Ι (iota) è sempre resa con un unico tratto verticale (Sambon 935, 936, 950-953, queste ultime in ΙΣ - iota sigma)
Non esistono studi specifici sulla qualità del metallo utilizzato. Di norma comunque nel periodo la lega dell'argento era la migliore ottenibile con le procedure dell'epoca. Il piede utilizzato è lo stesso della monetazione di Neapolis e delle altre monetazioni coeve della zona, il cosiddetto piede campano o foceo, con uno statere dal peso teorico di 7,5 grammi, suddiviso in due dracme.
 Serge Boutin, Catalogue des monnaies Grecques antiques de l'ancienne collection Pozzi. Monnaies frappées en Europe, Maastricht, 1979.
Valeria Ceglia, Il tesoretto monetale di San Martino in Pensilis in "Bollettino di Numismatica", n. 32-33 (1999), p. 202.
Ettore Gabrici: Pietrabbondante. Ripostiglio di monete di bronzo antiche, della Campania, proveniente dal territorio di Bovianum Vetus, "Notizie degli Scavi" (1900), pp. 645–656.
 Sidney William Grose, The Fitzwilliam Museum: Catalogue of the Mc Clean Collection of Greek Coins. vol. I: Italy and Sicily, Cambridge, 1923.
Ernst Haeberlin: Aes Grave: das Schwergeld Roms und Mittelitaliens, Francoforte sul Meno, 1910, pp. 146–149.
(EN) Barclay Vincent Head, Historia Numorum: a Manual of Greek Numismatics, 2ª ed., Londra, Oxford, 1911  [1887].
 Patrick Marchetti, En guise d'épigraphie monétaire, La monetazione di Neapolis nella Campania antica, Atti del VII Convegno del Centro internazionale di studi numismatici, Napoli 1980, Roma, Istituto italiano di numismatica, 1986.
(EN) Keith N. Rutter, Greek coinages of Southern Italy and Sicily, Londra, Spink, 1997, ISBN 0-907605-82-6.
 Keith N. Rutter et al., Historia Numorum - Italy, Londra, British Museum Press, 2001, ISBN 0-7141-1801-X.
(FR) Arthur Sambon, Les Monnaies antiques d'Italie, Parigi, 1903, ristampa Forni: ISBN 978-88-271-0107-0.
 Louis Sambon, Recherches sur les monnaies de la presqu'ile italique, Napoli, 1870.
(EN) Margaret Thompson, Otto Mørkholm e Colin M. Kraay (a cura di), An Inventory of Greek Coin Hoards, comunemente citato come IGCH, New York, ANS, 1973, ISBN 978-0-89722-068-2.
Rudi Thomsen, Early Roman Coinage. A Study of the Chronology (ERC). Volumi I-III. Copenaghen 1957-1961.
Bradbury Thurlow, Italo Vecchi: Italian Cast Coinage, Londra, 1979, ISBN 978-0-9506836-0-7.
(EN) Joan E. Fisher (a cura di), SNG American Numismatic Society Part 1: Etruria-Calabria, New York, American Numismatic Society, 1969.
(EN) Willy Schwabacher - Niels Breitenstin (a cura di), SNG Copenhagen, Vol. One: Italy, Sicily, Copenhagen, Danish National Museum, 1981.
(FR) Anna Rita Parente (a cura di), SNG France, Vol. 6, Part 1: Italie (Étrurie-Calabre), Parigi, Bibliotèque Nationale de France / Numismatica Ars Classica, 2003.
(EN) "Ancient Coinage of Campania, Cales" con altri link a siti correlati, su wildwinds.com. URL consultato il 21 giugno 2010.
La monetazione di Capua riguarda le monete coniate nella antica Capua, città della Campania antica, corrispondente all'attuale Santa Maria Capua Vetere. La città si trovava sulla via Appia ed era la più importante della zona, probabilmente il più grande centro nella penisola italiana dopo Roma.
Durante la seconda guerra punica, nel 216 a.C. dopo la battaglia di Canne, la città scelse di passare dalla parte dei Cartaginesi. È in questo periodo che furono coniate le monete che recano il nome della città, KAPU, con lettere dell'alfabeto osco e con scrittura retrograda.
Dopo la partenza di Annibale, la città tornò a essere occupata dai Romani, cessando definitivamente di coniare e usando in seguito la monetazione romana, incentrata sul denario.
Capua, a differenza di altre comunità della zona, non aveva in precedenza emesso moneta, perché, dopo la sua deditio a Roma nel 343 a.C., per difendersi dai Sanniti, era divenuta a tutti gli effetti romana e quindi non usava monete proprie.
Tradizionalmente i numismatici trattano le monete di Capua nell'ambito della monetazione greca.
Per la monetazione di Capua non è stato pubblicato un testo specificamente dedicato.
Esiste uno studio di Jean-Baptiste Giard, pubblicato nel 1965 tra gli atti del Congresso internazionale di numismatica tenutosi a Roma nel 1961. Il testo è scarsamente disponibile e quindi in genere non usato nei cataloghi d'asta. Esso è citato come Giard, Monnaie, seguito dal numero.
Un testo usato è quello di Rutter e altri, "Historia Numorum Italy" che tratta di tutte le antiche monetazioni non romane della penisola italiana. Le monete di Capua sono numerate da 479 a 510. In questo testo i riferimenti sono a Giard, indicato come "Giard, 'Capoue' e numero".
È usato anche quello pubblicato da Arthur Sambon, uno studioso francese, dal titolo "Les monnaies antiques de l'Italie", e uscito a Parigi nel 1903. Il libro tratta, nonostante il titolo, solo parte dell'Italia antica, praticamente l'Italia centrale e la Campania. Le monete pertinenti a Capua sono numerate da 1021 a 1052. Sono considerate tra le monete capuane (o campane) anche monete che secondo autori più recenti forse non sono attribuibili a questa città.
Altre fonti di catalogazione sono le Sylloge Nummorum Graecorum. Usate sono in genere le più recenti o più diffuse, come quella dell'American Numismatic Society, quella di Copenaghen e quella di Francia. Per i bronzi è anche usata la Sylloge della collezione Morcom, una collezione di bronzi dell'Occidente greco, che si trova in Gran Bretagna. Nei cataloghi si trova un'indicazione abbreviata della Sylloge, ad esempio "ANS", "Cop.", "France" o "Morcom" seguita dal numero della moneta raffigurata.
La città di Capua sorgeva nel sito della attuale Santa Maria Capua Vetere ed era considerata una delle più grandi città dell'Italia antica, dopo Roma. La città, fondata dagli Etruschi nel primo quarto del V secolo a.C., si trovava sulla via Appia ed era la più importante della zona.
Nel IV secolo a.C. la città divenne oggetto delle mire dei Sanniti che la posero sotto assedio. Capua inviò, quindi, un'ambasceria a Roma chiedendone la protezione, ma il Senato romano, che aveva in precedenza stipulato un trattato di non belligeranza con i Sanniti, fu costretto a respingere tale proposta. Gli ambasciatori della città campana, mossi dalla disperazione, decisero allora di consegnare l'intera città, i suoi abitanti, i campi, gli averi e ogni loro cosa, nelle mani di Roma (deditio), in modo da costringerla a impegnarsi moralmente nella sua difesa dall'aggressore sannita. In questo modo la città diventava così romana e obbligava Roma ad accettare di intervenire in sua difesa, dando inizio alla prima guerra sannita. Era il 343 a.C.
Con la seconda guerra punica, Capua, assieme a città come Atella, Calatia e altre, passò dalla parte di Annibale, nel 216 a.C., dopo la battaglia di Canne. L'esercito cartaginese si insediò nella città e la trasformò in un importante avamposto militare e politico. Mentre la classe politica dirigente e la popolazione capuana appoggiava la campagna militare di Annibale, fu coniata una serie di monete di bronzo. Nel 212 e nel 211 a.C. Capua subì due lunghi assedi da parte dei Romani, tanto che Annibale, nel tentativo di alleggerire la pressione romana, si spinse con il proprio esercito fino a sotto le mura di Roma, nella zona di porta Collina. Dopo la partenza di Annibale, nel 211 a.C., la città fu definitivamente conquistata dai Romani e molti senatori Campani, cioè di Capua, si tolsero la vita con il veleno piuttosto che cadere prigionieri nelle mani del nemico. Altri, nonostante il parere contrario del Senato romano, furono fatti uccidere da Gneo Fulvio a Cales e a Teanum Sidicinum.
Le monete a nome di Capua (KAPU in alfabeto osco) furono coniate durante la seconda guerra punica in una della poche città dell'Italia che decisero di allearsi con Annibale. Il contesto è quello delle monetazioni puniche in Italia durante quella guerra.
Poco prima dello scoppio della seconda guerra punica, nel 218 a.C., la monetazione aurea e argentea delle colonie greche della penisola italiana era cessata e i ritrovamenti denotano una significativa penetrazione dell'argento di Roma, collegato a una crescente produzione, fino alla Campania meridionale.
Con l'arrivo di Annibale, alcune comunità, avendo rotto i rapporti con Roma, batterono moneta in tutti e tre i metalli per finanziare le loro spese. In Campania queste comunità furono, oltre Capua, le città di Atella e Calatia. Queste città coniarono monete con le indicazioni di valore, con le stesse modalità in uso a Roma e, in precedenza, negli altri centri dell'Italia centrale. Delle tre città solo Capua emise monete in metallo prezioso.
Contemporaneamente ricominciarono a coniare anche Tarentum e Metapontum, che non avevano più coniato da circa il 240 a.C. Questi centri batterono monete in argento con un piede monetario simile a quello dello shekel punico.
Nell'Italia meridionale ci furono altre emissioni: la monetazione dei Bruzi, quella dei Lucani, di Petelia e di Cosentia. Oltre a queste ci sono le emissioni puniche dell'Italia sud-occidentale, la cui collocazione è ancora oggetto di studi.
Esiste anche una serie di monete con la legenda ΚΑΜΠΑΝΟΣ, che in passato alcuni studiosi hanno collegato a Capua, ma la cui collocazione è incerta. Si tratta di due stateri con il toro androprosopo, cioè un toro con il volto umano, al rovescio e che recano al dritto, il primo, la testa di una divinità femminile e l'altro Atena. Questa monetazione è collocata nel periodo 415-405 a.C..
Eckhel in Doctrina numorum veterum mostra dubbi sull'attribuzione a Capua delle monete con la legenda ΚΑΜΠΑΝΟΣ trattandole separatamente; assegna con certezza alla città le monete con legenda osca.
Julius Friedländer, nel suo testo dedicato alle monete con legende in alfabeto osco, attribuisce a Capua una moneta d'argento e molte in bronzo. Considera coniate a Capua anche le monete con legenda ROMA e ROMANO "senza dubbio". Non avanza ipotesi di datazione per i bronzi con legenda in Osco.
B.V. Head attribuisce a Capua – pur esprimendo un'incertezza – la monetazione romano-campana, quelle monete di stile greco battute a nome di Roma. Head inoltre suddivide le monete in bronzo in due periodi: un gruppo di monete lo considera precedente al 268 a.C., l'altro posteriore alla stessa data e solo la moneta d'argento viene attribuita al periodo della seconda guerra punica. La moneta anepigrafa in elettro con al dritto una testa gianiforme femminile, in precedenza attribuita a Capua, viene giustamente collocata nel periodo in cui Capua si era rivoltata contro Roma notando anche che non vi era alcun motivo per attribuirla a Capua stessa ma doveva essere inserita nella monetazione punica dell'Italia meridionale.
Arthur Sambon cita le opinioni di alcuni numismatici (Babelon, Lenormant, Millingen, Raoul Rochette e Mommsen) che attribuiscono a Capua la produzione delle monete romano-campane. Questa attribuzione fu confermata da Haeberlin nel suo Die Systematik des ältesten römischen Münzwesen del 1905. Sambon decide di occuparsi esclusivamente della monetazione con la legenda in osco. Su queste monete rileva la contiguità con le monete dei Bruzi e dell'Apulia. Sulla datazione però Sambon rimane dell'ipotesi che si tratti in gran parte di monete coniate a partire dalla prima guerra punica e solo le monete di elettro con la testa bifronte al dritto e Giove stante sulla quadriga (Sambon 1050, HN Italy 2013), siano da datare durante la seconda guerra punica e prima del 211 a.C., quando Capua fu riconquistata dai Romani.
Rutter et. al. in Historia Numorum Italy, collocano tutta la monetazione di Capua durante la seconda guerra punica, associandola a quelle delle altre comunità che parteggiarono per Annibale. Due di queste comunità, Atella e Calatia si trovavano vicino a Capua. Tra le altre ci sono Tarentum, Metapontum, i Lucani e i Bruzi. Oltre a queste comunità italiche e italiote Rutter et al. associano le monete "cartaginesi dell'Italia meridionale", un gruppo di monete di cui non è chiaro l'esatto luogo di coniazione e che vengono associate alla permanenza di Annibale in Italia.
Catalli condivide la stessa opinione e colloca la monetazione di Capua nella seconda guerra punica, contemporaneamente alle emissioni delle comunità già citate.
Le monete sicuramente di Capua sono quelle con il nome della città  (KAPU), scritto in alfabeto osco con scrittura retrograda, cioè da destra a sinistra. La maggior parte di queste monete sono in bronzo e recano l'indicazione del valore. Ci sono anche alcune monete la cui attribuzione a Capua è meno sicura, come ad esempio la serie in oro che sembra usare il piede numismatico della dracma attica.
Esistono monete in elettro, una lega naturale di oro e argento con proporzioni variabili, che erano state attribuite da alcuni autori a Capua ma che ora sono considerate all'interno delle monetazioni battute dai Cartaginesi nell'Italia meridionale durante la seconda guerra punica. Si tratta essenzialmente di due tipi: uno con una testa gianiforme e l'altro con la testa di Demetra-Tanit.
Il primo tipo (HN Italy 2013) presenta al dritto, come già detto, una testa femminile gianiforme incoronata da grano e al rovescio è raffigurato Giove, con fulmine e scettro, su una quadriga guidata dalla Vittoria. Questa moneta riprende i tipi del quadrigato romano. È stato identificato come moneta punica da Gardner in base sia alla mancanza di legenda che per l'esatta corrispondenza quanto a peso e titolo con le monete cartaginesi in elettro.
L'altro tipo (HN Italy 2014) presenta al dritto la testa di Demetra-Tanit volta a sinistra. La divinità porta una corona costituita da spighe di grano; dietro la testa a volte è presente la lettera Α (alfa). Tanit era la dea più importante a Cartagine e compariva nella maggior parte delle monete puniche. Al rovescio è raffigurato un cavallo stante o al passo volto a destra. A volte in esergo è presente un simbolo (arco). I tipi e lo stile di questa moneta sono caratteristici della monetazione di Cartagine. L'associazione di questa moneta alla precedente è in Robinson NC 1964.
In entrambi i casi si tratta di pezzi da 3/8 di shekel, con un peso di circa 2,75 grammi.
Esiste una dracma aurea (HN Italy 479, SNG ANS 145) la cui attribuzione a Capua non è però certa. Al dritto ha la testa di Cerere con una corona di grano e al rovescio la Vittoria che guida una biga veloce. Sotto la linea di esergo è presente la lettera kappa, l'elemento che giustificherebbe l'attribuzione a Capua. Tipi simili sono presenti nella monetazione di Siracusa, in particolare sotto il regno di Gerone II.
L'unica moneta d'argento sicuramente coniata a Capua è un didramma che contiene la legenda  (KAPU retrogrado in alfabeto osco).
Questa moneta (Sambon 1021; HN Italy 480) presenta al dritto la testa laureata di Giove, volta a destra.
Al rovescio è raffigurata un'aquila ad ali aperte sopra un fulmine. Sulla destra dell'aquila c'è in verticale la legenda già vista (KAPU).
La monetazione in bronzo costituisce il grosso della monetazione di Capua. Quasi tutte le monete recano l'etnico , già visto. Le monete sono articolate su un asse suddivisa in 10 once. Nel tempo si sono susseguiti tre periodi; il passaggio dall'uno all'altro è dato dalla riduzione del peso dei pezzi.
La maggior parte delle monete recano l'indicazione del valore, per lo più tramite un numero di tortelli pari al numero di once. In alcuni pezzi il valore è indicato da astri invece che da tortelli.
Quattro monete (HN Italy 495, 500, 507 e 508) hanno un simbolo () variamente descritto dagli autori: triplo nodo, tripodiforme. Il significato non è chiaro.
Sambon non differenzia tra le monete catalogate come HN Italy 482 e 497, che hanno gli stessi tipi e le cataloga insieme come Sambon 1024, pur rilevando le notevoli differenze nei pesi tra i vari esemplari esaminati: un gruppo varia tra 32,55 e 33,9 grammi, mentre l'altro varia tra i 18 e i 22,5 grammi.
Per le monete senza indicazione, il valore non è certo. Sambon ipotizza il valore di una semioncia e anche Rutter et al. propendono per questa ipotesi.
Thompson et al. (An Inventory of Greek Coin Hoards, IGCH) indicano tre tesori contenenti monete di Capua e tre tesori ritrovati a Capua. Solo un tesoro, IGCH 1962, è presente in entrambi i gruppi.
Questi ritrovamenti possono dare un'idea delle monete che circolavano a Capua prima della seconda guerra punica.
Le monete hanno la medesima legenda con l'indicazione del nome della città in alfabeto osco. La scritta è retrograda, cioè il testo corre da destra verso sinistra.
Mentre le πόλεις utilizzavano di norma il nome degli abitanti al genitivo plurale, l'uso del nome della città era più diffuso nelle emissioni delle città dell'Italia.
L'alfabeto osco o umbro sono utilizzati da diverse città, anche sotto la dominazione romana, come Iguvium, Tuder e Teanum.
L'indicazione del valore è tipica della monetazione delle popolazioni non greche dell'Italia, Romani, Italici. Etruschi. Per le monete di maggior valore erano usati i numeri cosiddetti romani, mentre per le frazioni dell'asse il valore era espresso tramite dei tortelli o punti pari al numero di once che costituivano il valore della moneta.
In questa monetazione si affiancano al posto dei tortelli anche degli astri con lo stesso significato.
La descrizione del simbolo che si trova nei bronzi di minor valore non è univoca: Sambon si limita a riportarlo graficamente, Rutter et al. lo chiamano triplo nodo. Su alcuni cataloghi d'asta è citato "oggetto a forma di tripode". Il significato non è chiaro. È in ogni caso presente solo in monete senza indicazione del valore.
La dracma in oro, la cui attribuzione a Capua è comunque incerta, ha un peso di 4,26 g.
Il didracma d'argento con la testa di Giove presenta un peso tra i 5,5 e i 6 grammi.
Le monete di bronzo, come già visto, sono costruite intorno a un asse dal valore pari a 10 once.
Il primo periodo presenta un asse con un peso che oscilla tra i 41 e i 65 grammi, nel secondo l'asse varia tra i 35 e i 46,5 mentre l'asse del terzo periodo oscilla tra i 22 e i 28 grammi.
Fiorenzo Catalli, Monete dell'Italia antica, Roma, IPZS, 1995, ISBN 88-240-3977-4.
 Jean-Baptiste Giard, Le monnaie de Capoue et le problems de la datation du denier romain, Congresso internazionale di numismatica, Roma, 11-19 settembre 1961, Roma, 1965,  pp. 235-259, ISBN non esistente.
(EN) Barclay Vincent Head, Historia Numorum: a Manual of Greek Numismatics, 2ª ed., Londra, Oxford, 1911  [1887].
(EN) Keith N. Rutter, Greek coinages of Southern Italy and Sicily, Londra, Spink, 1997, ISBN 0-907605-82-6.
(EN) Keith N. Rutter, et al., Historia Numorum - Italy, Londra, British Museum Press, 2001, ISBN 0-7141-1801-X.
(FR) Arthur Sambon, Les Monnaies antiques d'Italie, Parigi, 1903, ristampa Forni: ISBN 978-88-271-0107-0.
(EN) Margaret Thompson, Otto Mørkholm e Colin M. Kraay (a cura di), An Inventory of Greek Coin Hoards, comunemente citato come IGCH, New York, ANS, 1973, ISBN 978-0-89722-068-2.
(EN) Joan E. Fisher (a cura di), SNG American Numismatic Society Part 1: Etruria-Calabria, New York, American Numismatic Society, 1969.
(EN) Willy Schwabacher - Niels Breitenstin (a cura di), SNG Copenhagen, Vol. One: Italy, Sicily, Copenhagen, Danish National Museum, 1981.
(FR) Anna Rita Parente (a cura di), SNG France, Vol. 6, Part 1: Italie (Étrurie-Calabre), Parigi, Bibliotèque Nationale de France / Numismatica Ars Classica, 2003, ISBN 2-7177-2232-7.

La monetazione di Suessa riguarda le monete coniate a Suessa, una città della Campania antica (l'odierna Sessa Aurunca) abitata dagli Aurunci, un'antica popolazione italica. La città coniò monete nel periodo tra il 268 a.C. e la Seconda guerra punica.
Le monete di Suessa fanno parte dell'insieme di quelle emesse da colonie e alleati di Roma in una zona che si incentrava intorno alla Campania antica; dopo la Seconda guerra punica Suessa, come la maggior parte dei centri dell'Italia oramai romana, non coniò più monete proprie e adottò la monetazione romana, incentrata sul denario.
Tradizionalmente i numismatici trattano le monete suessane come parte della monetazione greca.
Per la monetazione di Suessa non è stato pubblicato un testo specificamente dedicato. L'opera con la più ampia trattazione è quella pubblicata da Arthur Sambon, uno studioso francese, dal titolo Les monnaies antiques de l'Italie, edito a Parigi nel 1903. Il libro tratta, nonostante il titolo, solo parte dell'Italia antica: l'Italia centrale e la Campania. Le monete di Suessa sono suddivise in quattro gruppi principali, uno per gli argenti (nº 852-869) e tre per i bronzi: il tipo con Mercurio ed Ercole (nº 870-872), quello con Minerva e il gallo (nº 873-876) e quello con Apollo e il toro androprosopo (nº 877-884). Nei cataloghi si trova un riferimento del tipo "Sambon" seguito dal numero.
Un'analisi meno approfondita ma comunque esaustiva è quella presente in Historia Nummorum Italy, un testo pubblicato in Gran Bretagna nel 2001 a cura di un gruppo di numismatici coordinato da Keith N. Rutter. Questo testo differenzia solo i tipi principali. Nei cataloghi si trova un riferimento del tipo "HN" o "HN Italy" seguito dal numero: 447 per il didracma d'argento con Apollo e il dioscuro, 448 per il bronzo con Mercurio ed Ercole, 449 per Minerva e il gallo e 450 per Apollo e il toro.
Altre fonti di catalogazione sono le Sylloge Nummorum Graecorum; in genere sono usate le più recenti o le più diffuse, come quella dell'American Numismatic Society, quella di Copenaghen e quella di Francia. Per i bronzi è anche usata la Sylloge della collezione Morcom, una collezione di bronzi dell'Occidente greco che si trova in Gran Bretagna. Nei cataloghi si trova un'indicazione abbreviata della Sylloge, del tipo "ANS", "Cop.", "Fran." o "Morcom" seguita dal numero della moneta raffigurata.
Il territorio di Suessa, in epoca preromana popolato dagli Aurunci, entrò sotto il dominio di Roma, che vi dedusse una colonia di diritto latino, nel 313-312 a.C.Suessa coniò monete dal 270 a.C. circa alla Seconda guerra punica. Nel 209 a.C., proprio durante questo conflitto, dodici colonie, tra cui Cales, inviarono legati a Roma, dove rifiutarono di dare l'aiuto che era stato loro richiesto secondo la formula togatorum. Finita la guerra Roma ridusse profondamente l'autonomia precedente e tra le autonomie perse ci fu anche il diritto di coniazione.
Nel periodo tra la Prima e la Seconda guerra punica, in un gruppo di città legate a Roma apparvero nuove monete con caratteristiche simili. Si trattava di monete di bronzo che presentavano due tipologie:
una mostra al dritto la testa di Apollo volta a sinistra e al rovescio un toro androprosopo, cioè un toro con volto umano, passante verso destra e con la testa di fronte, identico a quello già in uso nella monetazione di Neapolis;
l'altra mostra al dritto la testa di Minerva con elmo corinzio e al rovescio un gallo stante. Queste monete hanno uno stile simile a monete romane dello stesso periodo.Alcune di queste città coniarono esclusivamente le monete con Apollo, altre solo quelle con Minerva e altre entrambe; oltre alle tipologie citate, alcune di queste coniarono anche didracmi di piede campano e altre monete enee (cioè di bronzo) con tipi diversi. Le città erano tutte situate nel Latium adiectum, nella Campania e nel bacino del Volturno.
Le città hanno in comune, oltre ai tipi, anche le monete e alcuni segni identificativi, come la ricorrente sigla ΙΣ. Anche i simboli usati per distinguere le singole emissioni tendono a sovrapporsi, almeno per le città con un più cospicuo numero di emissioni. I simboli usati sono sovrapponibili in larga parte anche con quelli delle monete coeve di Neapolis e di Roma.Queste coincidenze, insieme alla contemporanea presenza di monete di queste città, nei tesori che ci sono giunti, accanto a quelle di Neapolis e Roma, alle congruità stilistiche e ad altri elementi, hanno spinto gli studiosi a ipotizzare una qualche forma di circolazione comune e l'esistenza di un'autorità sovracittadina per il controllo della monetazione.
Le monete di Suessa sono strettamente collegate a quelle delle altre città della zona per stile, tipi e tecniche di produzione; nella città degli Aurunci furono coniate monete d'argento con i tipi di Apollo al dritto e il dioscuro al rovescio e monete di bronzo con tre diversi tipi.
Suessa è stata una delle città campane del III secolo a.C. che hanno coniato una loro moneta d'argento, uno statere (o didracma) di piede campano, di circa 7,5 grammi e suddiviso in due dracme. Questo piede fu usato in tutta la costa campana, da Velia e Poseidonia a sud fino a Cuma e Neapolis a nord. In quello stesso secolo il piede fu usato dalle colonie latine e dagli altri socii di Roma, che iniziarono a coniare in quel periodo e decisero di battere anche monete in argento.
Al dritto era raffigurata la testa di Apollo con una corona di alloro; la testa poteva essere volta verso destra (Sambon 852-867 bis) oppure a sinistra (Sambon 868-869). Dietro è presente un simbolo variabile. Sambon ne elenca diversi: lira, triscele, crescente, punta di tridente, spada, pentagono, scudo, elmo macedone, civetta, muso di leone, treppiede, punta di lancia (o foglia), trofeo, fulmine, astro a otto raggi, ala, conchiglia (di pecten), vaso a due anse (o cantaro), elmo. Secondo Head il dritto è in apparenza copiato dagli stateri di Crotone del IV secolo a.C.Al rovescio era raffigurato un dioscuro su un cavallo al passo, entrambi volti verso sinistra. Il dioscuro tiene con la mano destra una fronda di palma su un nastro annodato; la fronda è poggiata sulla spalla destra. Accanto, sullo sfondo, un altro cavallo senza cavaliere. In esergo è riportato l'etnico, SVESANO. Per quanto riguarda il rovescio le variazioni riguardano la qualità dell'incisione e lo stile delle legende.
A Suessa furono coniati tre gruppi principali di monete enee: quello con Minerva/gallo, quello con Apollo/toro androprosopo e quello con al dritto la testa di Mercurio e al rovescio Ercole che strangola il leone. I primi due tipi sono in comune con molte altre città dell'area. L'ultimo tipo, con la testa di Mercurio (o Ermes) al dritto ed Ercole (o Eracle) al rovescio, è specifico di Suessa.
Al dritto è raffigurata la testa di Mercurio riconoscibile dal petaso, il copricapo che caratterizza il dio. Il tipo con la testa di Mercurio era abbastanza diffuso nella monetazione italica e italiota; è presente infatti sul sestante della monetazione romana, nella monetazione dei Frentani e in quella di Populonia. Lo stile è quello della tradizione dell'Italia centrale.Davanti c'è una legenda, ΠROBOM, scritta con alcune varianti. Il significato non è chiaro. Il termine probus all'epoca significava "valido". Sambon ipotizza un "probum aes" oppure "probum metallum". Una legenda simile (ΠROΠOM) è presente in bronzo di Beneventum.Al rovescio è raffigurato Ercole stante, quasi di faccia, che soffoca il leone nemeo. In basso, tra le gambe, c'è una clava. A sinistra l'etnico, SVESANO. Il tipo riprende varie monete greche, in particolare il rovescio di alcuni stateri di Heraclea, una polis della Lucania; è raffigurato anche al rovescio di un denario serrato romano coniato a nome di C. Poblicio, Q. f., verso l'80 a.C.
Il gruppo di monete con il tipo di Minerva e il gallo è uno dei tre gruppi della monetazione enea di Suessa. Sambon individua quattro serie con il tipo di Pallas al dritto e un gallo al rovescio; le serie sono quelle numerate 873, 874, 875 e 876. La testa della dea, raffigurata al dritto, è volta a sinistra e indossa un elmo corinzio con un lungo pennacchio. Questa lato della moneta è completato da un cerchio di punti. L'elmo è portato sulla nuca lasciando il volto scoperto.
Il tipo raffigurato al dritto è simile a quello delle quincunx di Larinum  e di Luceria e ad altre monete tra cui una litra romana. Le varianti di questo gruppo riguardano il dritto e sono determinate da variabilità di tipo stilistico.
Il tipo con Minerva e il gallo è presente anche in diverse altre città dell'area.
Il terzo gruppo di monete di bronzo presenta al dritto la testa di Apollo, volta a sinistra, cinta da una corona d'alloro; dietro alla testa c'è un simbolo (fulmine) o una lettera greca (Κ, Μ, Ν o Ο).
Al rovescio è raffigurato un toro androprosopo, cioè un toro con faccia umana. Il toro è passante verso destra e la testa è di faccia. Questa creatura rappresenta il dio Acheloo o più in generale una divinità fluviale. Le monete coeve di Neapolis presentano lo stesso tipo, con Apollo al dritto e il toro al rovescio. Una Nike incorona il toro. Tra le zampe del toro è presente una lettera greca, un simbolo (pentagramma) o la sequenza ΙΣ.
Il tipo del toro androprosopo coronato dalla Nike è presente nella monetazione di Neapolis già dal V secolo a.C. e anche nella monetazione di molti altri centri dell'area.
Sambon individua otto varianti principali (877-884), secondo i simboli-lettere e secondo la posizione dell'etnico (al dritto o al rovescio).
In base ai ritrovamenti, l'area di diffusione, a parte il dubbio tesoro di Strongoli, è quella dell'Italia centrale.
Le legende nella monetazione di Suessa sono l'etnico e la parola PROBOM. In alcune monete è presente la sigla ΙΣ.
L'etnico, SVESANO, usa la lettera "V", dato che all'epoca non vi era una differenziazione tra le lettere "u" e "v". Esistono alcune varianti nello stile della lettera "S" che a volte è scritta come .La legenda ΠROBOM presente sul bronzo Mercurio/Ercole ha la lettera Π con la barra verticale destra più corta, . La grafia varia: ΠRBOVM, ΠRBOM ecc. La grafia ΠROBVM, non citata da Sambon, è presente nella collezione di Parigi.
Non esistono studi specifici sulla qualità del metallo utilizzato. Di norma comunque nel periodo la lega dell'argento era la migliore ottenibile con le procedure dell'epoca. Il piede utilizzato è lo stesso della monetazione di Neapolis e delle altre monetazioni coeve della zona, il cosiddetto piede campano o foceo, con uno statere dal peso teorico di 7,5 grammi, suddiviso in due dracme.
(EN) Barclay Vincent Head, Historia Numorum: a Manual of Greek Numismatics, 2ª ed., Londra, Oxford, 1911  [1887].
 Serge Boutin, Catalogue des monnaies Grecques antiques de l'ancienne collection Pozzi. Monnaies frappées en Europe, Maastricht, 1979.
 Sidney William Grose, The Fitzwilliam Museum: Catalogue of the Mc Clean Collection of Greek Coins. vol. I: Italy and Sicily, Cambridge, 1923.
(EN) Keith N. Rutter, Greek coinages of Southern Italy and Sicily, Londra, Spink, 1997, ISBN 0-907605-82-6.
 Keith N. Rutter et al., Historia Nummorum - Italy, Londra, British Museum Press, 2001, ISBN 0-7141-1801-X.
(FR) Arthur Sambon, Les Monnaies antiques d'Italie, Parigi, 1903, ristampa Forni: ISBN 978-88-271-0107-0.
 Louis Sambon, Recherches sur les monnaies de la presqu'ile italique, Napoli, 1870.
(EN) Margaret Thompson, Otto Mørkholm e Colin Kraay (a cura di), An Inventory of Greek Coin Hoards, comunemente citato come IGCH, New York, ANS, 1973, ISBN 978-0-89722-068-2.
(EN) Joan E. Fisher (a cura di), SNG American Numismatic Society Part 1: Etruria-Calabria, New York, American Numismatic Society, 1969.
(EN) Willy Schwabacher - Niels Breitenstin (a cura di), SNG Copenaghen, Vol. One: Italy, Sicily, Copenaghen, Danish National Museum, 1981.
(FR) Anna Rita Parente (a cura di), SNG France, Vol. 6, Part 1: Italie (Étrurie-Calabre), Parigi, Bibliotèque Nationale de France / Numismatica Ars Classica, 2003, ISBN 2-7177-2232-7.
(EN) "Suessa" su Magna Graecia Coins, su magnagraecia.nl. URL consultato il 3 febbraio 2011.
La monetazione longobarda di Benevento, parte della più generale monetazione longobarda, è l'insieme delle monete coniate tra il 680 circa e la fine del IX secolo nel ducato e nel principato di Benevento. Furono dapprincipio coniati solidi e tremissi, monete entrambe d'oro, che imitavano quelle dell'Impero romano d'Oriente; in seguito seguì l'emissione di monete a nome prima dei duchi e poi dei principi beneventani. Verso la fine dell'VIII secolo accanto alle monete d'oro furono battute quelle d'argento, che gradualmente presero il posto delle precedenti come peraltro successe nel resto dell'Europa occidentale. L'argento divenne il metallo monetato prevalente solo dalla metà del IX secolo.
Le monete dei duchi longobardi di Benevento hanno caratteri propri che le distinguono da quelle dei Longobardi stanziati al nord Italia (Langobardia Maior): a nord la coniazione era indirizzata quasi esclusivamente ai tremissi, a Benevento furono coniati anche i solidi e ci si ispirò ai modelli bizantini anche quando nella Langobardia Maior, verso la fine del VII secolo a partire dal regno di Cuniperto, sulle monete furono inseriti i titoli regali e adottati tipi nuovi. Dopo la caduta del regno longobardo, ancora per un secolo circa, le monete mantennero le loro caratteristiche.
Accanto alla monetazione di Benevento è studiata anche quella del principato di Salerno, che ebbe origine nell'839 circa in seguito alla frammentazione del principato di Benevento.
Per le monete coniate dai Longobardi a Benevento il testo più recente è quello pubblicato da Philip Grierson e Mark Blackburn, primo volume della serie Medieval European Coinage (MEC). Nei cataloghi si trovano riferimenti del tipo "MEC I, 1085", dove MEC indica le iniziali della collana, I indica il primo volume e 1085 la 1085º moneta in catalogo. Le monete pertinenti alla zecca longobarda di Benevento, tutte nel primo volume, sono catalogate dal 1085 al 1119. Le singole monete analizzate nel volume ed usate nelle illustrazioni sono quelle della collezione del Fitzwilliam Museum di Cambridge.
Altra fonte di catalogazione, ugualmente usata, è il "BMC Vand", cioè il catalogo delle monete dei Vandali e di altre popolazioni, presenti nel British Museum, curato da Warwick William Wroth e pubblicato a Londra nel 1911.
Meno usati internazionalmente, ma più dettagliati sono gli studi pubblicati in Italia da Giulio Sambon nel 1912, da Memmo Cagiati nel 1916-17 e quelli contenuti nel vol. XVIII del Corpus Nummorum Italicorum (CNI). In particolare il testo di Cagiati elenca tutte gli esemplari allora noti con la loro descrizione, utilizzando per la rappresentazione i disegni di Andrea Russo, un illustratore napoletano del XIX secolo. Più recente è il lavoro di Enrico Catemario di Quadri, del 1953, in cui si analizzano le monete beneventane appartenenti ad una collezione privata e pubblicato sul Bollettino del Circolo numismatico Napoletano. Inoltre nel 1974 è stata pubblicata su Numismatic Chronicle un'analisi di W. Andrew Oddy della monetazione aurea di Benevento, basata anche in questo caso sulla collezione del Fitzwilliam Museum di Cambridge.
Nella prima metà dell'VIII secolo le monete coniate a Benevento hanno legende con i nomi degli imperatori dell'Impero romano d'Oriente.
I nomi usati sono quelli di Costantino IV (668-685) e Giustiniano II (685-695 e 704-711). Nella catalogazione delle monete di questi imperatori si usano due pubblicazioni relativamente recenti: il catalogo della collezione di Dumbarton Oaks, abbreviato DOC, e il testo di Wolfgang Hahn Moneta Imperii Byzantini, abbreviato MIB. Le monete imitate sono elencate nel secondo volume del DOC e nel terzo volume del MIB.
I Longobardi conquistarono l'Italia meridionale (Langobardia Minor) dopo il 570 e nel tempo formarono uno Stato esteso su gran parte del Mezzogiorno peninsulare, con le eccezioni dell'attuale Calabria, di parte della Puglia (quasi tutta la penisola salentina) e della città di Napoli con il suo retroterra, territori che rimasero sotto il controllo dell'Impero romano d'Oriente.
Il ducato romano, sotto il controllo pontificio, e il ducato di Spoleto, longobardo, separavano il Ducato di Benevento dai territori longobardi del nord Italia e di conseguenza il ducato godette tra VI e VII secolo di una notevole autonomia all'interno del regno longobardo d'Italia. I suoi destini furono strettamente legati alla corona reale solo durante il regno del re Grimoaldo (662-671), già duca di Benevento, e nell'VIII secolo, dal regno di Liutprando (712-744) alla caduta del regno (774). Dopo l'annessione del regno longobardo all'impero carolingio, tuttavia, il dominio beneventano rimase l'unico dei territori longobardi a mantenere de facto la propria indipendenza per ancora quasi trecento anni, malgrado la frammentazione dei suoi territori avvenuta verso l'840.
Benevento fu l'unico dei grandi ducati longobardi ad avere una coniazione propria, nettamente distinta da quella del regno longobardo. Il tipo prevalente presentava al dritto un busto di fronte ed al rovescio una croce potenziata che poggiava su una base (semplice per il tremisse, di tre o quattro scalini per il solido). La differenza tra i due rovesci era la stessa in uso nella monetazione imperiale dell'epoca, cosa che consente una facile identificazione del valore della moneta. I tipi usati per il rovescio rimasero costanti per tutto il periodo della coniazione aurea, salvo un'unica eccezione durante il principato di Sicone.
Le prime coniazioni del ducato, come peraltro quelle di tutti i popoli germanici coevi, erano costituite dalle cosiddette monete pseudo-imperiali, cioè da imitazioni più o meno fedeli delle monete dell'Impero romano. Queste monete copiavano quelle che già erano in circolazione nell'area conquistata. Più tardi le monete si differenziarono con l'aggiunta di lettere, monogrammi o altri simboli che indicavano in qualche modo il nome del duca che governava. Solo in una terza fase furono usate nuove legende, differenti rispetto a quelle imperiali.
Il primo ad apporre il proprio nome fu Grimoaldo III (787-806), già nel periodo in cui il ducato era stato elevato a principato; i tipi, comunque, erano ancora imitazioni di quelli delle monete imperiali. Sotto Grimoaldo III iniziò anche la coniazione dell'argento, seguendo una prassi che si era già diffusa nell'Europa occidentale. Sotto Sicardo terminò definitivamente la coniazione dell'oro e anche il Ducato di Benevento, come gran parte dell'Europa occidentale coeva, usò come moneta principale il denaro.
L'inizio della monetazione di Benevento si colloca nel tardo VII secolo, con la coniazione di solidi e tremissi pseudo-imperiali.Le prime monete non sono attribuibili con precisione ad un duca definito. Le monete erano imitazioni di quelle emesse dall'Impero romano d'Oriente con i nomi di Costante II e Costantino IV.
Le prime monete sicuramente attribuibili sono quelle di Gisulfo I, che fu duca dal 689 al 706. Anche queste monete erano imitazioni delle monete imperiali, copie di quelle di Tiberio III (698-704) e di Giustiniano II (secondo regno, 704-711). Sotto Gisulfo i tipi usati furono due. Nel primo al dritto era rappresentato l'imperatore con armatura, lancia e scudo, al rovescio una croce potenziata su una base; questa moneta era copiata da una moneta di Tiberio III. Nel secondo tipo il busto dell'imperatore è raffigurato con il loros; in una mano tiene una croce potenziata e nell'altra un globo crucigero, la cui croce è anch'essa potenziata; sul globo la legenda PAX. Al rovescio di questa moneta era raffigurato il busto di Cristo di fronte. Il modello era un solido di Giustiniano II, emesso durante il suo secondo regno. Questi due tipi furono usati esclusivamente sotto Gisulfo I.
A partire dall'ascesa di Romualdo II fu introdotto un terzo tipo, con al diritto il busto dell'imperatore che tiene il globo crucigero. Questo tipo imitava monete emesse sotto i primi anni del regno di Giustiniano II e fu utilizzato nella monetazione di Benevento fino a metà del regno di Godescalco (740 circa). Le iscrizioni usate erano quelle delle monete di Giustiniano. Secondo Grierson e Blackburn il tipo fu scelto probabilmente a causa della familiarità dei Longobardi di Benevento con questo tipo, usato da molti imperatori durante il VII secolo.Sotto Godescalco fu introdotto un nuovo tipo, con il busto imperiale che tiene nella mano sinistra l'akakia, oltre al globo crucigero che si trovava nella mano destra. Secondo Grierson e Blackburn il tipo imita i solidi di Leone III (717-741), anche se era già stato introdotto in precedenza da Anastasio II (713-715). In particolare, le legende in questo monete sono del tipo DN LEOPP o DNL – EOPPAGVS. Questi tipi sono visibili anche nelle monete di Liutprando e in quelle dei primi anni di Arechi II.Con Arechi II il tipo venne nuovamente cambiato. Il tema ritornò quello del busto con il globo crucigero, ma al dritto non c'era più la legenda pseudo-imperiale, bensì si leggeva DNS VICTORIA. La datazione di questo nuovo tipo è collocata intorno al 770 e, secondo Grierson e Blackburn, probabilmente la legenda allude alla vittoria, conseguita nel 765 sui Napoletani.
Nel 774, sempre sotto Arechi, il ducato si trasformò in principato e sul rovescio delle monete apparve la nuova legenda "PRINPI". Il tipo, con alcune varianti minori nella tunica, fu usato anche sotto Grimoaldo III e fino alla fine della monetazione aurea di Benevento. Con Grimoaldo III per la prima volta venne usata la legenda con il nome del principe scritto per esteso: in precedenza sul rovescio era presente solo l'iniziale del nome del duca, con o senza l'indicazione del titolo, espressa o con la lettera D o con un monogramma (ɵV per dvx). La monetazione di Grimoaldo è suddivisa in due periodi che testimoniano i cambiamenti nella politica estera del principato. Grimoaldo ottenne da Carlo Magno, che era diventato rex Francorum et Langobardorum, l'autorizzazione a rientrare nel principato e assumerne la corona, impegnandosi però a battere moneta e a emanare documenti esclusivamente in nome di Carlo e ad imporre ai Longobardi di portare il mento sbarbato secondo l'uso franco.Nel primo periodo (788-792) le monete furono quindi coniate a nome congiunto di Grimoaldo e di Carlo: recavano al dritto la legenda GRIM- + -VAL e il monogramma DX (dux), mentre al rovescio la legenda recitava DOMS CAR • con il monogramma ℞, per rex. "CAR" è Carlo Magno. In questo periodo, Grimoaldo aveva quindi dovuto rinunciare al titolo di principe ed usare solo quello di duca, con in esergo VIC (o VICΔ) nella posizione che abitualmente era occupata da CONOB. Per questa legenda Wroth ipotizza che sia l'abbreviazione di VICTORIA usata in precedenza da Arechi. In questo periodo furono coniati per la prima volta i denari, anche in questo caso a nome di Grimoaldo e Carlo.In seguito Grimoaldo pose fine ai buoni rapporti con i Franchi e riuscì a difendere la sua autonomia. In questo secondo periodo, le monete vennero coniate solo a nome del principe longobardo. Grimoaldo si alleò con l'imperatore d'Oriente e ne sposò la nipote; il principato subì attacchi da parte degli eserciti franchi ma il principe riuscì a farvi fronte. Nella nuova coniazione riapparvero in esergo CONOB ed il titolo PRINCI, entrambi assenti nella monetazione del primo periodo.
Con Grimoaldo accanto alla produzione di monete d'oro iniziò la monetazione dell'argento. Furono coniati denari con caratteristiche simili a quelli emessi nello stesso periodo dal papato e dal regno franco.I primi denari di Grimoaldo III recavano al dritto il monogramma usato da Carlo Magno nelle sue monete, ed al rovescio quello di Grimoaldo. Anche nei denari, dopo il 792, cambiarono i tipi: al dritto fu posto il nome di Grimoaldo, con un nuovo monogramma, e al rovescio la croce potenziata su scalini affiancata dalle lettere "A" e "ω".Sotto Grimoaldo IV, successore di Grimoaldo III, al rovescio iniziò ad apparire la dedica all'arcangelo Michele. L'arcangelo era protettore e simbolo dei Longobardi, ed era oggetto di un culto particolare. Per di più il santuario di San Michele Arcangelo sul Gargano, dedicato all'arcangelo, si trovava proprio nel territorio del principato di Benevento. Sotto questo principe non furono coniate monete d'oro. Grimoaldo non si firmò come principe ma semplicemente come Grimoaldo, figlio di Ermerico. I denari di Grimoaldo IV presentavano tipi affatto particolari: al dritto la legenda • GRIMOALD FILIVS ERMENRIH[I] circonda una spiga di grano, che si poteva presentare tra steli ricombenti oppure tra foglie; al rovescio la legenda • ARCHANGELVS MICHAEL circondava una croce, a bracci di uguale lunghezza, accostata da quattro losanghe.La coniazione aurea riprese sotto Sicone, che continuò ad apporre la dedica all'arcangelo Michele ed introdusse il nuovo tipo con l'immagine dell'arcangelo al rovescio e la legenda ΛRCHANGELVS MICHΛЄL con le sue varianti. La moneta è così descritta da Cagiati: «Figura dell'arcangelo Michele di prospetto; tenendo nella destra mano il pastorale, nella sinistra una croce, sotto piccolo triangolo». Questo tipo fu usato nella monetazione bizantina per tutto il VII secolo. Sicone usò questo tipo solo per i solidi; per i tremissi fu impiegato quello tradizionale con la croce potenziata, ma la legenda anche in questo caso era ΛRCHANGELVS MICHΛЄL. Con Sicone continuò la coniazione del denaro con al dritto la legenda PRIHCES BEHEBEH • TI intorno al monogramma cruciforme SICO. Le varianti furono particolarmente numerose: Cagiati ne descrive ben 25. Il tipo con il monogramma del monarca al dritto ed una croce al rovescio è simile a quello dei denari di Carlo Magno; a differenza però delle monete franche, dove era raffigurata una croce greca, nelle monete di Sicone venne usata la tradizionale croce potenziata su scalini. Come già visto questo tipo era già stato usato da Grimoaldo III.
Sotto il figlio e successore di Sicone, Sicardo, il tipo con l'arcangelo Michele al rovescio non fu più usato. Le monete d'oro, sempre solidi e tremissi, furono coniati con il tipo tradizionale che vedeva al rovescio la croce potenziata su scalini. Questa fu l'ultima monetazione aurea dei principi longobardi di Benevento. Nei denari fu usato un nuovo monogramma cruciforme con le lettere SICARD. Sicardo fu l'ultimo sovrano del principato beneventano nel suo assetto unitario. Alla sua morte, iniziò una guerra civile che determinò la definitiva separazione di Salerno. Una breve riunificazione si ebbe solo negli ultimi decenni del X secolo. Le monete dei suoi successori furono solamente d'argento.
Particolare fu la coniazione di Adelchi, che testimonia i cambiamenti politici del principato. Nell'860 Adelchi fu sconfitto a Bari da forze saracene; dovette quindi chiedere aiuto all'imperatore franco Ludovico II, che nell'866 sconfisse i Saraceni e nell'871 riconquistò Bari. Ludovico II cercò quindi di riaffermare il controllo imperiale sul principato, acquartierando truppe nelle fortezze beneventane. Adelchi rispose prendendo prigioniero l'imperatore stesso mentre questi si trovava ospite nel palazzo principesco a Benevento.
La monetazione di Adelchi è suddivisa in quattro periodi, ognuno con vari tipi. Si trattò comunque sempre di denari.
Il primo periodo della monetazione di Adelchi (853-867) è quello che reca solo il nome del principe; i tipi usati furono sette. Tra questi, uno al dritto presentava nel campo, su tre righe, la legenda + / ADEL' / PRIN ed al rovescio una croce accantonata da quattro losanghe ed intorno la legenda • ARHANGEMIHAE (arcangelo Michele), molto simile al rovescio dei denari di Grimoaldo IV di cinquant'anni prima. Un altro aveva al dritto la tradizionale croce su gradini con intorno la legenda ADELHIS PRINCE, mentre al rovescio, entro la legenda A • RHANGELVMICHAEL, c'era una croce, potenziata nell'asta orizzontale, e con sette globuli ad ogni braccio dell'asta verticale. Un terzo tipo aveva nel campo le lettere P ADL R (principe Adelchi) disposte su tre righe a formare una croce, con intorno la legenda + SANCTA MARIA, mentre un altro ancora aveva il "tempietto carolingio" già usato nei denari tornesi da Ludovico il Pio.Dopo la riconquista di Bari Ludovico si insediò a Benevento. Questa situazione è testimoniata delle emissioni del secondo periodo, quelle degli anni 867-870, che vedono denari a nome congiunto di Adelchi e Ludovico II. I tipi usati furono due: il primo presentava al dritto l'immagine della spiga già usata da Grimoaldo IV e intorno la legenda + LVDOVICVSIMPE ed al rovescio una croce di Santo Spirito affiancata dalle lettere M ed H (per Michael) e la legenda + ADELHIS PRINCES, con la ultima S retrograda; l'altro denaro al dritto aveva nel campo la legenda I | LVDO | VVICV | ^ P ^ ed al rovescio le lettere P ADL R (principe Adelchi) disposte su tre righe a formare una croce mentre intorno c'era la legenda + ARHANGELMIHAEL.
Nel terzo periodo furono emessi denari a nome di Ludovico da solo o con la moglie. Queste monete sono collocate negli anni 870-871. In questo caso i tipi usati furono per lo più ripresi dalle coniazioni imperiali precedenti: il "tempietto carolingio", la croce con la legenda + XPSTIANARELIGI ("christiana religio") ed altri ancora. In un gruppo di monete appaiono le legende BENVENTV CIBI, BENEVENTUM o simili. In altre monete appariva il nome della moglie di Ludovico, Engelberga, nella forma di ANGILBERGA accompagnata da titoli come DMA ("domina"), IMP ("imperatrix") o AGVSTA, con varie grafie.Nel quarto periodo furono coniate monete a nome congiunto di Adelchi e di papa Giovanni VIII. Di questo periodo, datato nell'871, è conosciuto solo un tipo che ha al dritto la legenda ADELGI intorno al monogramma cruciforme con le lettere IOHA (Iohannes, il nome del papa in latino) ed al rovescio, nel campo, la legenda SCAMR (Sancta Maria).
Adelchi fu assassinato nell'878 in seguito a un complotto che pose sul trono il nipote Gaideris. Di Gaideris e dei suoi successori sono noti pochissimi esemplari di monete e non tutte le attribuzioni sono sicure. Calgiati cita per Gaideris un unico esemplare e anche per Radelchi II ed Aione II un esemplare ognuno.Nell'899 Atenolfo I, principe di Capua, conquistò Benevento, unì i due principati e de facto il principato di Benevento finì di avere rilevanza politica autonoma.
Nell'839 Sicardo di Benevento fu assassinato in una congiura ordita dal suo tesoriere e successore Radelchi. Il popolo di Salerno proclamò allora principe il fratello di Sicardo, Siconolfo. Lo scontro fra i due pretendenti durò oltre dieci anni e in questo periodo Siconolfo trasferì a Salerno la capitale del principato beneventano.
La monetazione longobarda del principato di Salerno è suddivisa in due fasi: la prima corre dall'840 circa al 900 circa e la seconda da circa il 1050 al 1077. L'attribuzione delle monete ai principi di Salerno è spesso incerta: nell'area circolavano anche monete bizantine e beneventane, nonché monete arabe provenienti dalla Sicilia, come i quarti di dinar o tarì con scritte cufiche.Siconulfo emise solidi e denari d'argento. Sulle monete d'argento mantenne il titolo di principe di Benevento come appare dalle legende: PRINCE BENEBENTI.Dopo Siconulfo la coniazione divenne esclusivamente d'argento. Le monete dei successori, ad eccezione di quelle di Guaiferio (861-880), sono rarissime: spesso si tratta di esemplari unici o noti solo per due o tre esemplari. Il tipo più diffuso reca un monogramma al dritto ed una croce potenziata su scalini al rovescio. La prima fase della monetazione ebbe termine sotto il figlio di Guaiferio, Guaimario (880-901).La seconda fase della monetazione si ebbe sotto il principe Gisulfo II. Furono coniati dei follari, monete di rame diffuse in diversi centri dell'Italia meridionale. Un tipo presentava a dritto il principe seduto in trono e al rovescio il panorama della città fortificata.
Le monete coniate inizialmente, prima della diffusione del denaro, furono il solido, una moneta d'oro, ed il tremisse, anch'esso d'oro, pari ad un terzo di solido. Il peso del solido "bizantino" era di circa 4,55 grammi e quello del tremisse di circa 1,52 grammi.Secondo Cagiati il peso dei solidi beneventani raramente arrivava ai 4 grammi. Il peso dei solidi conservati al British Museum nel periodo 706-806 è generalmente superiore ai 60 grani (circa 3,87 g), arrivando in alcuni casi al massimo a 64 grani (circa 4,15 g). Nelle ultime coniazioni, (817-851) è solitamente inferiore ai 60 grani. I tremissi del British Museum hanno un peso che varia tra i 19 ed i 21 grani (1,23-1,35 grammi circa).La lega usata a Benevento nella monetazione aurea variò notevolmente e fu in genere più bassa di quella delle zecche imperiali. Cagiati riporta i dati di uno studio pubblicato da Vincenzo Capobianchi, secondo il quale il titolo medio dei solidi è di 0.762.A volte fu usato l'elettro o qualche altra lega dell'oro. L'analisi delle monete di Romualdo II fornisce una lega di 20 carati, quelle di Gregorio oscillano tra i 20 e i 18 carati; con i suoi successori l'oro è a 18 carati. Sotto Arechi II (758-787) la lega che inizialmente era a 18 carati diviene di 13 e 1/3. Con Grimoaldo III, che diede inizio alla coniazione dell'argento, la lega dell'oro scese ulteriormente a 12 carati. Con Sicone si ebbe anche un'ulteriore perdita di peso e sotto i suoi successori anche il contenuto aureo scese a 10 carati, fino a che con Adelchi le monete d'oro cessarono di essere coniate e le uniche monete battute furono i denari d'argento.
A partire da Grimoaldo III si iniziarono a coniare monete d'argento, seguendo la monetazione diffusa in Italia dai Franchi (monetazione carolingia). Il peso degli esemplari del British Museum varia dai 22•1 grani (circa 1,43 g) di quelle di Grimoaldo III e diminuisce gradualmente fino ai 19•9 di Siconolfo (1,28 g), ai 18•8 (1,21 g) di Radelchi I per arrivare a scendere sotto Adelchi, in alcuni esemplari, a 16•6 grani (1,07 g).La lega di questi denari è comunque di buona qualità.
Sulle prime monete erano riportate legende che somigliano solo approssimativamente a quelle originali: IYNIVNVS per "Iustinianus", VGЧS per AVGVSTI, DNI INVSPP per DN ("dominus") I [VSTIN IN]I[A]NVS ("Iustinianus").
In esergo era riportata la legenda CONOB, scritta con varie modalità: CONO, ONO; a volte la "B" era scritta retrograda, spesso di dimensioni maggiore delle altre lettere.
I nomi e le parole presenti hanno notevoli varietà nella grafia: MICHΛЄL, MICHAEL, MIHAEL MICNACL, MIHCAEL, addirittura un ΠICHVEL; BINIBENTI, BENEBENTI, BENEBEHTI o DENEDENTI, BENEBENTV; PRINPI, PRINCIP, PRINCE, PRINCES, PRINCEES.
A volte la "A" era scritta V, Δ, Λ, ∀ o ∇ ed in altre occasioni era ruotata di 90º in un senso o nell'altro. La lettera "S" era scritta a volte retrograda o in altre occasioni è ruotata di 90º. La lettera "G" era scritta come ʕ e a volte assomigliava ad una "S".
Il nome del duca era indicato al rovescio con l'iniziale nel campo, accanto alla croce. Il titolo di DVX era indicato in alcuni casi con una "D", a volte scritta come "Δ". Con Gisulfo II il titolo era indicato dal monogramma  (DVX): in alcuni casi a sinistra, in altri a destra della croce e, in altri ancora, ruotato. Nelle prime monete di Liutprando la croce era affiancata dalle lettere "L" ed "S", la seconda ad indicare la madre Scauniperga in qualità di reggente.
Quando, con Arechi II, il ducato si trasformò in principato il rovescio evidenziò il nuovo titolo con la legenda VITIR∀— PRINPI.
Particolari sono le monete di Grimoaldo III. Le lettere identificative di questo principe sono la "G" e la "R" che affiancano la croce. Il nome è scritto per la prima volta in forma estesa come GRIM VALD. Nella prima fase della monetazione di Grimoaldo (788-792) le monete recavano al dritto la legenda GRIM VAL seguita dal monogramma DX ("dux") e al rovescio la legenda DOMS CAR con il monogramma ℞, ("rex"). Nei denari furono usati vari monogrammi con il nome del principe. Molti avevano le lettere alle estremità di una croce o disposte a formare una croce loro stesse. La lettera "Ω", che apparve nei denari di Grimoaldo dopo la sua rottura con Carlo Magno, era scritta sotto la forma "ω".
Monetazione longobarda Ernesto Bernareggi, Moneta Langobardorum, Milano, Cisalpino Goliardica, 1983.
 Memmo Cagiati, La zecca di Benevento, Milano, 1916-17, (ristampa anastatica: ISBN 978-88-271-0957-1).
Enrico Catemario di Quadri, "Considerazioni sulle monete di Benevento" in Bollettino del Circolo numismatico Napoletano, 38 (1953), 3-7
(EN) Philip Grierson, Mark Blackburn, Medieval European Coinage (MEC) - Volume 1, The Early Middle Ages (5th–10th Centuries), Cambridge University Press, 2007,  (le monete di Benevento sono introdotte e analizzate nelle pagine 66-72 ed illustrate nelle tavole 50 e 51), ISBN 978-0-521-03177-6.
W. Andrew Oddy: Analysis of the gold coinage of Beneventum, Numismatic Chronicle, 19 (1974), 78-109
Arthur Sambon, Recueil des monnaies de l'Italie méridionale. Bénévent, Le Musée, giugno 1908 (ristampato assieme ad altri lavori con il titolo Recueil des monnaies du sud de l'Italie avant le domination des Normands, Parigi, 1919)
Giulio Sambon, Repertorio generale delle monete coniate in Italia e da Italiani all'estero dal secolo V al XX. vol. I Periodo dal 476 al 1566. Parigi 1912. (ristampa anastatica: ISBN 978-88-271-1360-8)
CNI (Corpus Nummorum Italicorum), vol. XVIII.CataloghiWarwick William Wroth: Catalogue of the coins of the Vandals, Ostrogoths and Lombards, and of the empires of Thessalonica, Nicaea and Trebizond in the British museum, Londra, 1911. (citato come "BMC Vand"; le monete di Benevento sono introdotte e analizzate nelle pagine lxi-lxviii e descritte nelle pagine 155-192. Le immagini sono nelle tavole XXI-XXV) Versione digitaleMonetazione imperialeAlfred R. Bellinger, Catalogue of the Byzantine Coins in the Dumbarton Oaks Collection and in the Whittemore Collection: Vol. 1, Anastasius I to Maurice, 491-602, parte di "DOC" (Dumbarton Oaks Collection), 5 volumi in 9 libri
 Wolfgang Hahn, Moneta Imperii Byzantini (MIB), Vienna, Verlag der Österreichischen Akademie der Wissenschaften, 1973-1981, ISBN 978-3-7001-0005-8.
Pierre Justin Sabatier, Description générale des monnaies byzantines frappées sous les Empereurs d'Orient, in 2 voll., Parigi, 1862Dizionari Jean Belaubre, Dictionaire de Numismatique médiévale occidentale, Parigi, Léopard d'Or, 1996, ISBN 2-86377-121-3.
(DE) Konrad Klütz, Münznamen und ihre Herkunft, Vienna, moneytrend Verlag, 2004, ISBN 3-9501620-3-8.
 Edoardo Martinori, La moneta - Vocabolario generale, Roma, Istituto italiano di numismatica, MCMXV (1915). (voce: Soldo di Benevento)
Wikimedia Commons contiene immagini o altri file sulla Monetazione longobarda di Benevento
(EN) Ancient Coin Collecting VI: Non-Classical Cultures, su books.google.it. URL consultato il 18 dicembre 2009 (archiviato dall'url originale il 21 aprile 2015).
La monetazione longobarda è la produzione autonoma di monete da parte dei Longobardi. Fa parte della monetazione prodotta dai popoli germanici quando si stanziarono nei territori dell'Impero romano creando i regni romano-barbarici. I Longobardi emisero le loro monete dopo il loro stanziamento in Italia. La coniazione avvenne in due aree distinte: nella Langobardia Maior tra gli ultimi decenni del VI secolo ed il 774 e nella Langobardia Minor, nel ducato di Benevento, tra il 680 circa e la fine del IX secolo.
Inizialmente furono coniate monete che imitavano quelle bizantine e solo in seguito quelle con i nomi dei re dei Longobardi. A nord furono coniati quasi esclusivamente dei tremissi, mentre i Longobardi di Benevento coniarono anche solidi. Le monete dell'Italia meridionale hanno caratteri propri che le distinguono da quelle del nord d'Italia: anche quando a nord, verso la fine del VII secolo con Cuniperto, le monete presentarono i titoli regali e tipi nuovi, la monetazione longobarda di Benevento, come anche quella di Salerno, continuarono ad ispirarsi ai modelli bizantini. Le coniazioni beneventane e salernitane nella letteratura specialistica sono studiate separatamente.
Dopo la caduta del regno longobardo a opera dei Franchi, nella Langobardia Maior i nuovi dominatori coniarono ancora per qualche tempo monete con caratteristiche simili a quelle che erano state prodotte in precedenza dai sovrani Longobardi; nella Minor, invece, le monete mantennero le loro caratteristiche ancora per circa un secolo.
L'argento apparve, sotto l'influenza dei Franchi, verso la fine dell'VIII secolo accanto ai tremissi ed ai solidi coniati in precedenza e divenne il metallo monetato prevalente solo nel IX secolo.
Per le monete coniate dai Longobardi il riferimento più recente è il testo pubblicato da Philip Grierson e Mark Blackburn, primo volume della serie Medieval European Coinage (MEC). Nei cataloghi si trova quindi un riferimento del tipo "MEC 1, 274", dove MEC indica le iniziali della collana, 1, il primo volume, e 274, la 274ª moneta in catalogo. Le monete pertinenti alle zecche longobarde, tutte nel primo volume, sono catalogate dal 274 al 331. Le singole monete analizzate nel volume ed usate nelle illustrazioni sono quelle della collezione del Fitzwilliam Museum di Cambridge.
Uno studio un po' meno recente ma più specifico è quello di Ernesto Bernareggi, pubblicato a Milano nel 1983 con il titolo di Moneta Langobardorum. In particolare raccoglie i risultati di diversi studi pubblicati dallo stesso autore a partire dal 1960. Le monete sono indicate come "Bernareggi" e numero. Altra fonte di catalogazione, ugualmente usata, è il "BMC Vand", cioè il catalogo delle monete dei Vandali e di altre popolazioni, presenti nel British Museum, curato da Warwick William Wroth e pubblicato a Londra nel 1911.
L'altra collezione rilevante è quella delle "Civiche raccolte Archeologiche e Numismatiche" di Milano, che hanno sede al Castello Sforzesco e la cui descrizione è stata pubblicata nel 1978 a cura di Ermanno Arslan. Le monete si trovano indicate per lo più con il cognome del curatore ed il numero.
Meno usato internazionalmente, ma ugualmente rilevante, è il CNI (Corpus Nummorum Italicorum), che illustra la collezione che fu di Vittorio Emanuele III. Le monete longobarde sono presenti nei volumi IV (Pavia e le altre zecche minori della Lombardia), V (Milano) e XI (zecche della Toscana).
Le prime monete coniate dai Longobardi furono imitazioni di quelle coniate dagli imperatori d'Oriente; i modelli usati furono quelli di Maurizio (582-602), Eraclio (610-641) e Costante II (641-668).
Nella catalogazione delle monete di questi imperatori si usano due pubblicazioni relativamente recenti: il catalogo della collezione di Dumbarton Oaks, abbreviato DOC, e il testo di Wolfgang Hahn Moneta Imperii Byzantini, abbreviato MIB. Le monete di Maurizio sono elencate nel primo volume del DOC e nel secondo del MIB, quelle di Eraclio e di Costante sono nel secondo volume del DOC e nel terzo del MIB.
Sono noti solo cinque tesori che includono monete "nazionali" longobarde, cioè tremissi non pseudo-imperiali. Di questi solo due hanno una descrizione accurata.
Il tesoro rinvenuto a Ossi – in Sardegna – e descritto da Vincenzo Dessì nel 1908.
Il tesoro di Ilanz – nel Cantone dei Grigioni – e descritto da Fritz Jecklin nel 1906 e riesaminato da Bernareggi nel 1977.Degli altri tesori conosciamo pochissimo:
quello di Mezzomerico (Novara) conteneva tra i cinquanta ed i cento tremissi di Desiderio.
del "tesoro di Biella" si conosce meglio la composizione (un tesoro di monete d'argento e con 28 tremissi di Liutprando) ma non sono note né la località né le modalità esatte di ritrovamento.Esiste anche il cosiddetto "tesoro di Lucca" in cui, oltre a molte monete locali, ce ne sono anche alcune di Astolfo e Desiderio; sembra che sia stato ritrovato intorno al 1840, ma fu disperso immediatamente e i dati sono estremamente incerti.
I Longobardi invasero l'Italia nel 568-569. A differenza degli Ostrogoti che avevano governato prima di loro la penisola, non la tennero a nome dell'Impero d'Oriente, ma la conquistarono a nome proprio combattendo contro l'Impero.
La conquista non fu mai completa e l'autonomia dei vari ducati, unitamente alla sovranità bizantina esercitata su parte del territorio peninsulare, in Sicilia e Sardegna, frammentò l'Italia, ponendo termine per oltre un millennio alla sua unità, che sarebbe stata recuperata solo nel XIX secolo.
L'Italia longobarda era divisa in Langobardia Maior — che comprendeva l'Italia settentrionale e il ducato di Tuscia — e Langobardia Minor — che comprendeva il ducato di Spoleto e il ducato di Benevento; all'interno della Langobardia Maior il ducato del Friuli, che difendeva i confini orientali dei territori longobardi, godeva di particolare autonomia.
Il consolidamento della conquista avvenne intorno al 584, con il re Autari. Il regno longobardo era un'entità statuale elettiva; tuttavia per lunghi periodi regnarono i discendenti di Garibaldo I di Baviera o persone che si erano legate con il matrimonio alla dinastia Bavarese. Tale dinastia regnò fino ad Ariperto II nel 712; a questi seguirono i duchi di Asti, con Ansprando e Liutprando, uno dei più grandi re longobardi.
A partire dalla metà dell'VIII secolo la pressione dei Franchi sul regno si fece via via più forte fino a divenire insostenibile: Carlo Magno con una travolgente campagna militare durata un anno, annientò l'esercito longobardo e fece prigioniero il re Desiderio, nel 774. Il ducato di Benevento non seguì la sorte del Ducato di Spoleto e dell'Italia centro-settentrionale longobarda e rimase in vita, anche se indebolito, fino alla conquista normanna alla metà dell'XI secolo.
Nella Penisola italiana, oltre ai Longobardi, erano ancora presenti i Bizantini nel territorio che faceva capo a Ravenna (Esarcato), a Venezia, nominalmente sotto i Bizantini ma di fatto con crescente autonomia, nel ducato di Napoli, nel Salento e nell'estremità meridionale della Calabria. L'Impero d'Oriente esercitava un potere nominale (de jure) anche sulla città di Roma ed il territorio limitrofo (Ducato romano), in cui però si andò sempre più affermando l'autorità del vescovo locale, sostenuta dai sovrani franchi. Il potere pontificio si consolidò, nei primi decenni dell'VIII secolo, grazie alla cosiddetta donazione di Sutri e, successivamente, in virtù della Promissio Carisiaca.
Anche i ducati longobardi, pur facendo parte del regno, avevano ampia autonomia.
La monetazione longobarda si sviluppò inizialmente su tre linee differenti, nelle aree geografiche in cui si insediarono i Longobardi: l'Italia settentrionale, la Toscana ed il sud della penisola, nel Ducato di Benevento.La monetazione della Toscana fu assorbita da quella dell'Italia settentrionale nel corso dell'VIII secolo e servì anzi da modello per gli ultimi due re e per le monete di tipo longobardo coniate da Carlo Magno dopo la sua conquista del Regnum Italiae. Il Ducato di Spoleto, stranamente, non coniò monete proprie. Secondo Grierson non è chiaro se usassero nei loro territori le monete bizantine coniate a Roma o quelle longobarde coniate sia nel nord Italia che a Benevento. La monetazione longobarda di Benevento fu diversa, anche per la separazione geografica del ducato dal nord Italia, a causa dell'interposizione del Ducato di Spoleto e del Ducato romano, nucleo del nascente Stato pontificio. Iniziò più tardi, continuò per molto tempo dopo la fine del regno longobardo ed è di norma studiata separatamente.Le monete che circolavano nel VI secolo in Italia erano i solidi ed i tremissi coniati dall'Impero romano d'Oriente. La quantità di emissioni con legende direttamente attribuibili ai sovrani longobardi è relativamente bassa, ma bisogna aggiungere a queste una grande quantità di monete che, anche se imitano le emissioni imperiale, sono sicuramente non imperiali e sono certamente italiane per provenienza e caratteristiche stilistiche.Come gli altri popoli germanici, anche i Longobardi iniziarono a coniare copiando le monete dell'Impero romano. Queste monete, denominate dai numismatici pseudo-imperiali, imitavano quelle che già erano in circolazione nell'area conquistata. La monetazione pseudo-imperiale durò, come presso gli altri popoli germanici, circa un secolo. Solo più tardi, con Cuniperto, iniziò la monetazione regale, in cui cioè il nome riportato era quello del re.Le monete coniate sotto Cuniperto ed in seguito dai suoi successori furono quasi esclusivamente tremissi, sottili, quasi dei bratteati: questa caratteristica indica che i loro modelli furono le monete coniate nella zecca di Ravenna. Le monete "nazionali" o reali longobarde recavano l'indicazione del sovrano e, nell'ultimo periodo, quella della zecca, ma a differenza di quelle dei Franchi, non avevano l'indicazione del monetario, cioè del magistrato responsabile della coniazione.Si tratta di una monetazione quasi esclusivamente aurea e, ad esclusione di Benevento, le monete coniate furono solamente tremissi. Le monetazione argentea fu tarda e marginale e non sostituì, come presso i Franchi, quella aurea. Anche l'imitazione del nummo, la moneta di bronzo bizantina, fu rara. I follis di bronzo coniati da Astolfo furono la conseguenza della conquista di Ravenna nel 751. Il piede numismatico utilizzato nella monetazione aurea fu lo stesso usato nell'Impero romano d'Oriente, con un solido da 4,55 grammi e quindi un tremisse da circa 1,45 grammi. Il titolo fu, come quello quello della monetazione romana, di buon livello.L'assenza dei solidi, presenti invece nella monetazione visigota, in quella franca e in quella di Benevento è spiegata secondo Grierson e Blackburn dal fatto che i Longobardi avevano la possibilità di utilizzare i solidi dell'esarcato di Ravenna che ricevevano (a vario titolo, ma di fatto come tributo), e quindi coniavano solo i tremissi, di cui avevano invece bisogno.
Nei tremissi pseudo-imperiali longobardi si trovano due tipi. Un tipo imitava quelli dell'imperatore Maurizio, con al rovescio le Vittoria e l'altro quelli degli imperatori Eraclio e Costante II con la croce potenziata.Nei tremissi con la Vittoria al dritto era raffigurato il busto del sovrano di fianco con in testa il diadema ed indosso una corazza su cui era drappeggiato un manto. Al rovescio era raffigurata la Vittoria che avanza verso destra mentre guarda indietro, a sinistra; tiene nella mano destra una corona e nell'altra il globo crucigero; in esergo la legenda CONOB.
L'altro tremisse, con la croce potenziata, presentava al dritto anche in questo caso il busto del sovrano con diadema e corazza. Al rovescio era raffigurata una croce potenziata ed in esergo la legenda CONOB. Esistono dei solidi bizantini con un tipo simile; nei solidi, il cui valore è pari a tre tremissi, la croce è situato sopra tre o quattro scalini. Nei tremissi lo scalino è uno solo.
Queste due monete sono molto diverse tra loro, sia nelle loro misure che nell'aspetto. I tremissi con la Vittoria sono stati coniati su tondelli più sottili e di conseguenza più larghi delle monete originali. Con il tempo divennero sempre più sottili e più larghi fino ad assumere l'apparenza di bratteati.Per contro i tremissi con la croce potenziata erano più spessi e nel tempo diventarono ancora più spessi e di diametro minore. Alla fine della monetazione longobarda il tipo con la croce arrivò ad un diametro di 12 millimetri contro gli oltre 20 del tipo con la Vittoria.In entrambi i tipi è evidente un anello circolare particolarmente evidenziato: nelle monete con la croce si trova relativamente vicino al bordo mentre nelle monete con la Vittoria si trova molto all'interno e lascia una specie di largo contorno.Ancora agli inizi del XX secolo autori come Wroth, il curatore del catalogo del British Museum, ritenevano che questi due tipi rappresentassero due emissioni che si erano succedute nel tempo: la Vittoria sarebbe stata coniata sotto i regni di Autari e Agilulfo (584-616), mentre l'imitazione di Eraclio sarebbe stata coniata sotto Adaloaldo, Arioaldo e Rotari (616-652) e quella di Costante II sarebbe stata pertinente ai regni da Rodoaldo a Pertarito (652-688). Quest'ipotesi è rifiutata in base alle evidenze numismatiche: le prime monete con il nome del re, i tremissi di Cuniperto, sono simili in temi e stile alle imitazioni di Maurizio e non è credibile l'ipotesi che siano state imitate quelle coniata circa ottant'anni prima anziché la produzione più recente.Grierson e Blackburn affermano che i due tipi rappresentano due emissioni parallele cronologicamente: il tipo con la croce era coniato nelle zecche toscane, in particolare quella di Lucca, mentre il tipo con la Vittoria era usato nelle zecche del nord Italia.
Le monete pseudo imperiali del nord Italia furono coniate nel periodo che va dal 568 circa al 680 circa. Si trattava di tremissi che imitavano quelli coniati nella zecca di Ravenna a nome dell'imperatore Maurizio. Le monete presentavano il medesimo stile epigrafico nelle legende ed il rilevante cerchio degli originali ravennati. Con il tempo, pur mantenendo lo stesso peso, lo spessore diminuì sempre più e, come visto, il diametro aumentò passando dai 14 ai 21 millimetri. Alcune di questo monete recavano nel campo la lettera "M" o una stella. Le legende sono del tipo DNmΛRC TIbPPΛVC, ma a volte le lettere erano stilizzate e solo vagamente somiglianti all'originale.Prima del 574 ci furono anche imitazione delle monete di Giustiniano I o Giustino II. Queste monete bizantine circolavano in grande quantità nell'Italia settentrionale al tempo dell'invasione dei Longobardi.Esistono delle monete a nome di Ariperto I (653-661) con la legenda DN ARIPERT REX, entrate in un paio di vendite all'asta dei primi anni del XX secolo. Secondo Bernareggi si tratterebbe di falsi moderni mentre Grierson e Blackburn li giudicano autentici. In questo caso si tratterebbe di monete coniate a nome regio circa trent'anni prima della definitiva fissazione di questa caratteristiche che avvenne intorno agli anni 690.
Esistono anche monete pseudo-imperiali d'argento che imitano le silique e le mezze silique ravennati. L'attribuzione non è sicura ed è determinata prevalentemente dalla cattiva esecuzione della legende. Le silique e le mezze silique presentavano al dritto il busto dell'imperatore ed al rovescio una croce con in alto un cristogramma, accantonata da due stelle, tutto circondato da una corona. Le legende, con varianti riportano per lo più i titoli dell'imperatore Tiberio II.
Nella Toscana longobarda esisteva un ducato, il Ducato di Tuscia o della Tuscia, che aveva come capitale Lucca e comprendeva gran parte dell'odierna Toscana. Fu costituito nel 574 e dopo il 774, con la conquista da parte di Carlo Magno, fu trasformato nella Marca di Tuscia.
Anche in Toscana furono coniati esclusivamente tremissi, ma il tipo usato fu quello che mostra al rovescio la croce potenziata. Il tipo e le legende usati indicano come modelli i tremissi di Eraclio e Costante II. Gli originali di queste monete recavano al dritto il busto imperiale volto verso destra, con il nome e i titoli dell'imperatore; al rovescio era incisa la croce potenziata, con intorno la legenda VICTORIA AVGЧS e CONOB in esergo. Questi tremissi inizialmente aumentarono il diametro da 14 a 18 mm; in un secondo tempo lo diminuirono fino a 10–11 mm e divennero più spessi.Inizialmente le monete recavano le legende imperiali, scritte più o meno esattamente, ma nella seconda metà del VII secolo divennero una sequenza disordinata di lettere, con prevalenza di "V", "I", "O", "N" e "H". A volte è possibile individuare una lettera nel campo, spesso una "B" il cui significato non è chiaro.Grierson e Blackburn datano questa monetazione nel periodo 620-700 circa.
Agli inizi dell'VIII secolo a Lucca furono coniate due serie di tremissi con caratteristiche proprie. In entrambe le monete il rovescio era sostanzialmente dello stesso tipo della monetazione pseudo-imperiale, con la croce potenziata circondata dalla sequenza di lettere del tipo VIVIVI.
Al dritto il primo tipo presentava, al posto del busto imperiale, il monogramma LVCA che occupava tutto il campo.Il secondo tipo presentava invece al dritto un fiore a sei foglie circondato dalla legenda +FLAVIALVCA. Il termine "Flavia" è presente in monete emesse anche in altre città: Flavia Pita (Pisa), Flavia Ticino (Pavia), Flavia Sibrio (Castelseprio), Flavia Placentia Aug. (Piacenza); il suo significato non è chiaro ed esistono ipotesi diverse. Sia Wroth che Grierson e Blackburn mettono in evidenza come il riferimento alla gens Flavia sia ripreso, spesso come praenomen, nella famiglia di Costantino I (la cosiddetta seconda dinastia flavia) ed in seguito anche da altri imperatori d'Oriente come Anastasio I. Fu quindi usato come titolo per indicare dignità imperiale. Esistono anche monete di Odoacre in cui il nome è preceduto dal titolo di "Flavio". Fu usato da Autari in poi come titolo dei sovrani longobardi. Esistono anche monete con la legenda FLAVIA MEDIOLANO (Milano) presenti nella monetazione di tipo longobardo di Carlo Magno, coniata dopo la conquista franca del 774.
La monetazione regale iniziò verso il 690 ed ebbe termine nel 774, anno in cui Carlo Magno sconfisse Desiderio e divenne "gratia Dei rex Francorum et Langobardorum"; è costituita da tremissi, assieme ai quali, per un periodo, furono coniate anche monete d'argento di scarso peso, introdotte da Pertarito e coniate fino al regno di Liutprando. I tremissi regali furono invece coniati per la prima volta a nome di Cuniperto.
Le monete d'oro furono tremissi. I gruppi, in base ai tipi usati, furono quattro:
Il primo gruppo, con il busto di profilo e la Vittoria al rovescio, imitava la coniazione imperiale ma le monete recavano il nome del re (Cuniperto): la legenda al dritto recitava DNCVNI NCPE, seguita dal monogramma RX ("dominus Cunincpertus rex"), mentre al rovescio la Vittoria era circondata dalla legenda del tipo VICTORIA AVGVSTI. Questa moneta è particolarmente rara e manca sia al British Museum che al Fitzwilliam Museum di Cambridge; fu coniata esclusivamente durante il regno di Cuniperto.Nel secondo gruppo, al rovescio la Vittoria fu sostituita dall'arcangelo Michele. L'arcangelo era protettore dei Longobardi ed era oggetto di un culto particolare; inoltre aveva uno speciale significato per Cuniperto, il quale attribuì all'intervento dell'arcangelo la sua vittoria nella battaglia di Coronate, nella quale aveva sconfitto l'usurpatore Alachis, duca di Trento. Queste monete furono coniate dagli anni 690 circa agli anni 740 circa, durante i regni di Cuniperto, di Ariperto II e di Liutprando. Il disegno al rovescio di questa monete, che rappresenta l'arcangelo, si distingue, oltre che per la legenda (SCS MIHAHIL e simili), per gli attributi: nel caso della Vittoria sono costituiti dalla corona presente nella mano destra; nel caso dell'arcangelo Michele sono rappresentati dallo scudo tenuto nella mano sinistra e dalla lunga croce tenuta nella destra.Del terzo gruppo fanno parte i tremissi che al dritto mostravano o il busto di fronte o il monogramma CRVX (croce). Grierson e Blackburn ipotizzano che il nuovo tipo sia stato immesso per distinguere questa emissione dalle precedenti, poiché l'ultima aveva un titolo più basso. Questo gruppo di monete fu battuto a partire dal regno di Rachis e fu emesso anche sotto i regni di Astolfo e Desiderio.
Nel periodo in cui fu coniato questo gruppo di tremissi ci fu anche un'emissione di monete battute a Ravenna. Nel 751 Astolfo espugnò la città e la tenne fino al 756, quando il re dei Franchi Pipino il Breve lo costrinse a cederla al papa. In questo periodo ebbe a disposizione le strutture della zecca di Ravenna e riuscì ad emettere monete con denominazioni bizantine (solidi, tremissi e follis). Queste monete, oltre ad essere coniate secondo il sistema monetario bizantino di quel periodo, ne imitavano anche i tipi, mostrando Astolfo con una lunga barba ed una particolare capigliatura. Inoltre le monete furono datate, caratteristica delle monete bizantine ma altrimenti assente nella monetazione longobarda. Le monete conosciute sono poche. Due date note sono indicate con la lettera greca "Ζ" (zeta, corrispondente al numero 7) e con la lettera "Η" (eta, corrispondente al numero 8). Nel primo caso è indicato il 753/4 e nel secondo il 754/5. Esistono anche dei follis con al rovescio l'indicazione dell'anno nel campo accompagnata dalla parola ANNO.Il quarto gruppo è rappresentato dall'ultima innovazione, introdotta durante il regno di Astolfo. Furono coniate monete simili a quella già caratteristiche della coniazione di Lucca, ma con l'apposizione del nome del re: al dritto era raffigurato un fiore a sei foglie circondato dalla legenda +FLAVIA LVCA mentre al rovescio intorno alla croce fu apposta la legenda + D•NAISTVL•F•REX o simili.
La monetazione dell'argento sembra essere stata introdotta durante il regno di Pertarito, perché le monete contenevano il monogramma PE RX.
Una grande quantità di questi denari, circa 1600 esemplari, fu ritrovata nel 1833 nelle vicinanze di Biella e la gran parte delle monete note provengono da questo tesoro, che però è stato disperso prima che fosse effettuato uno studio approfondito. Un altro gruppo di sei esemplari è stato trovato nel 1966 nella Corsica orientale, a Linguizzetta. Questo ritrovamento è stato descritto da Jean Laufarie.Nel tesoro di Biella agli argenti erano associati anche dei tremissi battuti a nome di Liutprando, il che porta all'ipotesi che l'emissione di monete d'argento sia proseguita fino al regno di questo re. Queste monete erano particolarmente sottili e nella fase finale divennero dei bratteati, cioè monete sottili battute solo su una singola faccia, cosicché nell'altra appare lo stesso tipo del dritto ma in negativo.Sul MEC sono considerate tre classi:
Le prime monete del primo gruppo presentavano al dritto il busto volto a destra ed al rovescio il monogramma PE RX> entro una corona. Il dritto di questo gruppo assomiglia a quello dei tremissi di Maurizio ed a quello dei tremissi di Cuniperto. Quelle del secondo gruppo presentavano le stesse caratteristiche del primo ma il monogramma era racchiuso da un bordo pieno. Le monete del terzo gruppo sono dei bratteati che presentano un monogramma affatto diverso al dritto e lo stesso monogramma in incuso al rovescio. Non abbiamo documenti che chiariscano il nome usato all'epoca per queste monete, né quale fosse il loro valore in rapporto con la coniazione aurea.Esiste anche un numero ridottissimo di monete d'argento con altri monogrammi e altri tipi ancora, ma la scarsità degli esemplari non ha tuttora permesso un'analisi più approfondita.
Anche i Longobardi del ducato di Benevento – che divenne principato dall'VIII secolo – emisero proprie monete nel periodo tra il 680 circa e la fine del IX secolo. Furono dapprincipio coniati solidi e tremissi, monete entrambe d'oro, di imitazione o ispirazione ai modelli dell'Impero romano d'Oriente.
Le monete dei Longobardi dell'Italia meridionale avevano caratteristiche proprie, che le distinguono da quelle coniate nel nord d'Italia: anche quando a nord, verso la fine del VII secolo con Cuniperto, sulle monete comparvero i titoli regali e nuovi tipi, a Benevento continuò la produzione seguendo i modelli bizantini.
Dopo la caduta del regno longobardo ancora per un secolo circa le monete mantennero le loro caratteristiche. L'argento apparve, sotto l'influenza del Sacro romano impero, verso la fine dell'VIII secolo: dapprima presente accanto ai tremissi ed ai solidi coniati in precedenza, divenne il metallo monetato prevalente solo dalla metà del IX secolo.
La zecca longobarda di Salerno iniziò la coniazione di monete nell'851 circa, anno di fondazione del principato a seguito delle lotte di successione per il trono beneventano tra Siconolfo e Radelchi. 
Lo scontro fra i due pretendenti durò oltre dieci anni e in questo periodo Siconolfo trasferì a Salerno la capitale del principato beneventano. A seguito dell'istituzione dell'autonomo principato longobardo di Salerno, Siconolfo iniziò a battere solidi d'elettro e denari d'argento sui quali continuava a comparire la dizione princeps benebenti per le pretese al trono avanzate da Siconolfo. Inizialmente, dunque, furono coniati soprattutto i suddetti due tipi monetali, fino al periodo compreso tra l'ascesa al trono di Gisulfo I e la caduta del principato con Gisulfo II, cento anni dopo. In questo periodo iniziarono ad essere coniati tarì d'oro ad imitazione delle monete islamiche circolanti nel sud Italia e nella vicina Amalfi. Inizialmente questi tarì erano riproduzioni più o meno fedeli degli originali, con legende pseudo cufiche, successivamente sostituite con scritte inneggianti ai sovrani cattolici del principato. Tale scelta era dettata da motivi economici. Da diversi anni, infatti, nell'Italia meridionale circolavano monete bizantine e islamiche come i roba' i degli emiri siciliani e del Nordafrica. Con Gisulfo II inizia la coniazione di follari ai tipi dei modelli bizantini, con la raggiunta di alti livelli stilistici come per il follaro alle fortificazioni riportante la famosa dicitura Opulenta Salernu.
Dai primi anni dell'anno mille Salerno ebbe un ruolo di sempre maggiore rilievo, sia nei confronti di Benevento, che rispetto a tutto il sud Italia. Nel 1077 la città fu conquistata dal normanno Roberto il Guiscardo. La monetazione della città continuò ininterrottamente anche in epoca normanna fino alla soppressione della zecca nel 1198.
Carlo Magno, tra il 773 e il 774 scese in Italia, conquistò Pavia, capitale del regno longobardo, e assunse il titolo di re dei Franchi e dei Longobardi: "Gratia Dei rex Francorum et Langobardorum".
La monetazione dei Franchi in quel periodo era basata sull'argento e quella di Carlo era fondamentalmente composta da denier. L'unica eccezione è costituita dalla monetazione aurea battuta in Italia, dove per un breve periodo, dal 774 al 781, furono coniate monete di stile longobardo a nome di Carlo Magno.Le monete d'oro furono, come in precedenza, tremissi con un basso titolo di oro (circa 10 carati); sulle monete era indicato il nome di Carlo.
Questi tremissi sono prevalentemente noti dai quaranta esemplari pervenuti dal ritrovamento di Ilanz, in Svizzera, nel 1904, ed attualmente conservati al Rhätisches Museum di Coira. Una descrizione recente delle monete di Carlo è quella di Bernareggi del 1983.La sepoltura del tesoro viene datata al 795, poiché la gran parte dei contenuti è precedente al 794. L'oro presente è datato prima del 781 ed è costituito da circa 40 tremissi di Carlo Magno. Contiene anche due denari carolingi, oltre a monete d'argento arabe (dirham) datate nell'anno dell'egira 173, cioè 789-790. I denari carolingi del tesoro sono quelli della cosiddetta terza classe, coniati dal 793-794 all'812 e che presentano il monogramma KAROLVS di minori dimensioni e circondato da una legenda circolare.I tremissi di Carlo presentavano gli stessi tipi di quelli coniati in precedenza sotto Desiderio, con la croce potenziata e la legenda +D'N CAR'OL'O R o simile; al rovescio presentavano una stella ed intorno la legenda indicante la zecca come +FLA MEDIOLANO o altro. Le zecche del tesoro di Ilanz sono quella di Milano (FLA MEDIOLANO), Pavia (FLAVIA TICINO), Bergamo (FLA BERGAMO), Coira (FLAVIA CVRIA), Lucca (FLAVIA LUCA) e Castelseprio (FLAVIA SEPRO).
Oltre ai quaranta tremissi di Ilanz ne è stata pubblicata un'altra decina, tra cui un tremisse della zecca di Pisa (FLAVIA PITA), uno di Lucca con gli stessi tipi ed un ulteriore tremisse di Lucca che al dritto ha il busto di fronte ed al rovescio la stella con l'indicazione della zecca.
Le monete dei Longobardi sotto gli ultimi due re e sotto Carlomagno furono coniate in diverse zecche. Per alcune, rappresentate da un numero minimo di esemplari, l'identificazione della zecca è incerta.
Il fatto che le monete siano state coniate in diverse zecche è testimoniato da documenti che riportano a diverso titolo nomi di vari magistrati monetari. Ad esempio un certo Lopulo, monetario, vendette un terreno a TrevisoD'altro lato, sembra che i conii abbiano avuto una produzione centralizzata. Jecklin 
, citato in MEC, nel descrivere il tesoro di Ilanz notò che esistevano strettissime analogie tra conii provenienti da zecche diverse ed in alcuni casi riuscì ad identificare sequenze di conii. Queste sequenze sono state approfondite da Bernareggi nella sua analisi delle stesse monete pubblicata nel 1977, lavoro citato anche in questo caso nel MEC. Questi studi tendono a dimostrare che solo un numero limitato di incisori di conii era attivo e che nelle altre zecche ci si limitava al lavoro di coniazione con la tecnica della monetazione al martello.
Il decentramento era secondo Grierson e Blackburn causato dal vantaggio di coniare monete là dove era più facile il rinvenimento del metallo da monetare. Secondo l'Honorantie civitatis Papie ancora in periodo ottoniano l'oro alluvionale era presente nei fiumi delle Alpi Pennine e questo spiegherebbe la presenza di zecche in centri minori come Castelnovate, Pombia e Castelseprio.Le zecche attive prima di Desiderio non sono note. Da Cuniperto in poi nel campo sono presenti lettere o legature. Le più frequenti sono "M", "S"/"SE" e "V" e si è portati a ritenere che corrispondano rispettivamente a Milano, Castelseprio e Vercelli. Esistono anche lettere ("LD", "H", "G") per cui non è possibile identificare la zecca, mentre la lettera "B", che è la più frequente nell'area toscana, non lascia supporre il nome di una possibile zecca. Per questi motivi il tentativo di identificazione della zecca tramite queste lettere rischia di essere estremamente aleatorio.Le zecche longobarde identificate sono:
I Longobardi coniarono usando inizialmente il piede numismatico dei Bizantini coevi, che prevedeva tremissi da 8 silique. Il peso teorico era di 1,52 grammi, ma il peso medio riscontrato negli esemplari della monetazione pseudo-imperiale noti è di 1,45 (comunque un peso in linea con le monete bizantine coniate nel VII secolo).Con le monete regali coniate a nome di Cuniperto e di Ariperto II il peso tende a scendere a 1,35 grammi, rispetto ai 1,45 grammi della monetazione precedente. Con le monete di Liutprando ci fu ancora un netto calo, fino a circa 1,25 grammi. Questo lascerebbe intendere un tremisse dal peso teorico di 1,24 grammi corrispondesse ad un solido da 20 silique, anziché da 24 come in precedenza. L'ipotesi potrebbe essere confermata da una glossa all'articolo 346 dell'Editto di Rotari presente sul MSS della biblioteca cavense citato da Grierson. D'altronde questo peso sarebbe stato un allineamento al peso delle monete bizantine coeve coniate in Italia.Le monete longobarde del tesoro di Ossi hanno un peso medio di 1,23 grammi, variando tra un minimo di 1,17 ed un massimo di 1,27 grammi; mentre le monete bizantine presenti nello stesso tesoro hanno un peso medio di 1,20 grammi, con valori che variano tra 1,10 e 1,24 grammi.Sotto Rachis si ebbe un'ulteriore diminuzione di peso ed il tremisse calò a 1,05 grammi. Questo peso fu poi confermato nella monetazione dei suoi successori.L'unico studio sul titolo dell'oro utilizzato dai Longobardi nella monetazione è quello pubblicato da W. Andrew Oddy, citato da Grierson e Blackburn e basato sull'analisi di un numero limitato monete, quelle del British Museum e quelle dell'allora collezione Grierson, ora al Fitzwilliam Museum. Il metodo utilizzato è quello della gravità specifica, basato sul principio di Archimede. Dall'analisi di Oddy emerge che le monete pseudo imperiali del nord Italia e della Toscana si distribuiscono in due gruppi: nel primo l'oro ha un titolo del 90% mentre nell'altro è dell'80%. Con le prime coniazioni regali il titolo giunge al 95%, ma dopo Ariperto II sembra che ci siano due riduzioni: la prima al titolo del 70% e la seconda al 50%. Associando alla contemporanea diminuzione di peso le monete degli ultimi anni del regno longobardo hanno un contenuto in oro di circa un terzo rispetto alle prime coniazioni.
Fonti primarie(LA)  Paolo Diacono, Historia Langobardorum, in  Georg Waitz (a cura di), Monumenta Germaniae Historica, Hannover, 1878,  Scriptores rerum Langobardicarum et Italicarum saec. VI–IX, 12–219. Trad. it:  Paolo Diacono, Storia dei Longobardi, a cura di Lidia Capo, Milano, Lorenzo Valla/Mondadori, 1992, ISBN 88-04-33010-4. Testo disponibile su Wikisource.
(LA)  Leges Langobardorum, in  Friedrich Bluhme (a cura di), Monumenta Germaniae Historica, Hannover, 1868,  Leges (in Folio), IV. Trad. it:  Claudio Azzara; Stefano Gasparri (a cura di), Le leggi dei Longobardi. Storia, memoria e diritto di un popolo germanico, Milano, 1992. Ora  Claudio Azzara; Stefano Gasparri, Le leggi dei Longobardi. Storia, memoria e diritto di un popolo germanico, Roma, Viella, 2005, ISBN 88-8334-099-X.Monetazione longobarda Ernesto Bernareggi, Moneta Langobardorum, Milano, Cisalpino Goliardica, 1983.
Enrico Catemario di Quadri, "Considerazioni sulle monete di Benevento" in Bollettino del Circolo numismatico Napoletano, 38 (1953), 3-7
Giulio Cordèro di San Quintino, "Discorsi sopra la zecca e le monete di Lucca", in Memorie e documenti per servire alla storia di Lucca, Lucca, Accademia lucchese di scienze, lettere ed arti, 1860 (versione digitale)
Giuseppe Gavazzi, Congetture sull’attribuzione di alcuni tremissi longobardi, in Rivista italiana di numismatica, Milano, 1890
Philip Grierson, Mark Blackburn Medieval European Coinage (MEC) - Volume 1, The Early Middle Ages (5th–10th Centuries), Cambridge University Press, 2007, ISBN 978-0-521-03177-6 (le monete Longobarde sono introdotte e analizzate nelle pagine 55-66 ed illustrate nelle tavole 15 e 16)
 Domenico Massagli, Introduzione alla storia della zecca e delle monete lucchesi, Lucca, 1870. (ristampa anastatica a cure della Cassa di Risparmio di Lucca, 1976)
Giulio Sambon, Repertorio generale delle monete coniate in Italia e da Italiani all'estero dal secolo V al XX. vol. I Periodo dal 476 al 1566. Parigi 1912. (ristampa anastatica: ISBN 978-88-271-1360-8)Cataloghi Ermanno Arslan, Le monete di Ostrogoti, Longobardi e Vandali. Catalogo delle Civiche Raccolte Numismatiche di Milano, Milano, Comune di Milano, 1978.
Warwick William Wroth: Catalogue of the coins of the Vandals, Ostrogoths and Lombards, and of the empires of Thessalonica, Nicaea and Trebizond in the British museum, Londra, 1911. (citato come "BMC Vand"; le monete dei re longobardi sono introdotte e analizzate nelle pagine lv-lx e descritte singolarmente nelle pagine 123-154. Le immagini sono nelle tavole XVIII-XX) Versione digitaleMonetazione imperialeAlfred Bellinger, Catalogue of the Byzantine Coins in the Dumbarton Oaks Collection and in the Whittemore Collection: Vol. 1, Anastasius I to Maurice, 491-602, parte di "DOC" (Dumbarton Oaks Collection), 5 volumi in 9 libri
 Wolfgang Hahn, Moneta Imperii Byzantini (MIB), Vienna, Verlag der Österreichischen Akademie der Wissenschaften, 1973-1981, ISBN 978-3-7001-0005-8.
Pierre Justin Sabatier, Description générale des monnaies byzantines frappées sous les Empereurs d'Orient, in 2 voll., Parigi, 1862Dizionari Jean Belaubre, Dictionaire de Numismatique médiévale occidentale, Parigi, Léopard d'Or, 1996, ISBN 2-86377-121-3.
(DE) Konrad Klütz, Münznamen und ihre Herkunft, Vienna, moneytrend Verlag, 2004, ISBN 3-9501620-3-8.

La monetazione scozzese riguarda le monete emesse da una varietà di autorità locali e nazionali, tra cui il Regno di Scozia. Le monete che hanno circolato in Scozia dopo l'Atto di Unione del 1707 con l'Inghilterra sono comprese tra le monete della sterlina britannica.
Le prime monete furono introdotte in Scozia dalla Britannia romana e derivavano dai commerci con la parte più occidentale dell'Impero romano. Lontani dall'essere isolati, i Celti della Caledonia, a nord del vallo di Adriano, svilupparono dei commerci per assolvere alle esigenze della popolazione.
Tra gli esempi ci sono monete di Costantino II (337-340) che sono state ritrovate nel sud della Scozia. Nel 410 i commerci cessarono quando l'Impero romano si ritirò dalla Britannia. Sono state ritrovate anche monete di popolazioni celtiche pre-romane, tra cui uno statere d'oro dei Dobunni, rinvenuto nello Dumfriesshire montato in un gioiello.
In seguito al ritiro dei Romani dall'arcipelago britannico, diversi regni sorsero nel sud della Scozia. Uno di questi, il regno di Northumbria, presto si espanse verso nord arrivando al regno di Strathclyde. In questo modo il regno di Northumbria controllava il sud dell'attuale Scozia, e gli sceat di bronzo dei re della Northumbria circolavano liberamente nell'attuale Scozia.
Il primo re della Scozia a emettere una monetazione propria fu Davide I (1124-1153). Davide I è considerato l'artefice della modernizzazione della Scozia (rivoluzione Davidiana). Le sue monete hanno una stretta somiglianza con quelle di Stefano d'Inghilterra. La moneta coniata fu il penny, battuto a Carlisle, su cui il suo nome è riportato nella forma di "Davit". Al rovescio una croce corta con globuli nei quarti. In seguito durante il suo regno le monete furono coniate a Berwick, Roxburgh ed Edimburgo. Durante il regno di Davide furono coniate anche monete a nome del figlio, il principe Enrico di Scozia, in qualità di conte di Northumberland.Il penny rimase l'unica moneta coniata fino al 1280, quando apparvero il mezzo penny (half penny) ed il farthing, dal valore di un quarto del penny, introdotti nel 1280 da Alessandro III. Nel 1250, sotto questo re, nel paese erano attive almeno 16 zecche, distribuite da Inverness a Berwick. La monetazione fu basata su queste tre monete fino alla riforma monetaria di Davide II del 1357.
Alla morte di Roberto I salì al trono il figlio Davide, il secondo con questo nome, che aveva solo 5 anni. Nel 1357 Davide introdusse due nuove monete, il noble ed il groat.
Il noble fu la prima moneta d'oro scozzese. Aveva caratteristiche ponderali simili all'omonima moneta inglese ed era valutata 6 scellini e 8 penny (6s 8d) o mezzo merk scozzese. Anche i tipi erano simili: al dritto il re su una nave ed al rovescio la croce fiorita.
Il groat era una moneta d'argento simile al grosso. Valeva inizialmente 4 penny ed in seguito furono coniati groat da 8 e da 12 penny. I groat furono coniati fino al 1558.Secondo Stewart, il busto di Giacomo III sul groat del 1485 "oltre ad essere il primo ritratto realistico di un re nella monetazione scozzese, fu probabilmente il primo ritratto rinascimentale su una moneta fuori dall'Italia". Influenze successive sulla monetazione scozzese furono esercitate dai paesi di lingua tedesca e la Francia, da cui derivano monete come il "dollar" (tallero) , "testoon" (dal testone tramite la Francia) , e "merk" (o "mark"). Sul finire del XIV secolo furono nuovamente coniate monete d'oro: il lion ed il demy. Il lion era ad imitazione dell'écu á la couronne, una moneta coniata nel 1385 da Carlo VI di Francia. Come il pezzo francese portava al dritto lo scudo coronato. Per questo motivo fu chiamato anche corona. Sullo scudo lo stemma con il leone di Scozia, da cui il nome. Al rovescio sant'Andrea sulla croce. Il mezzo lion era chiamato demi-lion (mezzo-leone in francese) o semplicemente demy. Giacomo III (1460-88) introdusse nuove monete d'oro, il rider, e l'unicorn. Il rider riprendeva i tipi del franc á cheval e fu coniato anche da Giacomo VI. Valeva 23 scellini. L'unicorn recava l'immagine dell'animale fantastico e valeva 18 scellini. Giacomo introdusse anche una nuova moneta di biglione, il plack, dal valore di 4 penny.
In Scozia, come peraltro in molti paesi europei, la coniazione fu esercitata anche da autorità religiose. Questa monetazione si concentra nella seconda metà del XV secolo. Queste monete, poco note, sono state rinvenute in quantità notevoli nel 1919 nei pressi dell'abbazia di Crossraguel, nello Ayrshire Meridionale fondata nel 1244 da Donnchadh, Conte di Carrick. Sono penny o farthing in rame o bronzo, di qualità scarsa.
Il tipo generale del dritto dei penny è un globo rivestito da bande circondato dalla scritta +IACOBVS DEI GRA REX. Al rovescio una croce latina e la legenda CRVX PELLIT OMNE CRIMEN.Per i farthing ci sono due tipi principali. Il primo tipo presenta al dritto le lettere I R (Iacobus rex) ed intorno IACOBVS D G R (con varianti) ed al rovescio una croce lunga e nei quarti MO NE PA UP (Moneta pauperum). Il secondo tipo presenta un trifoglio mentre il rovescio è simile al primo tipo.
Durante il XVI secolo tutta la produzione monetaria fu spostata ad Edimburgo, anche se la zecca di Stirling produsse un'emissione di bawbee sotto Maria Stuarda. Sotto Giacomo IV (1488-1513) e Giacomo V (1513-42) le monetazioni furono simili a quella di Giacomo III, con l'introduzione del bawbee.
Con Maria Stuarda ci furono grandi cambiamenti che riflettono i grandi cambiamenti politici avvenuti durante il suo regno. I numismatici considerano 5 periodi.
Prima monetazione (1542-58)Periodo che precede il matrimonio con il delfino di Francia, poi re Francesco II ed inizia quando la regina salì al trono all'età di nove mesi. Le monete d'oro coniate furono la corona (o écu) da 20 shilling, il lion da 44 shilling, il mezzo lion, il ryal da 3 sterline. In argento fu coniato il testone (testoon) , una moneta coniata al tornio alla zecca di Parigi nel 1553 da maestranze francesi. Fu la prima moneta scozzese prodotta meccanicamente. In biglione furono coniati il bawbee e il mezzo bawbee, il nuovo lion o hardhead da 1½ penny ed il plack da 4 penny.
Seconda monetazione (1558-60)Si tratta del periodo del primo matrimonio di Maria, con Francesco, prima delfino poi, re di Francia con il nome di Francesco II. Francesco prese in Scozia il titolo di re consorte. In oro fu introdotto un ducato (ducat) da 60 scellini, cioè tre sterline, coniato nel 1558 in sostituzione del ryal che aveva lo stesso valore. In argento fu continuata la monetazione del testone da 5 scellini ed 11 penny assieme al mezzo testone. Entrambe le monete non recavano le effigi reali, ma le armi di Scozia e di Francia al rovescio mentre al dritto c'erano le iniziali (F ed M) in monogramma. Le monete di biglione furono il groat da 12 penny ed il lion o hardhead da 1½ penny già emesso in precedenza.
Terza monetazione (1560-65)Dopo la morte di Francesco a soli 16 anni, Maria rimase vedova per la prima volta. Le monete emesse durante questo periodo usano i titoli già usati nella sua prima monetazione. Furono emessi una corona d'oro da 20 scellini ed un testone d'argento da 5 scellini 11 penny. Della corona si conosce solo un esemplare.
Quarta monetazione (1565-67)È il periodo del secondo matrimonio, quello con Enrico Stuart, Lord Darnley. In questo periodo fu coniato un ryal d'argento e le sue frazioni da 2/3 ed 1/3. La legenda recava i nomi dei due sovrani al dritto. La prima emissione al rovescio recava la legenda QVOS DEVS CONIVNXIT HOMO NON SEPARET mentre sulla seconda era riportato DAT GLORIA VIRES. EXVRGAT DEVS.
Quinta monetazione (1567)Si tratta delle monete emesse durante la seconda vedovanza. In questo periodo le monete coniate furono il ryal d'argento e le sue frazioni, uguali a quelle del periodo precedente escluse le legende. Le monete della 3ª, 4ª e 5ª monetazioni si trovano spesso contromarcate. Nel 1567 Maria fu costretta ad abdicare a favore del figlio che salì al trono col nome di Giacomo VI.
In seguito all'abdicazione di Maria salì al trono il figlio Giacomo VI che aveva solo un anno. Dal 1567 al 1603 fu re di Scozia e nel 1603 ereditò anche la corona d'Inghilterra. Il periodo precedente al 1603 è uno dei più complessi nella monetazione scozzese. I numismatici considerano otto periodi. Le monete in biglione ed in rame sono considerate separatamente.
Interessante la progressiva svalutazione della moneta: nel 1584 fu coniato un pezzo d'oro da 5,066 grammi (il lion noble) dal valore di 75 scellini, nel 1593 il rider con l'identico peso era valutato 100 scellini e nel 1601 il pezzo sword & sceptre sempre con lo stesso pezzo salì al valore di 120 scellini.
Prima monetazione (1567-71)In questo primo periodo non furono battute monete d'oro. Furono coniati il ryal d'argento e le sue frazioni (2/3 e 1/3) tutti gli anni del periodo. Il ryal aveva lo stesso peso del ryal fatto coniare da Maria ed Enrico due anni prima (ca. 30,397 g).
Al dritto era raffigurato lo scudo coronato con il leone scozzese. Ai lati le lettere "I" ed "R".
Al rovescio la legenda PRO • ME • SI • MEREOR • IN • ME. Il tipo era una spada volta in alto; in alto a sinistra una mano che indica la spada mentre a destra c'era l'indicazione del valore (XXX, XX o X secondo il taglio della moneta)Seconda monetazione (1571-1580)In oro fu coniata nel 1575 una moneta da 20 sterline a 22 carati per un peso di ca. 29,75 grammi.
merk e doppio merk. Quest'ultima moneta prese anche il nome di thitle dollar, cioè dollaro del cardo.Terza monetazione (1580-1581)Furono coniati un ducato d'oro da 80 scellini scozzesi e dei pezzi d'argento da 16, 8, 4 e due scellini.
Quarta monetazione (1582-1588)Fu introdotto il lion noble d'oro (o angel scozzese) assieme alle sue frazioni (2/3, 1/3). Al dritto era rappresentato un leone coronato seduto di fronte con due spade nelle zampe anteriori sollevate. Nell'argento furono prodotti i pezzi da 40, 30, 0 e 10 scellini.
Quinta monetazione (1588)Fu prodotto solamente il thistle noble d'oro, detto anche rose noble scozzese. era una moneta da ca.7,6 grammi d'oro a 23 carati. Al dritto c'era lo scudo con il leone di Scozia. Dietro una nave in mare, con bandiere sulla prua e sulla poppa. In basso il cardo (thistle in inglese).
Sesta monetazione (1591-93)La sesta monetazione è caratterizzata da due tipi inusuali.
L'oro è rappresentato dall'Hatpiece, una moneta che mostra al dritto il re che indossa un copricapo (hat) particolarmente alto, da cui il nome. Al rovescio un leone seduto, con lo scettro nella zampa destra e una scritta in ebraico che riporta il nome di Geova
L'argento è rappresentato da un 1/2 balance merk e dalla frazione da 1/4 di merk. Il nome viene dal rovescio su cui era raffigurata una bilancia con una spada dietro e la legenda intorno HIS DIFFERT REGE TYRANNVS
Settima monetazione (1593-1601)Viene reinserita una denominazione d'oro, il rider, che era già stata introdotta nel 1491 da Giacomo III. Il peso, il titolo son uguali a quelli di un secolo prima. Anche i tipi sono simili. Cambia, a causa della svalutazione dello scellino, il valore: mentre il rider di Giacomo III valeva 23 scellini, quello di Giacomo sesto ne vale 100. Accanto al rider sono coniati pezzi d'argento da 10 e 5 scellinie da 30 e 12 penny.
Ottava monetazione (1601-1604)Viene introdotta il sword & sceptre, un pezzo d'oro da 5,066 grammi che ora è valutato in 120 scellini. Il nome viene dal rovescio con una spada ed uno scettro decussati. Il pezzo è accompagnato dalla frazione da 60 scellini.
In argento sono coniati il thistle merk e le sue frazioni (1/2, 1/4, 1/8). Il nome dal cardo coronato presente al rovescio.
il plack da 8 penny nel periodo 1583-90 con alcune varietà minori con il suo mezzo il saltire plack da 4 denari nel 1594
lo hardhead da 2 penny nel 1588In rame sono coniate le monete da due ed un penny nel 1597.
Con l'unione delle corone del 1603, le monete scozzesi divennero più simili a quelle inglesi anziché a quelle del continente. In questo periodo non era insolito che le monete fossero usate in paesi diversi dato che il loro valore era dato dal contenuto in metallo prezioso. Le differenze sono riscontrabili nelle unite raffigurate: la più evidente è la posizione delle armi di Scozia ed Inghilterra: nella moneta inglese le armi di Inghilterra si trovano al I ed al IV quarto, le due posizioni più rilevanti, mentre nella versione scozzese agli stessi posti si trovano le armi di Scozia. Inoltre sopra lo scudo si trova la corona di Scozia e il segno di zecca è un cardo. Il rapporto tra le due monete circolanti nei due regni è di 12 sterline scozzesi = 1 sterlina inglese. I titoli usati da Giacomo dopo la salita al trono d'Inghilterra diventano re di Gran Bretagna, Francia e Irlanda.
Unite (o sceptre) da 12 sterline scozzesi cioè 1 sterlina inglese (20 s inglesi). 154,83 grani (9,989 g) a 22 carati
Thistle crown: 30,96 gr (1,997 g) 4 scellini inglesi o 48 scellini scozzesiper l'argento da 60, 30, 12, 6, 2 e 1 scellino e da 6 penny, mentre per il rame da 1 e 2 penny. Le monete in oro hanno gli stessi pesi e denominazioni per entrambi i regni: la moneta base è l'unite da 154,83 grani.
Per l'argento in Scozia la moneta base è quella da 60 scellini da 464,42 grani pari a 29,96 grammi che dà uno scellino da 0,5 grammi. In Inghilterra la moneta base è il penny da 7,742 grani, pari a 0,5 grammi. Quindi lo scellino scozzese aveva lo stesso valore del penny inglese con un rapporto di 12 a 1 tra denominazioni scozzesi e denominazioni inglesi.
Durante il regno di Carlo I, fu introdotta la monetazione meccanica. La prima monetazione (1626-36) è praticamente uguale all'ultima di Giacomo VI, escluso ovviamente il nome. Nell'agosto 1635 venne nominato un nuovo responsabile della zecca scozzese, Nicolas Briot, un francese proveniente dalla Lorena, che in precedenza aveva lavorato alla zecca di Parigi e dal 1628 alla zecca di Londra di cui era divenuto incisore capo nel 1633. Briot usava per la produzione dei macchinari e con il suo arrivo anche ad Edimburgo fu introdotta la coniazione meccanica, tramite pressa a bilanciere. Queste innovazioni non furono apprezzate dai dipendenti delle zecche britanniche che vedevano con preoccupazione le nuove tecniche che, temevano, avrebbero potuto porre in discussione il loro posto.Nel 1636 ci fu una nuova monetazione con tre pezzi in argento: l'half merk e due pezzi da 40 e 20 penny: questi pezzi erano ancora monetati al martello. L'anno successivo iniziò la terza monetazione di Carlo, con l'uso massiccio della pressa e bilanciere. In seguito Briot fu affiancato dal genero John Falconer, che ne prese in seguito il posto al suo ritorno a Londra. Anche la terza monetazione scozzese di Carlo riprende le denominazioni di Giacomo VI.
Poco dopo (1642) scoppiò la Rivoluzione inglese e praticamente la monetazione scozzese di Carlo ebbe termine con la sua ultima moneta scozzese, i pezzi da due e tre scellini commissionati nel marzo 1642. Dopo la morte di Carlo nel 1649 nacque il Commonwealth of England e in Scozia ci fu una sospensione della monetazione che venne ripresa da Carlo II solo nel 1663.
Carlo II fu nominato re di Scozia l'anno stesso della morte del padre ed incoronato il capodanno del 1651, ma solo nel 1660 ci fu la restaurazione della monarchia dopo un decennio di Commonwealth of England. A partire dal regno di Carlo II tutte le monete scozzesi, come anche quelle inglesi, sono coniate meccanicamente. Carlo II in Scozia emise due serie di monete d'argento: la prima era basata sulla moneta da quattro merk e la seconda sul dollar. Peso titolo e valore delle due monete era uguale; cambiavano nome e tipi. La moneta da quattro merk (e la successiva moneta da un dollaro) pesava 415,2 grani (26,787g ca.) ed aveva un valore di 53s 4d (53 scellini e 4 penny). Le altre monete della serie erano quelle da 2, 1 e 1/2 merk. Al dritto c'era il busto del re volto verso destra ed al rovescio una croce formata dagli stemmi reali con al centro l'indicazione del valore in scellini e penny.
Dal 1675 i quattro merk furono sostituiti dal dollar. Oltre al cambio del nome ci furono alcune modificazioni nei tipi: il busto del re volto a sinistra ed il valore posto al centro sostituito da "C" interlacciate. Nei quarti della croce stemmi delle nazioni. La moneta di minor valore, fu quella da 1/16 di dollaro che non aveva corrispondente nelle monetazione precedente: al rovescio la croce di Sant'Andrea con gli stemmi delle nazioni nei quarti. Alla morte di Carlo, che non aveva figli legittimi a causa della sterlilità della moglie, salì al trono il fratello Giacomo il VII in Scozia ed il II d'Inghilterra. Il nuovo re era di religione cattolica e fu deposto dalla Gloriosa rivoluzione nel 1689. Da Giacomo VII tutte le monete d'argento furono denominate in scellini.
Nel breve regno furono coniate solo monete d'argento dai valori di 40 e 10 scellini negli anni 1687 ed 1688. Per la prima volta fu usato un contorno che recava una legenda, che aveva lo scopo di impedire la tosatura. La legenda scelta fu Nemo me impune lacessit.
La moneta da 10 scellini pesava 71,2 grani (4,593 g ca.) e l'altra moneta 284,9 grani (18,37 g ca.) Esiste anche una moneta da 60 scellini a nome di Giacomo VII ma si tratta di una monetazione effettuata nel 1828. Dopo la "gloriosa rivoluzione" fu chiamato a regnare Guglielmo d'Orange il II con questo nome per la Scozia ed il III per l'Inghilterra.
Guglielmo regnò assieme alla moglie Maria, figlia di primo letto di Giacomo VII dal 1689 alla morte della moglie nel 1694. Sotto il loro regno furono coniate in argento monete da 60, 40, 20, 10 e 5 scellini. Gli standard ed i pesi furono uguali a quelli di Giacomo. Al diritto i busti accollati e l'indicazione del valore sotto, nel taglio. Al rovescio lo scudo coronato con le armi di Scozia al I e al IV quarto e d'Inghilterra e Irlanda negli altri. Nel contorno c'era l'iscrizione PROTEGIT ET ORNAT - ANNO REGNI PRIMO (SECUNDO etc.). Dopo la morte di Maria, Guglielmo regnò da solo. La produzione d'argento fu come quella precedente. Fu reintrodotta la monetazione dell'oro tramite una pistola da 12 sterline scozzesi, cioè 20 scellini inglesi. Pesava 106 grani (6,84g ca.) , e fu coniata, assieme alla mezza pistola, solo nel 1701. La ghinea coniata nello stesso periodo pesava invece 129,5 ed era valutata 21s 6d.
Dopo la morte di Guglielmo salì al trono Anna, la sorella di Maria. Durante il suo regno fu approvato l'atto di unione che di fatto pose termine alla monetazione scozzese separata ad quella inglese. Le ultime monete scozzesi furono quelle coniate dal 1702 al 1707. Furono battute solamente monete d'argento da 10 e 5 scellini scozzesi secondo gli stessi standard precedenti.
Uno degli articoli del trattato d'unione stabiliva che la Scozia avrebbe mantenuto la sua zecca, ma questo articolo, come molti altri, non fu rispettato.
Il compito principale della zecca di Edimburgo fu la riconiazione delle vecchie monete scozzesi secondo i tipi delle monete inglesi, usando i conii ricevuti dalla zecca di Londra. Il lavoro era veramente notevole, tuttavia la produzione di monete terminò in realtà già nel 1709, solo due anni dopo l'Unione e la zecca fu abolita nel 1817.
Nei secoli XVIII e XIX ci sono state in Scozia, come peraltro nel resto del Regno Unito, numerose emissioni di token, gettoni fatti battere da privati, aziende, istituzioni locali, per supplire alle carenze di moneta minuta; questa pratica era già stata usata in Inghilterra nel periodo 1649-1672.
In Scozia ci fu a Dunbar una emissione di un farthing che recava il nome di Geo. Combes e datato 1668.
Alla fine del XVIII secolo ci fu, nel Regno Unito, una carenza di moneta minuta, carenza che de facto favorì le emissioni privata, che seppure illegali, non furono perseguite. Il fenomeno si esaurì verso il 1817.
Attualmente tre banche scozzesi emettono le proprie banconote: Bank of Scotland, Royal Bank of Scotland e Clydesdale Bank. Non esistono invece monete emesse da zecche scozzesi.
Molte delle monete scozzesi, come anche le unità di misura del paese, hanno a volte lo stesso nome di monete inglesi, ma hanno spesso valore diverso. Tra i tipi più frequenti ci sono lo stemma di Scozia con il leone rampante, il cardo e la croce di Sant'Andrea, protettore della Scozia.
La datazione delle zecche non è precisa. Tuttavia dato che sui primi penny al rovescio c'era sia l'indicazione della città che del responsabile mentre al dritto c'era il nome del sovrano è possibile comunque avere indicazioni abbastanza precise sull'attività delle varie zecche. La zecca di Edimburgo ha cominciato a lavorare sotto Davide I ed è stata l'ultima zecca a chiudere, nel XIX secolo. Vi sono state coniate monete sotto quasi tutti i re ad eccezione di Malcolm IV e di Alessandro II.
Carlisle è stata probabilmente la prima zecca in cui sono state coniate monete scozzesi nel 1136. Secondo Bateson David iniziò a coniare le monete quando, avendo conquistato la città ed il suo castello, ebbe la possibilità di controllare la zecche che vi si trovava e vi fece coniare le sue monete. Vi sono state coniate, per la Scozia, esclusivamente le monete di Davide I e del figlio, il principe Enrico. La città ritornò in mano agli inglesi e non ci furono ulteriori monetazioni per la Scozia.
Il periodo in cui fu massimo il numero di zecche attive è quello del regno di Alessandro III, di cui sono note ben 16 zecche. Sotto Giacomo IV l'unica zecca rimasta attiva era quella di Edimburgo. In seguito solo per un breve periodo fu attiva anche la zecca di Stirling, dove furono battute alcuni bawbee di Maria.
Adam De Cardonnel, Numismata Scotiæ Or, A Series of the Scottish Coinage, from the Reign of William the Lion to the Union, platesetc. Londra, 1786, 190 pagine.
Herbert Grueber, Handbook of the Coins of Great Britain and Ireland in the British Museum. Londra, 1899. (ristampato nel 1970 con ISBN 1-4021-1090-1)
Donald Bateson. Scottish Coins. Shire Publications Ltd., Bucks, 1987, ISBN 0-85263-847-7
 Jean Belaubre, Dictionaire de Numismatique médiévale occidentale, Parigi, Léopard d'Or, 1996, ISBN 2-86377-121-3.
(DE) Konrad Klütz, Münznamen und ihre Herkunft, Vienna, moneytrend Verlag, 2004, ISBN 3-9501620-3-8.
 James Mackay; John Mussel, Coin Price Guide to British coins, Axminster Devon, Token Publishing Ltd.

Con monetazione visigota ci si riferisce alla produzione di monete da parte dei Visigoti, coniate in Gallia e Hispania durante il primo Medioevo, tra il V secolo e il 710 circa.
Le principali monete furono il solido ed il tremisse, due monete d'oro emesse in tarda età imperiale e coniate successivamente dagli imperatori bizantini. La coniazione iniziò in Gallia, dove i Visigoti si erano stabiliti all'inizio del V secolo, e proseguì dall'inizio del VI secolo in Hispania, dove si era spostato il baricentro del regno visigoto, dopo che i Franchi si furono impossessati della maggior parte dei domini gotici in Gallia.
Le prime monete, comunemente chiamate pseudo-imperiali, imitarono quelle romane occidentali prima e bizantine poi, riportandone le legende. Dopo il 580 iniziò la monetazione reale autonoma, in cui vennero usati i nomi dei re visigoti. Questa monetazione ebbe termine nel secondo decennio dell'VIII secolo, con la conquista islamica della penisola iberica che pose fine al loro regno.
Per le monete dei Visigoti il testo più recente è quello pubblicato da Philip Grierson e Mark Blackburn nel 2007, primo volume della serie Medieval European Coinage (MEC). Nei cataloghi si trova quindi un riferimento del tipo "MEC 1, 171", dove "MEC" indica la collana, "1" il primo volume, e "171" la 171° moneta in catalogo. Le monete pertinenti ai Visigoti, tutte nel primo volume, sono catalogate dal 166 al 277.
Altro testo fondamentale è lo studio pubblicato da George Carpenter Miles nel 1952 presso la American Numismatic Society, che riguarda la monetazione visigota nel periodo 580-713. In questo caso le monete sono citate con il prefisso "Miles" ed il numero.
Per le monete dell'Impero romano d'Occidente imitate, cioè le monete coniate dagli imperatori ed utilizzate come modelli dai Visigoti, i riferimenti più frequenti usati in letteratura e nei cataloghi sono il testo di Henry Cohen ed il Roman Imperial Coinage (RIC). Tale opera è stata pubblicata in dieci volumi a cura di Harold Mattingly, Edward Allen Sydenham ed altri a partire dal 1924, ed alcune parti non sono state ancora terminate. Nei cataloghi si trova un'indicazione del tipo "RIC X 2010", dove "X" indica il decimo volume, che tratta il periodo dalla divisione dei due imperi alla caduta dell'Impero romano d'Occidente, e "2010" è il numero progressivo nel volume. Le monete imitate sono tutte nel X volume del RIC. Il testo di Cohen fu pubblicato in otto volumi, tra il 1859 ed il 1868, e uscì in una seconda edizione data alle stampe negli anni 1880-1892. Di questa esiste un'edizione in rete. Nei cataloghi il riferimento al testo di Cohen è dato con un'indicazione del tipo "Cohen VIII 216, 49", dove "VIII" è il volume, che tratta le monete del periodo da Nepoziano a Romolo Augusto (350-475), "216" è la pagina e "49" è il numero progressivo per imperatore. Le monete imitate dai Visigoti sono raccolte tutte nell'VIII volume.
Per le monete coniate invece dall'Impero romano d'Oriente si usano due pubblicazioni relativamente recenti: il catalogo della collezione di Dumbarton Oaks, abbreviato DOC, e il testo di Wolfgang Hahn Moneta Imperii Byzantini, abbreviato MIB. Le monete imitate sono pertinenti agli imperatori da Anastasio I (491-518) a Giustino II (565-578) e sono elencate sia nel primo volume del DOC che nel primo volume del MIB.
un periodo "migratorio" (non sempre caratterizzato da spostamenti pacifici), che iniziò dal 376 e si concluse con il loro insediamento nella Gallia sud-occidentale nel 418;
un periodo "gallico" che ebbe termine nel 507 con la battaglia di Vouillé, quando Clodoveo I, re dei Franchi, conquistò quasi tutta la Gallia già visigota;
un periodo "ispanico" compreso tra il 507 e il 714, fino alla conquista islamica della Spagna.I Visigoti entrarono nei territori dell'Impero romano negli anni settanta del IV secolo e subirono un profondo processo di romanizzazione. Nel 418 l'imperatore Onorio concesse ai Visigoti lo status di foederati e assegnò loro il territorio dell'Aquitania (Gallia centromeridionale). Fu questo il primo nucleo del regno romano-barbarico dei Visigoti, che nel corso del V secolo si estese oltre i Pirenei, fino a comprendere anche una parte significativa dell'Hispania romana. Nella prima metà del VII secolo, dopo la caduta del Regno svevo (585 circa) e il definitivo abbandono del Levante ispanico da parte dei Bizantini, i re visigoti estesero la propria sovranità sulla quasi totalità della Penisola iberica e la mantennero fino all'invasione islamica (iniziata nel 711).
Nello studio della monetazione dei Visigoti si usa una periodizzazione diversa. Non sono state individuate monete pertinenti al primo periodo, quello "migratorio"; il secondo periodo, quello "gallico", vide invece una serie ampia di emissioni d'imitazione imperiale. Il terzo periodo può essere diviso in due fasi: dapprima una di coniazione di monete d'imitazione imperiale, e quindi una seconda in cui le monete furono emesse direttamente a nome dei re visigoti.
La Gallia centromeridionale fu il cuore del Regno visigoto dal 418 al 507. La monetazione di imitazione imperiale (o monetazione pseudo-imperiale) dei Visigoti in tale regione, nota anche come "monetazione del Regno di Tolosa", è costituita esclusivamente dal solido e dal tremisse. Queste monete sono uguali a quelle coniate nell'Impero romano dell'epoca: imitavano fedelmente i modelli romani e riportavano legende e titoli imperiali. Il tremisse valeva un terzo del solido. Le monete non recano lettere, monogrammi o altri segni di identificazione, per cui sono attribuite in base ai ritrovamenti. Anche la datazione è approssimativa.La zecca principale probabilmente era quella di Tolosa, nel sud della Gallia, che era la capitale del regno. Si suppone che, almeno per un breve periodo, siano state coniate monete anche a Narbona, dove nel 414 Ataulfo sposò Galla Placidia, sorella dell'imperatore romano Onorio. Questa ipotesi, riportata da Grierson, si basa su un solido, ora perduto ma di cui abbiamo una rappresentazione del XVIII secolo, coniato a nome di Prisco Attalo, un usurpatore sostenuto da Ataulfo. Su questa moneta c'è un segno di zecca NB che potrebbe indicare Narbona. Una zecca a Narbona è anche citata in un poema di Sidonio Apollinare (carme 23)
 del 460, ma in quella data la città era sotto controllo imperiale e non sono note monete imperiali di questa zecca. Secondo Grierson potrebbe semplicemente essere una licenza poetica.La zecca di Narbona è esistita certamente durante il regno di Leovigildo, ma probabilmente era attiva già nel 507, quando la città per qualche tempo divenne la capitale dei Visigoti.Le monete dei Visigoti in Gallia erano quindi di imitazione romana e le prime ricalcavano le monete degli imperatori d'Occidente, fino a circa il 481; in seguito, a partire da una data successiva al 509, sono imitate quelle dell'Impero romano d'Oriente, ad iniziare da quelle di Anastasio I.
Le prime monete coniate dai Visigoti, battute nei decenni 420-440, imitano quelle emesse alla zecca di Ravenna dall'imperatore Flavio Onorio (393-423).Il tipo prevalente reca al dritto la legenda D N HONORI – VS P F AVG ed il busto dell'imperatore con diadema e corazza, mentre al rovescio la legenda recita VICTORI – A AVGGG ed è raffigurato l'imperatore in piedi che tiene il labaro con la mano destra e con la sinistra un globo sul quale è raffigurata la Vittoria; il piede sinistro poggia su un prigioniero steso a terra. Ai lati dell'imperatore compiano le lettere R – V, a indicare zecca di Ravenna, ed in esergo COMOB.Le monete dei Visigoti si distinguono per lo stile (il disegno è più crudo, nei personaggi minori la testa è esageratamente grande rispetto al corpo) e per le lettere: in particolare le barrette verticali delle "G" sono corte mentre negli originali sono particolarmente lunghe.
Dagli anni 450 le monete imitate sono quelle di Valentiniano III (425-455) e di Severo III (461-465). Le monete emesse a nome di Valentiniano sono un solido e due tremissi.Il solido (MEC 167-169) imita una moneta di pari valore dell'imperatore (Cohen VIII 212,19; RIC X 2011). Presenta al dritto il busto imperiale volto a destra, con diadema, mantello e corazza; sul rovescio è raffigurato l'imperatore stante con un piede su un serpente a testa umana. Nella mano destra tiene una lunga croce e nella sinistra un globo su cui è rappresentata la Vittoria. L'immagine dell'imperatore che tiene il piede sul serpente è introdotta nell'iconografia imperiale per la prima volta da questo sovrano; nell'iconografia cristiana, il serpente è una della immagini che simboleggiano il demonio.
Il primo tremisse (MEC 171-172) presenta al rovescio una croce circondata da una corona d'alloro ed imita un tremisse coniato in varie zecche (Cohen VIII 216, 49), mentre il secondo (MEC 173) imita un solido (Cohen VIII 212,17) sul cui rovescio è raffigurata una Vittoria stante di fronte, che tiene una lunga croce e con una stella nel campo a destra.
Le monete a nome di Severo III (Libio Severo; 461-465) sono vari solidi che imitano un'analoga moneta di questo imperatore (Cohen VIII, 227.8). Il tipo è lo stesso dei solidi a nome di Valentiniano, con l'imperatore che schiaccia il serpente androcefalo.
Nel 507 fu combattuta la battaglia di Vouillé tra i Franchi comandati da re Clodoveo I ed i Visigoti guidati da Alarico II. Alarico morì nella battaglia e l'esercito visigoto subì una dura sconfitta, che aprì a Clodoveo la strada per Tolosa, capitale del Regno visigoto, e della Gallia centromeridionale occidentale (territorio compreso attualmente fra il Poitou e il Berry a nord e la Guascogna a mezzogiorno). Dei loro possedimenti gallici i Visigoti riuscirono a difendere solo la Settimania, regione situata tra la foce del Rodano ed i Pirenei.
Il baricentro dello Stato si spostò quindi, in quegli anni, prima nell'ex Tarraconense, poi nella parte centrale della Penisola iberica, dove il loro regno prosperò fino all'invasione islamica del 711.
La monetazione di questo periodo consiste esclusivamente di solidi e tremissi. Esistono monete di rame con il monogramma AMR, associata a un tremisse con lo stesso monogramma. In precedenza queste monete (MEC 341) erano state attribuite ad Amalarico (510-531), ma ora il monogramma è letto come MAR e le monete sono attribuite al re burgundo Gondomaro (524-534).I solidi coniati in questo periodo recano i nomi degli imperatori Anastasio I (491-518), Giustino I (518-527) e Giustiniano I (527-565). La qualità delle coniazioni è di buon livello e la loro identificazione come imitazioni visigote è stata abbastanza precoce, grazie anche al fatto che sono state rinvenute solamente nella Penisola iberica.I tipi più frequenti sono quello con la Vittoria stante che tiene una lunga croce sormontata dalla lettera rho, che era già stato imitato in precedenza, ed il tipo con la Vittoria passante, che porta un palma e tiene una corona nella mano alzata.
Dagli anni ottanta del VI secolo, i re visigoti iniziarono a coniare monete a nome proprio. Quest'ultima fase della monetazione visigota si estese per circa centotrent'anni, fino al 710: non sono conosciute monete successive a questa data. In seguito lo stesso Regno visigoto cessò di esistere, con il passaggio della Penisola iberica sotto il dominio arabo.La denominazione usata fu esclusivamente il tremisse ed il solido non venne più coniato. Il contenuto in oro dei tremissi negli anni diminuì. Le monete recavano il nome del sovrano e riportavano anche il nome della zecca dove venivano coniate. A differenza della monetazione dei Franchi non recavano il nome del magistrato responsabile della monetazione.
Le prime monete coniate direttamente a nome di un sovrano visigoto si ebbero durante il regno di Leovigildo (567-586). Per un breve periodo furono ancora coniate monete con tipi imitanti quelli dell'Impero romano d'Oriente, ma a nome dei sovrani visigoti; un esempio è il tremisse conservato al Museo nazionale d'arte della Catalogna (MNAC) di Barcellona, coniato da Leovigildo e catalogato come MEC 210. Al dritto è raffigurato il busto stilizzato del re volto a sinistra e la legenda "XIVVIGILDVS"; al rovescio, una croce su scalini, ad imitazione delle monete bizantine coeve, e la didascalia "REX VARCINONA" (la zecca, Barcellona). L'altro tipo, catalogato come MEC 209, mostra al dritto un busto ed al rovescio la Vittoria con la palma e la corona, un tipo usato in precedenza nella monetazione bizantina.
Sotto Leovigildo si affermò così il tipo con i due busti di fronte sulle due facce della moneta. Secondo Grierson questo nuovo tipo, tipico della monetazione visigota, ebbe inizio tra il 579 ed il 586, negli ultimi anni del regno di Leovigildo, quando il fratello Liuva, assieme al quale aveva regnato, era già morto. Grierson afferma che sia i nuovi tipi sia la presenza dei nomi dei re visigoti al posto di quelli degli imperatori bizantini sono legati alle vicende che videro coinvolto il figlio maggiore di Leovigildo, Ermenegildo, che nel 573 era stato nominato consors regni (co-regnante) e che nel 579 si era sposato con Ingonda. La sposa era una principessa dei Franchi, popolo che, a differenza dei Visigoti, non era ariano bensì cattolico: in seguito al matrimonio, lo stesso Ermenegildo abbandonò l'arianesimo, ribellandosi contro il padre e assumendo, nel 579, il titolo di re. La sua rivolta coinvolse tutte le regioni meridionali del Regno visigoto e fu domata solo nel 584. Ermenegildo venne giustiziato l'anno seguente e la sua morte aprì la strada alla successione del fratello Recaredo. La lotta tra Leovigildo e Ermenegildo fu condotta anche nelle monete, che appunto in questi anni recarono per la prima volta i nomi reali, cioè dei due contendenti alla corona.Dopo il 584 e fino al 649 circa, il tipo usato più frequentemente fu quello che vede su entrambe le facce un busto di fronte; su una è riportato il nome del sovrano, mentre sull'altra è indicato il nome della zecca. Questo tipo ebbe inizio quando Leovigildo ebbe sconfitto definitivamente Ermenegildo; si suppone che l'innovazione volesse indicare il nuovo stato di consors regni ottenuto da Recaredo. Le monete furono coniate con questi tipi per oltre sessant'anni, fino alla fine del regno di Chindasvindo (641-652).
Le figure sono varie da un sovrano all'altro e tra le zecche. Da notare l'assenza della corona, nonostante Isidoro di Siviglia attribuisca a Leovigildo l'introduzione di questo simbolo tra quelli regali.. Invece si nota che almeno uno dei busti ha i capelli lunghi che arrivano alle spalle, attributo di autorità regale presso i Germani.
Intorno al 649 venne introdotto un nuovo tipo: al rovescio fu inserito il nome di Reccesvindo, associato allora al trono dal padre Chindasvindo; lo spazio necessario venne ricavato al dritto mettendo il monogramma della zecca al posto del busto di Chindasvindo e al rovescio inserendo il busto di profilo. Dopo la morte di Chindasvindo le zecche non ricevettero indicazioni sulle impostazioni tecniche e stilistiche da seguire e di conseguenza fecero scelte diverse: alcune tornarono ai due busti, uno per faccia (ad esempio Cordova e Toledo), altre (Siviglia) continuarono con il monogramma e il busto di profilo, altre ancora (Gerona) usarono il busto di profilo e al rovescio una croce.In un secondo tempo tutte le zecche usarono un tipo con un busto di profilo ed al rovescio una croce sopra ad alcuni gradini. Sono presenti diverse rappresentazioni del busto: in alcuni casi è elmato, in altri a testa nuda. Il re è generalmente rappresentato con la barba, a differenza dei busti effigiati fino ad allora, che erano stilizzati secondo i prototipi bizantini. Anche nei regni successivi furono usati gli stessi tipi; solo durante il regno congiunto di Egica e Witiza fu introdotta una variante, con l'utilizzo al dritto di un tipo con i due busti affrontati e separati da uno scettro sormontato da croce. Un caso a parte è il tremisse coniato sotto Ervige, con al dritto il busto di Cristo di fronte (MEC 267) al posto del re; dietro, una croce su scalini. I primi tremissi con questi tipi sembrano essere stati coniati alla zecca di Mérida.
Negli anni l'esecuzione dei conii divenne meno accurata e in alcune monete i bracci della croce sembrano le orecchie di Cristo. Questo tipo precede di pochi anni un solido simile introdotto a Costantinopoli da Giustiniano II verso il 692. La moneta di Giustiniano, successiva di alcuni anni alla moneta di Ervige, presenta un Cristo con il nimbo ornato da croce. Grierson ipotizza che entrambe le monete riflettano una discussione teologica, essendo collocate temporalmente prima dell'iconoclastia e apparentemente provocate dalla condanna del monotelitismo da parte di un sinodo a Roma nel 679 e da parte del Terzo Concilio di Costantinopoli nel 680-681.Non sono note coniazioni successive alla fine del regno di Witiza (710). Sono invece attestati dei falsi di Roderico (MEC 1471).
La legenda al dritto di norma presenta il nome del re in latino al nominativo seguito da REX, a volte abbreviato con un monogramma.Durante il regno congiunto di Egica e Witiza i titoli erano regis cioè reges, abbreviato come RGS, RG ecc. Solo sotto Leovigildo ed Ermenegildo si trovò il nome al genitivo preceduto da D N (per dominus). Sotto Chindasvildo la zecca di Toledo introdusse la legenda INDN ("In Nomine DomiNi", "in nome del Signore") che divenne standard a partire da Vamba, con varie abbreviazioni (INDNM, INDIMN etc.); con Egica a volte venne abbreviata la dicitura N + P N•M• ("iN XPisti NoMine", "in nome di Cristo")..
I nomi dei monarchi erano scritti in vari modi: ad esempio, Svintila si trova scritto SVINTHVLΛ, SINTILΛ, SVINTH:L:, SVINTIIV; Liuva si trova come LEOVΛ, LIVVΛ ecc. La variabilità aumentava notevolmente con i nomi più complicati come Chindasvindo e Reccesvindo, in cui alcune lettere venivano scritte con una legatura o sotto forma di monogramma.Il rovescio prevedeva il nome della zecca, anche questo il latino: TOLETO, CORDODΛ (CORΛOBΛ, CORDOBΛ, CORΔOBΛ), ELLIBERI (IIBERI), ISPΛLI, ELVORΛ (ERBO:RΛ), ossia Toleto (Toledo), Cordoba (Cordova), Eliberi o Illiberis (Granada), Ispalis (Siviglia), Elvorra (Évora). In alcuni casi la zecca era indicata con un monogramma.
L'epigrafia delle monete visigote è caratteristica. La lettera "A" è di norma scritta senza il tratto orizzontale (quindi Λ). Per la lettera "D" è spesso usata la corrispondente lettera greca (Δ). Nei nomi il gruppo th è spesso sostituito dalla corrispondente lettera greca (Θ), la lettera "L" è spesso resa con una croce (+, ad esempio +IVVIGI+DVS) e a volte il segno "D" è usato al posto della lettera "B". Sono usate spesso legature di due ma anche di tre, quattro o perfino cinque lettere. A volte alcune lettere sono sostituite da punto (uno, più spesso due ma anche tre, come in SVINTH:L:).
Al rovescio il nome della zecca è accompagnato, per lo più seguito, da un epiteto. Il più usato è PIVS, ma si trova spesso anche IVSTVS; usati anche FELIX e VICTOR. L'epiteto va riferito al nome del sovrano presente al dritto e non al nome della zecca.
Miles individuò 79 zecche. Poche altre sono venute alla luce in seguito, quindi il totale supera di poco le 80.La maggior parte di queste hanno comunque poca importanza e sono note solo grazie a un numero esiguo di esemplari giunti fino ai nostri giorni, a volte non più di uno o due.La metà delle circa 3500 monete conservate è accreditata a quattro zecche: la capitale Toleto (Toledo) e tre centri meridionali: Emerita (Mérida), Ispalis (Siviglia) e Cordoba (Cordova). Con minore produzione (circa cento, duecento esemplari) ci sono una zecca meridionale (Eliberis vicino Granada), e tre zecche a nord: Cesaracosta (Cæsaraugusta, Saragozza), Tarraco (Tarragona) e Narbona. Quest'ultima fu l'unica zecca rimasta ai Visigoti a nord dei Pirenei dopo la battaglia di Vouillé.
Altre zecche minori si trovavano in Gallaecia (Galizia), dove esistevano miniere che risalivano al tempo dei Romani.Non abbiamo invece documenti di zecca e non conosciamo né la loro organizzazione né i rapporti tra le zecche e le autorità politiche, anche se solo queste ultime possono aver determinato i cambiamenti subiti dalla coniazione nel tempo.
Si conoscono alcuni tesori di monete visigote: la scoperta più importante recente è probabilmente quella di Zorita de los Canes, trovata nel 1945.
Nel 1731 fu scoperto a Garrovillas de Alconétar un tesoro con monete coniate da Recaredo I e da altri monarchi. La composizione esatta è sconosciuta, ma la maggior parte delle monete fu acquisita dalla Real Academia de la Historia a Madrid, dove è tuttora conservata. Un tesoro trovato a Bordeaux nel 1803 comprendeva 38 tremissi visigoti, che coprono un periodo che va dal regno di Leovigildo a quello di Vamba; almeno tre erano tuttavia dei falsi. Nel 1816 più di 800 monete furono dissotterrate nel paese di La Grassa, vicino a Constantí, ma tutto il tesoro fu disperso.
Il tesoro di La Capilla, trovato nel 1891 comprendeva forse tra 800 e 1000 monete. Benché le monete fossero state disperse quasi immediatamente dopo la scoperta, più di un terzo del ritrovamento si trova ora nella collezione della Hispanic Society of America. Nel 1932 furono trovate a Abusejo 110 monete visigote, e sono conservate al Museo archeologico nazionale di Spagna e all'Instituto Valencia de Don Juan a Madrid.
Il tesoro di Zorita de los Canes, trovato nel 1945 sul sito di una chiesa nella vecchia città visigota di Reccopolis, includeva 90 tremissi, i più moderni del regno di Leogivilido, che, sebbene non portassero il nome della zecca, probabilmente furono battute localmente.
Monetazione visigota Philip Grierson, Mark Blackburn, Medieval European Coinage (MEC), 1, The Early Middle Ages (5th–10th Centuries), Cambridge, Cambridge University Press, 2007,  pp. 39-54, ISBN 978-0-521-03177-6.
 George Carpenter Miles, The Coinage of the Visigoths in Spain: Leovigild to Achila II, New York, 1952.
 J.P Kent, Un monnayage irrégulier du début du Ve siècle de notre ère, in Bulletin du Cercle d'Etudes Numismatiques, vol. 11, nº 1, 1974,  pp. 23-29.
 Juan Cabré Aguiló, El Tesorillo visigodo de Trientes de las excavaciones del plan nacional de 1944-45 en Zorita de los Canes (Guadalajara) (Madrid, Ministerio de Educación Nacional), vol. 10, 1946, Informes y memorias (Spain. Comisaría General de Excavaciones Arqueológicas).Monetazione romana e bizantina(EN) Alfred R. Bellinger, Catalogue of the Byzantine Coins in the Dumbarton Oaks Collection and in the Whittemore Collection: Vol. 1, Anastasius I to Maurice, 491-602, parte di "DOC" (Dumbarton Oaks Collection), 5 volumi in 9 libri, Washington, D.C., Dumbarton Oaks Research Library and Collection, 1992.
 Henry Cohen, Description Historique des monnaies frappées sous l'Empire Romain, 2ª ed., Parigi, 1880-1882. URL consultato l'8 luglio 2016 (archiviato dall'url originale l'11 maggio 2008).
 Wolfgang Hahn, Moneta Imperii Byzantini (MIB), Vienna, Verlag der Österreichischen Akademie der Wissenschaften, 1973-1981, ISBN 978-3-7001-0005-8.
 Egidio Ranieri, La monetazione di Ravenna antica, Bologna, Edizioni Numismatica Ranieri, 2006.
Roman Imperial Coinage, (RIC) in 10 volumi, a cura di Harold Mattingly, Edward Allen Sydenham ed altri, vol. X, The divided Empire and the fall of the Western Parts (A.D. 395-491) (J. P. Kent), Londra 1994, Edizioni Spink & Son.
 Pierre Justin Sabatier, Description générale des monnaies byzantines frappées sous les Empereurs d'Orient, Parigi–Londra, 1862, in 2 voll. (ripubblicato Lipsia (1930) e Graz (1955)).Dizionari Jean Belaubre, Dictionaire de Numismatique médiévale occidentale, Parigi, Léopard d'Or, 1996, ISBN 2-86377-121-3.
(DE) Konrad Klütz, Münznamen und ihre Herkunft, Vienna, moneytrend Verlag, 2004, ISBN 3-9501620-3-8.
(ES) Real Academia de la Historia, Monedas visigodas (Google books), su books.google.it.
(ES) Marco L. Royo Ortín, La moneda en el Aragón visigodo (PDF), su numisma.es. URL consultato il 21 aprile 2009 (archiviato dall'url originale il 5 settembre 2011).