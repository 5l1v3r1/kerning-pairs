
La malattia di Kashin-Beck è una rara forma di osteoartrite, descritta per la prima volta in Cina, ed è collegata a bassi valori nutrizionali di selenio.
La malattia di Kashin-Beck è una patologia endemica che si instaura durante l'adolescenza e la preadolescenza. L'osteoartrite si caratterizza  per la necrosi delle cellule cartilaginee che produce forme di nanismo e malformazioni articolari. La malattia è collegata a  bassi valori di selenio ma è probabile che questo non sia l'unico fattore scatenante.

La malattia di Parkinson sovente definita come morbo di Parkinson, Parkinson, parkinsonismo idiopatico, parkinsonismo primario, sindrome ipocinetica rigida o paralisi agitante è una malattia neurodegenerativa. I sintomi motori tipici della condizione sono il risultato della morte delle cellule che sintetizzano e rilasciano la dopamina. Tali cellule si trovano nella substantia nigra, una regione del mesencefalo.
La causa che porta alla loro morte è sconosciuta. All'esordio della malattia, i sintomi più evidenti sono legati al movimento, ed includono tremori, rigidità, lentezza nei movimenti e difficoltà a camminare. In seguito, possono insorgere problemi cognitivi e comportamentali, con la demenza che si verifica a volte nelle fasi avanzate. La malattia di Parkinson è più comune negli anziani; la maggior parte dei casi si verifica dopo i 50 anni.
I sintomi motori principali sono comunemente chiamati parkinsonismo. La condizione è spesso definita come una sindrome idiopatica anche se alcuni casi atipici hanno un'origine genetica. Molti fattori di rischio e fattori protettivi sono stati indagati: ad esempio, l'aumento del rischio di contrarre la malattia nelle persone esposte ad idrocarburi, solventi e pesticidi. La patologia è caratterizzata dall'accumulo di una proteina, chiamata alfa-sinucleina, in inclusioni denominate corpi di Lewy nei neuroni e dall'insufficiente formazione di dopamina. La distribuzione anatomica dei corpi di Lewy è spesso direttamente correlata all'espressione e al grado dei sintomi clinici di ciascun individuo.
La diagnosi nei casi tipici si basa principalmente sui sintomi, con indagini di neuroimaging come conferma.
I moderni trattamenti sono efficaci per gestire i sintomi motori precoci della malattia, grazie all'uso di agonisti della dopamina e del levodopa. Col progredire della malattia, i neuroni dopaminergici continuano a diminuire di numero, e questi farmaci diventano inefficaci nel trattamento della sintomatologia e, allo stesso tempo, producono una complicanza, la discinesia, caratterizzata da movimenti involontari. Una corretta alimentazione e alcune forme di riabilitazione hanno dimostrato una certa efficacia nell'alleviare i sintomi. La chirurgia e la stimolazione cerebrale profonda vengono utilizzate per ridurre i sintomi motori come ultima risorsa, nei casi più gravi in cui i farmaci risultano inefficaci.
La malattia prende il nome dal medico inglese James Parkinson, che pubblicò la prima descrizione dettagliata nel suo trattato An Essay on the Shaking Palsy nel 1817.Diverse importanti organizzazioni promuovono la ricerca e il miglioramento della qualità della vita delle persone affette dalla malattia. Alcuni pazienti famosi, come l'attore Michael J. Fox, il pugile Muhammad Ali, papa Giovanni Paolo II e il cantautore Bruno Lauzi, Francisco Franco hanno fatto crescere la consapevolezza della malattia nella società.
Diverse fonti antiche, tra cui un papiro egiziano, un trattato di medicina Ayurveda, la Bibbia e gli scritti di Galeno, descrivono sintomi simili a quelli della malattia di Parkinson. Dopo Galeno e fino alla fine del XVII secolo, non vi sono altri riferimenti chiari relativi alla malattia. Nei secoli successivi, diversi autori hanno documentato le varie caratteristiche della malattia. Tra di essi ricordiamo: Franciscus Sylvius, Hieronymus David Gaubius, John Hunter e Auguste François Chomel.Nel 1817 un medico inglese, James Parkinson, pubblicò un saggio in cui segnalava sei casi di paralisi agitante. Parkinson descrisse il caratteristico tremore a riposo, la postura e l'andatura anomala, la paralisi, la diminuzione della forza muscolare e il modo in cui la condizione progredisce nel tempo. I primi neurologi che hanno contribuito a comprendere meglio la malattia, comprendono: Armand Trousseau, William Richard Gowers, Samuel Alexander Kinnier Wilson, Wilhelm Heinrich Erb e più in particolare Jean-Martin Charcot, i cui studi effettuati tra il 1868 e il 1881 sono stati un punto di riferimento nella sua comprensione. Tra le varie scoperte, a Charcot va attribuito il merito di aver compiuto la distinzione tra la rigidità, la debolezza e la bradicinesia. Egli ha anche sostenuto la ridenominazione della malattia in onore di James Parkinson.Nel 1912, Frederic Lewy descrisse le particelle microscopiche nel cervello colpito dalla malattia, poi chiamate "corpi di Lewy". Nel 1919, Konstantin Tretiakoff scoprì che la substantia nigra è la principale struttura cerebrale colpita, ma questa scoperta non fu ampiamente accettata fino a quando non è stata confermata da successivi studi pubblicati da Rolf Hassler nel 1938. I cambiamenti biochimici alla base del cervello sono stati individuati nel 1950, grazie soprattutto al lavoro di Arvid Carlsson sul neurotrasmettitore dopamina e sull'identificazione del suo ruolo nella malattia. Nel 1997, l'alfa-sinucleina è risultata essere il principale componente dei corpi di Lewy.La somministrazione di anticolinergici e la chirurgia (lesione della via cortico-spinale o di alcune delle strutture dei gangli della base) sono stati i trattamenti utilizzati fino all'introduzione del farmaco levodopa, che ha ridotto drasticamente il loro uso. La levodopa è stata sintetizzata nel 1911 da Kazimierz Funk, ma ricevette poca attenzione fino alla metà degli anni venti. Entrò successivamente nella pratica clinica nel 1967, portando una rivoluzione nella gestione della malattia. Dalla fine del 1980 la stimolazione cerebrale profonda viene considerata essere un possibile trattamento.
La malattia di Parkinson è la seconda malattia neurodegenerativa più comune dopo la malattia di Alzheimer. La prevalenza della condizione nei paesi industrializzati è di circa lo 0,3%. La malattia di Parkinson è più comune negli anziani e la prevalenza aumenta dall'1% in quelli oltre i 60 anni di età, fino al 4% della popolazione sopra gli 80 anni. L'età media di insorgenza è circa 60 anni, anche se il 5-10% dei casi, classificati come ad esordio giovane, iniziano tra i 20 e i 50 anni. La malattia risulterebbe essere meno diffusa nelle popolazioni di origine africana e asiatica, sebbene questo dato sia contestato. Alcuni studi hanno proposto che sia più comune negli uomini rispetto alle donne, ma altri non hanno rilevato particolari differenze tra i due sessi. L'incidenza della malattia di Parkinson è tra 8 e 18 per 100 000 persone-anno.
Molti fattori di rischio e molti fattori protettivi sono stati proposti, a volte in relazione alle teorie riguardanti i possibili meccanismi della malattia, ma nessuno è stato definitivamente individuato da prove certe. Quando gli studi epidemiologici sono stati condotti per verificare la relazione tra un dato fattore e la malattia di Parkinson, spesso i risultati sono apparsi contraddittori. Le correlazioni più frequentemente proposte per aumentarne il rischio, sono quelle in cui viene coinvolta l'esposizione ai fitofarmaci e idrocarburi solventi, mentre sembra esserci una riduzione del rischio nei fumatori.Iniezioni della neurotossina MPTP sintetica producono una serie di sintomi simili a quelli della malattia di Parkinson, essi possono essere bloccati interrompendo l'assunzione di tale sostanza. L'osservazione di questo fenomeno ha portato a teorizzare che l'esposizione ad alcune tossine ambientali possa aumentare il rischio di sviluppare la condizione. Le tossine che sono state correlate alla malattia e ritenute in grado di aumentare del doppio il rischio di soffrirne, comprendono alcuni insetticidi, come il rotenone, e erbicidi, come il disseccante paraquat e il defoliante Agente Arancio. Le misure indirette dell'esposizione, come quelle effettuate su persone che vivono in ambienti rurali, hanno evidenziato un aumento del rischio di sviluppare la malattia di Parkinson. Anche l'esposizione ai metalli pesanti è stata proposta come fattore di rischio per la malattia, attraverso il possibile accumulo nella substantia nigra, tuttavia gli studi sull'argomento si sono rivelati inconcludenti.Alcuni studi hanno messo in correlazione il verificarsi di ripetuti traumi cranici e lo sviluppo della malattia. Si sospetta che i pugili professionisti, a seguito dei violenti colpi al capo cui sono soggetti, possano sviluppare una sindrome di Parkinson di carattere progressivo (il caso di Cassius Clay ne potrebbe essere una dimostrazione). Uno studio compiuto su praticanti boxe thailandese ritirati, ha evidenziato un aumento del rischio.Da non trascurare, infine, l'ipotesi legata all'età. La malattia presenta un picco di insorgenza attorno ai sessant'anni, e nell'adulto sano la perdita di cellule e pigmento nella sostanza nera è maggiore proprio intorno al sessantesimo anno d'età. Viene meno così la protezione delle cellule contenenti dopamina e il cervello delle persone anziane è, inevitabilmente, più predisposto al Parkinson. Si ritiene, inoltre, che disturbi psichiatrici, come la depressione, siano un ulteriore fattore di rischio per la malattia.Secondo i dati elaborati da uno studio pubblicato nel 2011, tra le sostanze organiche che aumentano il rischio di sviluppare la patologia in caso di prolungata esposizione vi sono il tricloroetilene, il percloroetilene e il tetracloruro di carbonio.
È stato dimostrato che il consumo di caffeina è in grado di proteggere dalla malattia di Parkinson. Studi epidemiologici condotti su un ampio campione (374 003 soggetti) hanno evidenziato che il rischio di sviluppare la condizione diminuisce progressivamente con il consumo di caffè e di altri alimenti contenenti caffeina. Sebbene il fumo di tabacco sia devastante per la longevità e per la qualità della vita, è stato correlato ad una diminuzione del rischio di avere la malattia. Tale rischio, nei fumatori, può arrivare ad essere minore fino a un terzo rispetto ai non fumatori. Il motivo di ciò non è noto con certezza, ma si ritiene che la nicotina possa avere un effetto stimolante sulla dopamina. Il fumo di tabacco contiene composti che agiscono come inibitori della monoamino ossidasi che potrebbero anche loro contribuire a questo effetto. Gli antiossidanti, come le vitamine C e D, sono stati proposti come sostanze protettive dalla malattia, ma i risultati degli studi sono stati contraddittori e nessun effetto positivo è stato dimostrato. Anche gli studi sull'assunzione di acidi grassi e grassi alimentari non hanno portato a risultati chiari. Infine, vi sono state indicazioni preliminari di un possibile ruolo protettivo degli estrogeni e dei farmaci anti-infiammatori non steroidei.
I nuclei della base, un gruppo di strutture cerebrali innervate dal sistema dopaminergico, sono le aree cerebrali più colpite nella malattia di Parkinson. La principale caratteristica patologica della condizione è la morte delle cellule nella substantia nigra e, più specificamente, nella parte ventrale (anteriore) della pars compacta, causando nel tempo la morte delle cellule fino al 70% del loro totale.Al taglio del tronco cerebrale, si possono notare alterazioni macroscopiche in cui la perdita neuronale si può dedurre da una riduzione della pigmentazione della melanina nella substantia nigra e nel locus coeruleus.  L'istopatologia (anatomia microscopica) della substantia nigra e delle diverse regioni cerebrali, mostra una perdita neuronale e corpi di Lewy in molte delle cellule nervose rimanenti. La perdita neuronale è accompagnata da morte degli astrociti (cellule gliali a forma di stella) e l'attivazione delle microglia (un altro tipo di cellule gliali). I corpi di Lewy sono un elemento patologico chiave nella malattia di Parkinson.
I sintomi principali della malattia di Parkinson sono il risultato di un'attività molto ridotta delle cellule secernenti dopamina, causata dalla morte cellulare nella regione pars compacta della substantia nigra.Nel cervello vi sono cinque circuiti principali che collegano le aree cerebrali ai gangli basali. Questi circuiti sono noti come: circuito motorio, circuito oculomotore, circuito associativo, circuito limbico e circuito orbitofrontale, con nomi che indicano le principali aree che vengono servite da ogni circuito. Nella malattia di Parkinson, tutti i circuiti elencati possono venire influenzati e ciò spiega molti dei sintomi. Infatti, una varietà di funzioni sono controllate da questi circuiti, tra le quali quelle del movimento, dell'attenzione e dell'apprendimento. Dal punto di vista scientifico, il circuito motorio è quello che è stato studiato con maggiore attenzione.Un particolare modello concettuale del circuito motorio e del suo coinvolgimento nella malattia è stato, a partire dal 1980, di grande influenza, anche se nel tempo sono stati sollevati alcuni dubbi che hanno portato a modificarlo. In questo modello, i gangli della base normalmente esercitano una costante influenza inibitoria su una vasta gamma di sistemi motori, impedendo loro di attivarsi nei momenti inopportuni. Quando si decide di effettuare una determinata azione, l'inibizione viene ridotta. La dopamina agisce per facilitare questo cambiamento nell'inibizione: livelli elevati di dopamina tendono a promuovere l'attività motoria, mentre bassi livelli, come avviene nella malattia, richiedono maggiori sforzi per compiere un dato movimento. Così l'effetto reale della deplezione di dopamina è il verificarsi dell'ipocinesia, una riduzione complessiva dell'uscita dei segnali motori. I farmaci che vengono usati per trattare la malattia di Parkinson, viceversa, tendono a produrre una quantità troppo elevata di dopamina, portando i sistemi motori ad attivarsi nel momento non appropriato e causando pertanto discinesia.
Vi sono diversi meccanismi proposti per cui le cellule cerebrali, nella malattia, vanno incontro alla morte. Uno di questi prevede che un accumulo anomalo della proteina alfa-sinucleina, legata alla ubiquitina, danneggi le cellule. Questa proteina insolubile si accumula all'interno dei neuroni formando delle inclusioni, chiamate corpi di Lewy. Secondo la stadiazione di Braak, una classificazione della malattia sulla base del quadro patologico, i corpi di Lewy prima appaiono nel bulbo olfattivo, nel midollo allungato e nel tegmento pontino, con i pazienti che risultano asintomatici. Col progredire della malattia, i corpi di Lewy si sviluppano nella substantia nigra, nelle aree del mesencefalo e prosencefalo basale e, nell'ultima fase, nella neocorteccia. Queste zone del cervello sono le aree principali della degenerazione neuronale nella malattia di Parkinson. Tuttavia, i corpi di Lewy non possono essere la causa diretta della morte delle cellule. Nei pazienti con demenza una presenza generalizzata dei corpi di Lewy è comune nelle aree corticali. Ammassi neurofibrillari e placche senili, riscontrabili caratteristicamente nella malattia di Alzheimer, non sono comuni a meno che il paziente non presenti una forma di demenza.Altri meccanismi che portano alla morte cellulare includono la disfunzione dei sistemi lisosomiali e proteosomiali e una ridotta attività mitocondriale. L'accumulo di ferro nella substantia nigra si osserva tipicamente in combinazione con le inclusioni proteiche. Ciò può essere correlato allo stress ossidativo, all'aggregazione proteica e alla morte neuronale, ma i meccanismi che regolano questo fenomeno non sono pienamente compresi.
La maggior parte delle persone con malattia di Parkinson presenta una condizione idiopatica (che non ha una causa specifica nota). Una piccola percentuale di casi, tuttavia, può essere attribuita a fattori genetici conosciuti. Altri fattori sono stati associati con il rischio di sviluppare la malattia, ma non sono state dimostrate relazioni causali.
La malattia di Parkinson è stata tradizionalmente considerata una malattia non genetica. Tuttavia, circa il 15% degli individui con malattia di Parkinson ha un parente di primo grado con la stessa condizione. Almeno il 5% delle persone è ormai noto per avere forme della malattia che si verifica a causa di una mutazione di uno dei numerosi geni specifici.
È stato dimostrato in modo definitivo che le mutazioni in geni specifici possono essere causa della malattia. Questi geni codificano per alfa-sinucleina (SNCA), parkina (PRKN), dardarina (LRRK2), PTEN chinasi indotta putativo 1 (PINK1), DJ-1 e ATP13A2. Nella maggior parte dei casi, le persone con queste mutazioni svilupperanno la malattia di Parkinson. Con l'eccezione di LRRK2, tuttavia, rappresentano solo una piccola minoranza dei casi della malattia. I geni correlati alla condizione e maggiormente studiati sono SNCA e LRRK2. Le mutazioni nei geni tra cui SNCA, LRRK2 e glucocerebrosidasi (GBA) sono stati individuati come fattori di rischio nello sviluppo della malattia di Parkinson. Le mutazioni in GBA sono note per causare la malattia di Gaucher.Il ruolo del gene SNCA è importante in quanto l'alfa-sinucleina alfa è il componente principale dei corpi di Lewy. Mutazioni missenso del gene (in cui un singolo nucleotide viene cambiato) e duplicazioni e triplicazioni del locus che lo contiene, sono state trovate in diversi gruppi aventi familiari affetti dalla malattia di Parkinson. Le mutazioni missenso sono rare. Tuttavia, moltiplicazioni del locus SNCA rappresentano circa il 2% dei casi familiari.Il gene LRRK2 (PARK8) codifica per una proteina chiamata dardarina. Il nome dardarina è stato coniato da una parola basca che sta per tremore, poiché questo gene è stato identificato in famiglie provenienti dall'Inghilterra e dal nord della Spagna. Le mutazioni nel LRRK2 sono la causa più comune conosciuta di malattia di Parkinson famigliare e sporadica, esse rappresentano circa il 5% degli individui con una storia familiare della malattia e il 3% dei casi sporadici. Vi sono molte differenti mutazioni descritte in LRRK2, la prova inequivocabile di causalità esiste, tuttavia, solo per un piccolo numero.
Sono sindromi somiglianti alla malattia di Parkinson, ma a diversa eziologia (ad esempio uso di farmaci antipsicotici), tranne i parkinsonismi monogenici famigliari che possono essere assimilati al vero Parkinson idiopatico o multifattoriale, pur essendo un gene singolo a causarli.
La malattia di Parkinson colpisce prevalentemente il movimento, producendo sintomi motori. Sintomi non motori, che comprendono insufficienza autonomica, problemi neuropsichiatrici (alterazioni dell'umore, della cognizione, del comportamento o del pensiero), difficoltà sensoriali e del sonno, sono anch'essi comuni.
Quattro caratteristiche motorie sono considerate come la base sintomatologica della malattia di Parkinson: il tremore, la rigidità, la bradicinesia e l'instabilità posturale.Il tremore è il sintomo più evidente e più comune, anche se circa il 30% degli individui con malattia di Parkinson all'esordio non lo mostra. Il tremore è tipicamente "a riposo", con bassa frequenza, scompare durante i movimenti volontari e in genere peggiora nelle situazioni di stress emozionale, mentre è assente durante il sonno. Esso coinvolge maggiormente la porzione più distale dell'arto e all'insorgenza appare tipicamente in un unico braccio o gamba, divenendo successivamente bilaterale. La frequenza del tremore parkinsoniano è compresa tra i 4 e 6 hertz (cicli al secondo) ed è descritto come l'atto di "contare le monete" o come pill-rolling, un termine che deriva dalla somiglianza tra il movimento nei pazienti e la tecnica utilizzata in farmaceutica per preparare manualmente le pillole.La bradicinesia (lentezza dei movimenti) è un'altra caratteristica della malattia ed è associata a difficoltà in tutto il processo del movimento, dalla pianificazione alla iniziazione e, infine, all'esecuzione. Il movimento sequenziale e simultaneo viene ostacolato. La bradicinesia è il sintomo più invalidante nei primi stadi della malattia. Queste manifestazioni comportano diversi problemi durante l'esecuzione delle attività quotidiane che richiedono un controllo preciso dei movimenti, come la scrittura, il cucito o il vestirsi. La valutazione clinica si basa su prove riguardanti operazioni simili. La bradicinesia non è uguale per tutti i movimenti, alcuni pazienti risultano in grado di camminare con grandi difficoltà, ma tuttavia riescono ancora ad andare in bicicletta. Generalmente gli individui che presentano bradicinesia mostrano difficoltà minori se gli vengono forniti degli ausili.
La rigidità e la resistenza al movimento degli arti è causata da una contrazione eccessiva e continua dei muscoli. Nel parkinsonismo la rigidità può essere uniforme (a "tubo di piombo") o a scatti ("a ruota dentata"). La combinazione di tremore e l'aumento del tono muscolare sono considerati l'origine della rigidità a ruota dentata. La rigidità può essere associata a dolore articolare; tale dolore è una frequente manifestazione iniziale della malattia. Nelle fasi iniziali, la rigidità è spesso asimmetrica e tende a influenzare i muscoli del collo e delle spalle, rispetto ai muscoli del viso e degli arti.L'instabilità posturale è tipica delle ultime fasi. Ciò comporta disturbi dell'equilibrio e frequenti cadute che possono causare fratture ossee. L'instabilità è spesso assente nelle fasi iniziali, soprattutto nelle persone più giovani. Fino al 40% dei pazienti possono andare incontro a cadute e circa il 10% cade settimanalmente, con un numero di cadute correlabile alla gravità della malattia.La deambulazione avviene tipicamente mediante piccoli passi, strisciati, con un avvio molto problematico e spesso si osserva il fenomeno della "festinazione", cioè la progressiva accelerazione della camminata sino a cadere. Vi possono essere disturbi della deglutizione, il linguaggio può divenire monotono, poco espressivo, lento (bradilalia); la mimica facciale è scarsa e l'espressione impassibile. Anche la scrittura in un certo senso evolve nello stesso modo (micrografia parkinsoniana) con grafia che tende a rimpicciolirsi. Tuttavia, la gamma dei sintomi motori può essere molto più vasta.
La malattia di Parkinson può causare disturbi neuropsichiatrici, che possono essere da lievi a gravi, e che includono disturbi del linguaggio, della cognizione, dell'umore, del comportamento e del pensiero.Disturbi cognitivi possono verificarsi nelle fasi iniziali della malattia e, talvolta, prima della diagnosi. La prevalenza di essi aumenta con la durata della malattia. Il deficit cognitivo più comune è la disfunzione esecutiva, che può comprendere difficoltà nella pianificazione, nella flessibilità cognitiva, nel pensiero astratto, nell'avvio di azioni appropriate e nell'inibizione delle operazioni inappropriate. Le fluttuazioni dell'attenzione e il rallentamento della velocità cognitiva sono ulteriori problemi a livello cognitivo. La memoria viene influenzata, in particolare, nel ricordare le informazioni apprese. Tuttavia appare un miglioramento quando il richiamo dei ricordi viene aiutato da stimoli.Una persona con malattia di Parkinson ha un rischio di soffrire di demenza da 2 a 6 volte maggiore rispetto alla popolazione in generale. La prevalenza della demenza aumenta con il decorso della malattia. La demenza è associata con una forte riduzione della qualità della vita, sia nei pazienti che in chi li assiste. Inoltre, ciò comporta un aumento della mortalità e una maggiore probabilità che si renda necessaria un'assistenza infermieristica.
Alterazioni del comportamento e dell'umore sono più comuni nella malattia di Parkinson rispetto alla popolazione in generale. I problemi più frequenti sono la depressione, l'apatia e l'ansia. Possono verificarsi mania bipolare, e difficoltà nel controllo degli impulsi che può portare all'abuso di farmaci, all'alimentazione compulsiva, all'ipersessualità, al gioco d'azzardo patologico. Questi aspetti sono stati correlati anche ai farmaci usati per combattere la malattia. Sintomi psicotici, come allucinazioni o deliri, si verificano nel 4% dei pazienti e si presume che la causa principale sia un eccesso di dopamina secondario al trattamento, diventano infatti più comuni con l'aumentare dell'età e con l'assunzione di levodopa.
Oltre ai sintomi cognitivi e motori, la malattia di Parkinson può compromettere altre funzioni dell'organismo. Problemi di sonno sono una caratteristica della malattia e possono essere aggravati dai farmaci. I sintomi possono manifestarsi con eccessiva sonnolenza diurna, disturbi del sonno nella fase REM o insonnia. Le alterazioni del sistema nervoso autonomo possono portare a ipotensione ortostatica (pressione del sangue bassa in posizione eretta), pelle grassa e eccessiva sudorazione, incontinenza urinaria e alterata funzione sessuale. La costipazione e i disturbi della motilità gastrica, possono essere abbastanza importanti, tanto da creare disagio e mettere in pericolo l'individuo. La condizione comporta alterazioni nella vista, secchezza degli occhi, inseguimento oculare carente l'immagine (difficoltà a mantenere fissa sulla retina l'immagine) e movimenti saccadici (rapidi movimenti involontari di entrambi gli occhi, nella stessa direzione), difficoltà a dirigere lo sguardo verso l'alto e visione offuscata o doppia. Modifiche nella percezione possono comprendere: alterazione dell'olfatto, sensazione di dolore e parestesie (formicolio e intorpidimento della pelle). Tutti questi sintomi possono verificarsi anche per anni prima che venga fatta la diagnosi della malattia.
Un medico può diagnosticare la malattia di Parkinson partendo dalla storia clinica e da un esame neurologico. Al 2012, non esiste un test che identifichi chiaramente la malattia, ma scansioni tomografiche cerebrali sono a volte utilizzate per escludere patologie che potrebbero dare luogo a sintomi simili. L'osservazione di corpi di Lewy nel mesencefalo, in sede di autopsia, è solitamente considerata la prova che il paziente soffriva della malattia di Parkinson. Le linee guida consigliano di valutare periodicamente la diagnosi, poiché la progressione della malattia può far cambiare opinione su di essa.Organizzazioni mediche hanno creato criteri per facilitare e standardizzare il processo diagnostico, soprattutto nelle fasi iniziali della malattia. I più conosciuti provengono dalla britannica Parkinson's Disease Society Brain Bank e dalla statunitense National Institute of Neurological Disorders and Stroke. I criteri del primo istituto citato richiedono la presenza di lentezza nei movimenti (bradicinesia) più rigidità, tremore a riposo o instabilità posturale. Le altre possibili cause di questi sintomi devono essere escluse. Infine, tre o più delle seguenti caratteristiche sono necessarie durante l'insorgenza o l'evoluzione: esordio unilaterale, tremore a riposo, progressione nel tempo, asimmetria dei sintomi motori, risposta alla levodopa per almeno cinque anni, decorso clinico di almeno dieci anni e verificarsi di discinesie indotte dall'assunzione eccessiva di levodopa. La precisione di questi criteri diagnostici, valutati dopo l'autopsia, è del 75-90%, studio accurato della patologia dal punto di vista anatomico e funzionale. Essa sfrutta l'uso di traccianti radioattivi iniettati nell'organismo, i quali vanno a depositarsi nei distretti corporei oggetto di studio, evidenziandone il metabolismo, e quindi in maniera diretta o indiretta, caratteristiche come la vitalità o l'attività. Essendo la malattia di Parkinson una patologia a carico del sistema dopaminergico, i traccianti sono diretti verso il trasportatore della dopamina e verso il trasportatore vescicolare delle monoamine di tipo 2 e verso l'enzima DOPA decarbossilasi (Neuroimaging del sistema dopaminergico). La posizione in cui i traccianti vanno a depositarsi viene rilevata tramite PET e SPECT. Esempi di radiotraccianti utilizzabili sono: lo ioflupane (123I) (nome commerciale DaTSCAN) e iometopane (Dopascan) per la SPECT, il fluorodesossiglucosio (18F-FDG) e la fluoroDOPA per la PET. Un modello sulla riduzione dell'attività dopaminergica nei gangli basali può aiutare nella diagnosi della malattia di Parkinson.
La necessità di un sistema diagnostico rapido, preciso ed economico per il rilevamento di biomarcatori nelle prime fasi delle malattie neurodegenerative ha spinto l’Unione Europea a lanciare un’iniziativa di collaborazione tra istituti di ricerca nel campo delle nanotecnologie per lo sviluppo del NADINE (dall'inglese NAnosystems for early DIagnosis of Neurodegenerative diseases) nel 2010.
Tra i tentativi di successo si riportano l’utilizzo di nanotubi di carbonio a parete singola come elettrodi per il rilevamento simultaneo della presenza di dopamina e adenosina e il simile utilizzo di nanofili di ZnO su spugna di grafene per il rilevamento di biomarcatori del Parkinson quali l’acido ureico, la dopamina e l’acido ascorbico.
L'implementazione di elementi biologici in sensori elettrochimici, chiamati biosensori, ha permesso di ottenere incoraggianti risultati in fatto di limiti di rivelabilità, ma soprattutto in selettività per la determinazione dei livelli di dopamina. In particolare, si riportano l'utilizzo di un biosensore basato sulla tirosinasi, e di un altro basato su un recettore postsinaptico della dopamina.
Altre cause che possono secondariamente produrre una sindrome parkinsoniana sono: la malattia di Alzheimer, l'ictus cerebrale e il parkinsonismo farmaco-indotto. Nella diagnosi devono essere escluse sindromi come la paralisi sopranucleare progressiva e l'atrofia sistemica multipla. Tassi di progressione veloci, precoce disfunzione cognitiva o instabilità posturale, tremore minimo o simmetrico all'esordio, possono indicare la presenza di una sindrome ulteriore, piuttosto che la malattia di Parkinson stessa. Le forme genetiche sono di solito classificate come "malattia di Parkinson", anche se i termini di "malattia familiare di Parkinson" e "parkinsonismo familiare" sono utilizzati per i soggetti con malattia autosomica dominante o recessiva.
Al 2018 non esiste una cura per la malattia di Parkinson, ma il trattamento farmacologico, la chirurgia e la gestione multidisciplinare sono in grado di fornire sollievo ai sintomi. I farmaci principalmente utilizzati nel trattamento di sintomi motori sono la levodopa (di solito in combinazione con un inibitore della dopa-decarbossilasi e un inibitore delle COMT), gli agonisti della dopamina e gli inibitori MAO-B (Inibitore della monoamino ossidasi). La fase della malattia determina quale famiglia di farmaci sia più utile. Due fasi sono di solito distinte: una prima fase in cui l'individuo con la malattia ha già sviluppato qualche disabilità e per la quale vi è la necessità di un trattamento farmacologico, una seconda fase in cui in un individuo si sviluppano complicanze motorie legate all'utilizzo della levodopa.Il trattamento nella fase iniziale ha come obiettivo un compromesso ottimale tra il buon controllo dei sintomi e gli effetti collaterali derivanti dalla valorizzazione della funzione dopaminergica. L'inizio del trattamento con levodopa (o L-DOPA) può essere ritardato utilizzando altri farmaci come gli inibitori MAO-B e gli agonisti della dopamina, nella speranza di ritardare la comparsa delle discinesie. Nella seconda fase l'obiettivo è quello di ridurre i sintomi. Quando i farmaci non sono più sufficienti a controllarli, la chirurgia e la stimolazione cerebrale profonda possono rivelarsi utili. Nelle fasi finali della malattia, le cure palliative vengono offerte per migliorare la qualità di vita.
La Levodopa è il trattamento più ampiamente usato fin dagli anni settanta. L-DOPA è convertito in dopamina nei neuroni dopaminergici (neuroni che producono dopamina) mediante DOPA-decarbossilasi. Poiché i sintomi motori sono prodotti da una mancanza di dopamina nella substantia nigra, la somministrazione di L-DOPA diminuisce temporaneamente i sintomi motori.Solo il 5-10% dell'L-DOPA attraversa la barriera ematoencefalica. Il resto è spesso metabolizzato altrove in dopamina, provocando una serie di effetti collaterali tra cui nausea, discinesia e rigidità articolare. La carbidopa e la benserazide sono inibitori periferici della DOPA-decarbossilasi, che aiutano a bloccare il metabolismo della L-DOPA, prima che raggiunga i neuroni dopaminergici, riducendo pertanto gli effetti collaterali e aumentando la biodisponibilità. Essi sono generalmente somministrati in preparazioni associate alla levodopa. I preparati esistenti sono carbidopa/levodopa (co-careldopa) e benserazide/levodopa (co-beneldopa). La levodopa è stata correlata alla sindrome da disregolazione dopaminergica, che consiste in un uso eccessivo e compulsivo del farmaco. Vi sono alcune versioni a rilascio controllato e lento di levodopa, tuttavia esse non hanno mostrato un maggiore controllo dei sintomi e delle complicanze motorie rispetto a preparazioni a rilascio immediato.Il tolcapone inibisce l'enzima COMT, degradante la dopamina, prolungando gli effetti della levodopa. Tuttavia, la sua utilità è limitata da effetti collaterali, come ad esempio i possibili danni al fegato. L'uso dell'entacapone, un farmaco altrettanto efficace, non evidenzia alterazioni significative della funzionalità epatica.I preparati a base di levodopa portano a lungo termine allo sviluppo di complicanze motorie caratterizzate da movimenti involontari chiamati discinesie e fluttuazioni nella risposta al trattamento farmacologico. In questo caso, un paziente affetto da malattia di Parkinson può sperimentare dei periodi con buona risposta ai farmaci con alcuni sintomi (fase on) e periodi con nessuna risposta al trattamento e sintomi motori significativi (fase off). Per questo motivo, le dosi di levodopa vengono somministrate in quantità minime. È pratica comune ritardare l'inizio della terapia con levodopa utilizzando alternative, come gli agonisti dopaminergici e gli inibitori della monoamino ossidasi. Una strategia utilizzata in passato per ridurre le complicanze motorie era quella di sospendere il trattamento con L-DOPA per un certo tempo. Ora ciò è sconsigliato, dal momento che può portare a effetti collaterali pericolosi, come la sindrome neurolettica maligna.
Numerosi agonisti della dopamina, che si legano ai recettori dopaminergici post-sinaptici del cervello, hanno effetti simili a quelli della levodopa.. Inizialmente venivano usati, come terapia complementare alla levodopa, negli individui che accusano fluttuazioni on-off e discinesie, ora sono utilizzati principalmente come terapia unica iniziale per i sintomi motori, con l'obiettivo di ritardare l'assunzione di levodopa e le sue complicazioni motorie. Gli agonisti dopaminergici stimolano, con diversa specificità rispetto ai diversi tipi, i recettori per la dopamina. Si dividono in ergolinici (bromocriptina, pergolide, lisuride, cabergolina) e non ergolinici (pramipexolo, ropinirolo, apomorfina).
Gli agonisti della dopamina producono significativi, anche se di solito lievi, effetti collaterali, tra cui sonnolenza, allucinazioni, insonnia, nausea e stipsi. A volte gli effetti collaterali appaiono anche con una minima dose clinicamente efficace, che porta il prescrivente alla ricerca di un farmaco diverso. Rispetto alla levodopa, gli agonisti della dopamina possono ritardare le complicanze motorie, ma sono meno efficaci nel controllare i sintomi. Tuttavia, solitamente appaiono sufficienti per gestire i sintomi nei primi anni di malattia. Essi tendono ad essere più costosi della levodopa. Tali farmaci sono stati correlati a disturbi del controllo degli impulsi, come l'ipersessualità, l'alimentazione compulsiva e il gioco d'azzardo e lo shopping patologici, in maniera anche più importante rispetto alla levodopa.Apomorfina, un agonista della dopamina, somministrata attraverso iniezioni sottocutanee, può essere utilizzata nella malattia avanzata per ridurre le fasi off e la discinesia. Dato che gli effetti secondari, come la confusione e le allucinazioni sono comuni, i pazienti che ricevono l'apomorfina devono essere attentamente monitorati. Recentemente sono stati trovati due agonisti della dopamina che vengono somministrati attraverso cerotti (lisuride e rotigotina) e risultano essere utili nei pazienti nella fase iniziale della malattia, mentre vi sono ancora degli studi alla fase preliminare riguardo alla loro efficacia nei pazienti in stato avanzato.
Gli inibitori della monoamino ossidasi (inibitori MAO-B), selegilina e rasagilina, sono in grado di aumentare il livello di dopamina nei gangli della base, bloccandone il metabolismo. Essi bloccano la deaminazione ossidativa delle ammine endogene catalizzata dalle monoaminossidasi mitocondriali. La riduzione della attività della monoamino ossidasi, comporta un aumento di L-DOPA nello striato. Come gli agonisti della dopamina, gli inibitori MAO-B sono utilizzati in monoterapia per migliorare i sintomi motori e ritardare la necessità di assumere levodopa nella malattia precoce, ma producono effetti più negativi e sono meno efficaci rispetto alla levodopa. Vi sono pochi studi sulla loro efficacia in fase avanzata, anche se i risultati suggeriscono che essi sono utili per ridurre le fluttuazioni tra le fasi on e off. Uno studio iniziale ha indicato che la selegilina, in associazione con levodopa, aumenta il rischio di morte, ma ciò è stato in seguito smentito.
Altri farmaci, come l'amantadina e gli anticolinergici, possono essere utili nel trattamento dei sintomi motori. Tuttavia, le prove a loro sostegno mancano di qualità e ciò comporta che non siano considerati trattamenti di prima scelta. Oltre ai sintomi motori, la malattia di Parkinson è accompagnata da una vasta gamma di sintomi. Un certo numero di farmaci sono stati utilizzati per il trattamento di alcuni di questi problemi. Ne sono un esempio l'uso della clozapina nella psicosi, degli inibitori della colinesterasi per la demenza e il modafinil per l'eccessiva sonnolenza diurna. Una meta-analisi del 2010, ha riscontrato che l'uso di farmaci anti-infiammatori non steroidei (tranne il paracetamolo e l'aspirina), sono stati correlati ad almeno il 15% di una minore incidenza di sviluppo della malattia di Parkinson.
Una volta, trattare i sintomi motori con un intervento chirurgico, era una pratica comune, ma dal momento che venne scoperta la levodopa, il numero degli interventi diminuì. Gli studi degli ultimi decenni hanno portato a grandi miglioramenti nelle tecniche chirurgiche, con la conseguenza che la chirurgia è nuovamente utilizzata nelle persone sofferenti la malattia di Parkinson e per le quali la terapia farmacologica non è più sufficiente. Attualmente la tecnica più utilizzata è la chirurgia stereotassica che permette di trattare punti in profondità nel parenchima cerebrale con precisione millimetrica, grazie all'ausilio di dispositivi radiologici. Il trattamento chirurgico per la condizione, può essere distinto in due gruppi principali: stimolazione cerebrale profonda (Deep Brain Stimulation, DBS) o intervento lesionale. I settori di intervento sono il talamo, il globo pallido o il nucleo subtalamico.La stimolazione cerebrale profonda (DBS) è il trattamento chirurgico più comunemente utilizzato e permette una buona remissione clinica e una significativa riduzione della dipendenza da levodopa. Esso comporta l'impianto di un dispositivo medico, chiamato pacemaker cerebrale, che invia impulsi elettrici a zone specifiche del cervello. La DBS è raccomandata per i pazienti con Parkinson che soffrono di forte tremore che non viene adeguatamente controllato da farmaci o in coloro che sono intolleranti al trattamento farmacologico. Uno studio pubblicato nel Journal of the American Medical Association ed effettuato su un campione di 225 malati, ha evidenziato, nel 71% dei casi, decisivi miglioramenti nei movimenti e nella diminuzione dei tremori in seguito alla DBS, rispetto al 32% che prendeva solo farmaci.Altre, ma meno comuni, terapie chirurgiche comportano la creazione di lesioni in specifiche aree sottocorticali (una tecnica nota come pallidotomia, nel caso che la lesione sia prodotta nel globo pallido).
Nonostante gli studi al riguardo siano scarsi e di bassa qualità, l'esperienza fornisce alcune prove che i problemi di linguaggio e di mobilità sono in grado di migliorare grazie alla riabilitazione. L'esercizio fisico regolare, specialmente con la fisioterapia, può essere utile per mantenere e migliorare la mobilità, la flessibilità, la forza, l'andatura e la qualità della vita. Inoltre, quando un programma di esercizio viene svolto sotto la supervisione di un fisioterapista, si possono riscontrare maggiori miglioramenti sia nella mobilità, che nelle funzioni mentali ed emotive, che nelle attività quotidiane della vita.Per migliorare la capacità di movimento nei pazienti che presentano rigidità, sono stati proposti esercizi e tecniche di rilassamento, come dolci dondolii, che aiutano a diminuire l'eccessiva tensione muscolare. Altre efficaci tecniche includono lenti movimenti di rotazione degli arti e del tronco, la respirazione diaframmatica e tecniche di meditazione. Per quanto riguarda la deambulazione, i fisioterapisti possono proporre una serie di strategie per migliorare la mobilità e la sicurezza funzionale. Queste puntano a migliorare la velocità di andatura, la lunghezza del passo, il movimento del tronco e del braccio. Gli esercizi studiati per rafforzare la muscolatura si sono dimostrati utili per migliorare la funzionalità motoria nei pazienti con debolezza muscolare e debolezza relativa all'inattività. Tuttavia, i rapporti mostrano una significativa interazione tra la forza e il momento in cui sono stati assunti i farmaci. Pertanto, si raccomanda che i pazienti eseguano gli esercizi da 45 minuti a un'ora dopo l'assunzione dei medicinali, ovvero quando la condizione del paziente è ottimale. Inoltre, a causa della postura flessa in avanti e delle disfunzioni respiratorie presenti nella fase avanzata della malattia, gli esercizi di respirazione profonda diaframmatica sono utili per migliorare la mobilità della parete toracica e della funzionalità vitale. L'attività fisica può migliorare la stitichezza.Uno dei trattamenti più ampiamente praticati per i disturbi del linguaggio associati al morbo di Parkinson è la terapia vocale con il metodo Lee Silverman (LSVT). La logopedia e in particolare la LSVT possono migliorare il linguaggio. La terapia occupazionale mira a promuovere la salute e la qualità della vita, aiutando le persone con la malattia a compiere molte delle loro attività della vita quotidiana il più autonomamente possibile. Gli studi sull'efficacia della terapia occupazionale sono ancora pochi, nonostante ciò, vi sono prove che essa possa migliorare le capacità motorie e la qualità della vita dei pazienti affetti dalla malattia di Parkinson.
I muscoli e i nervi che controllano la digestione possono essere influenzati dalla malattia, con conseguente costipazione e gastroparesi (il cibo rimane nello stomaco per un periodo di tempo più lungo del normale). Un'alimentazione equilibrata, sulla base di periodiche valutazioni nutrizionali, è consigliata e deve essere finalizzata ad evitare la perdita o il guadagno di peso e a ridurre al minimo le conseguenze delle disfunzioni gastrointestinali. Con l'avanzare della malattia, può comparire la disfagia, ossia la difficoltà nella deglutizione. In questi casi può essere utile usare addensanti per l'assunzione di liquidi e assumere una postura eretta quando si mangia, poiché entrambe le misure riducono il rischio di soffocamento. Nei casi più gravi si può ricorrere alla gastrostomia per far giungere il cibo direttamente nello stomaco.Il farmaco levodopa e le proteine utilizzano, in concorrenza, lo stesso sistema di trasporto nell'intestino e nella barriera emato-encefalica. Questo comporta che, se assunti insieme, l'efficacia del farmaco appaia ridotta. Pertanto, quando si fa uso di levodopa, si sconsiglia il consumo eccessivo di proteine e viene raccomandata una dieta mediterranea equilibrata. Negli stadi avanzati, l'assunzione supplementare di prodotti ipoproteici, come pane o pasta, viene consigliata per ragioni analoghe. Per minimizzare l'interazione con le proteine, la levodopa deve essere assunta 30 minuti prima dei pasti.
Il ricorso alle cure palliative è spesso richiesto nelle fasi finali della malattia, quando tutte le altre strategie di trattamento sono diventate inefficaci. Lo scopo delle cure palliative è quello di ottimizzare la qualità della vita, sia per il paziente che per tutti quelli che lo circondano. Alcuni obiettivi centrali delle cure palliative sono: cure adeguate nella propria comunità, riduzione o sospensione dell'assunzione dei farmaci per ridurre gli effetti collaterali, prevenzione delle piaghe da decubito nei pazienti allettati, supporto per il paziente e per le persone a lui vicine.
È stato dimostrato che la stimolazione magnetica transcranica migliora temporaneamente la discinesia indotta dalla levodopa. La sua utilità nel trattamento della malattia di Parkinson è un argomento di ricerca ancora aperto, anche se studi recenti non hanno dimostrato alcun effetto. Diversi principi nutritivi sono stati proposti come possibili trattamenti, ma non vi sono prove che le vitamine o gli additivi alimentari siano in grado di migliorare i sintomi. Non vi sono prove a sostegno che l'agopuntura e la pratica del Qigong o del T'ai chi abbiano alcun effetto sul decorso della malattia o sulla presentazione dei sintomi. Tuttavia, sono necessarie ulteriori ricerche sul T'ai chi quando viene utilizzato al fine di migliorare la capacità di equilibrio. La mucuna pruriens e la vicia faba sono fonti naturali di levodopa e sono assunte da molte persone con la malattia. Sebbene in alcuni studi clinici si sia dimostrata una certa efficacia, la loro ingestione non è esente da rischi. Sono state, infatti, riportate delle reazioni avverse letali, come la sindrome neurolettica maligna.

La malattia di Wilson (un tempo detta anche morbo di Wilson), o degenerazione epatolenticolare, è un disordine genetico trasmesso in modo autosomico recessivo che determina l'accumulo di rame nei tessuti; i sintomi si manifestano a livello neurologico-psichiatrico e soprattutto a livello del fegato. Nei bambini l'esordio è spesso con sintomi epatici, mentre negli adulti sono i sintomi neurologici a esordire per primi. Si può manifestare tra i 5 e i 40 anni, e gli esordi precoci corrispondono a un decorso più grave, pericoloso e rapido. I sintomi appaiono in genere tra i 6 e i 20 anni, anche se in alcuni casi sono stati descritti primi sintomi in pazienti molto più anziani.La condizione è dovuta a una mutazione nella proteina della malattia di Wilson (gene ATP7B). Una singola copia anomala del gene è presente in una persona su cento, senza determinare alcun sintomo, essendo la patologia causata da un gene recessivo (si tratta di portatori sani della malattia). Se un individuo eredita il gene da entrambi i genitori, è a rischio di manifestare la patologia. La malattia di Wilson ha un'incidenza di 2,66/100 000 con una prevalenza di 6,21/100 000. 
La malattia prende il nome da Samuel Alexander Kinnier Wilson (1878-1937), neurologo inglese che per primo descrisse la condizione nel 1912.Senza la cura, la malattia può essere facilmente letale in pochi anni, tuttavia esistono oggi farmaci efficaci in grado di controllarla; la cura prevede l'utilizzo di farmaci chelanti che riducono l'assorbimento di rame e ne rimuovono l'eccesso dall'organismo, farmaci di mantenimento, a volte fisioterapia, e un'adeguata dieta povera di rame, ma occasionalmente è necessario anche un trapianto di fegato in caso di grave insufficienza epatica. A causa della grande variabilità dei sintomi e del decorso, la diagnosi è raramente tempestiva, per cui i pazienti aspettano anche anni, con peggioramento dei sintomi, prima di sapere di esserne affetti e potersi curare. Comunque, se trattata adeguatamente, la malattia regredisce in buona parte e non riduce l'aspettativa di vita dei pazienti, che rimane identica a quella della popolazione sana, così come si può mantenere una buona qualità di vita; tuttavia il trattamento farmacologico e il monitoraggio devono proseguire in maniera costante e cronica per tutta la durata della vita.
La malattia porta il nome del medico britannico Samuel Alexander Kinnier Wilson (1878-1937), un neurologo che ha descritto la condizione, comprese le mutazioni patologiche nel cervello e nel fegato, nel 1912. Il lavoro di Wilson era stato preceduto dalle relazioni del neurologo tedesco Carl Westphal che, nel 1883, definì la condizione come "pseudosclerosi", da quelle del neurologo britannico William Gowers (nel 1888), e dagli studi effettuati nel 1898 da Adolph Strümpell che notò la cirrosi epatica. Nel 1958, il neuropatologo John Nathaniel Cumings, studiò la correlazione tra l'accumulo di rame sia nel fegato sia nel cervello. La presenza di emolisi è stata notata nel 1967.Cumings insieme e contemporaneamente al neurologo neozelandese Derek Denny-Brown, che lavorava negli Stati Uniti, per primi identificarono, nel 1951, un trattamento efficace con il Dimercaprol. Il farmaco veniva iniettato ed è stato una delle prime terapie disponibili in neurologia, un specialistica questa che storicamente era in grado di osservare e diagnosticare, ma che disponeva di pochi trattamenti efficaci. Il primo farmaco efficace come agente chelante orale, la penicillamina, venne scoperta nel 1956 dal neurologo britannico John Walshe. Nel 1982, Walshe introdusse anche la trientina e fu il primo a sviluppare il tetratiomolibdato per uso clinico. La terapia a base di acetato di zinco comparve inizialmente nei Paesi Bassi, dove Schouwink e Hoogenraad l'hanno utilizzata rispettivamente nel1961 e nel 1970, questa terapia fu ulteriormente sviluppata successivamente da Brewer e colleghi dell'Università del Michigan.La base genetica della malattia di Wilson e il collegamento con le mutazioni del gene ATP7B è stata chiarita negli anni ottanta e anni novanta da diversi gruppi di ricerca; tra gli scopritori del gene anche due pediatri italiani, Enrico Parano e Lorenzo Pavone.
Il rame si accumula principalmente nel fegato e nel cervello; a ciò conseguono le manifestazioni rispettivamente epatiche e neuropsichiatriche che rappresentano i principali segni che conducono alla diagnosi. Pazienti con problemi di fegato son soliti rivolgersi prima all'analisi medica, generalmente in età infantile o adolescenziale, rispetto a quelli con sintomi neurologici o psichiatrici, che invece vi si rivolgono dai venti anni in su, quando il quadro clinico è già maggiormente compromesso. Alcuni soggetti affetti dalla malattia sono identificati solo perché imparentati con individui a cui già è stata diagnosticata la malattia di Wilson; successivamente al test, si scopre spesso che molti di questi pazienti hanno già sperimentato i sintomi della malattia senza però ricevere una diagnosi.
I disturbi epatici possono presentarsi con stanchezza, emorragia, dolore addominale o confusione (a causa dell'encefalopatia epatica, cfr. i sintomi neuropsichiatrici della patologia) e ipertensione portale. Inoltre, nel caso in cui la pressione nella vena porta aumenti considerevolmente, appaiono le varici esofagee (vasi sanguigni che sanguinano nell'esofago), splenomegalia (aumento di volume della milza) e ascite (accumulo di fluidi nella cavità addominale). All'esame, possono essere rilevati segni di disagi cronici del fegato come la teleangectasia (vasi sanguigni distesi, di solito sul torace). Spesso nei pazienti che riportano i sintomi è diagnosticata una cirrosi epatica, con fibrosi. Sebbene la maggior parte delle persone con cirrosi abbiano un rischio superiore di sviluppare un tumore del fegato, tale rischio è relativamente basso nei pazienti affetti da malattia di Wilson.Il 5% circa dei pazienti ricevono una diagnosi solo in seguito a improvvisi e acuti problemi epatici, spesso nel contesto di un'anemia emolitica (anemia dovuta alla distruzione eccessiva dei globuli rossi). Ciò conduce a un'anomala produzione delle proteine e a difetti del metabolismo del fegato. Tale metabolismo deviato conduce a un accumulo di prodotti di scarto, come ammoniaca, nel circolo sanguigno. Se tale prodotto irrita il cervello, il paziente sviluppa un'encefalopatia epatica (che può condurre al coma, sino al pericoloso edema cerebrale). L'anemia causa pallore, affaticabilità, tachicardia, dispnea da sforzo, ittero e alterata colorazione delle urine. L'esito finale è un'insufficienza epatica acuta o cronica grave.
Circa la metà dei pazienti con il morbo di Wilson presenta problemi neurologici o psichiatrici. La maggior parte dei pazienti inizialmente manifesta un deterioramento lieve reversibile delle capacità cognitive, assieme a cambiamenti comportamentali. In seguito giungono sintomi neurologici specifici, spesso sotto forma di parkinsonismo: aumentata rigidità, ipertono, in casi gravi camptocormia, ossia tipica postura in avanti con arti in flessione, tratto di Gowers/festinatio e rallentamento dei comuni movimenti, con o senza un tipico tremore alle mani a riposo, scialorrea, espressioni facciali mascherate (amimia); comuni sono i difetti nell'articolazione del linguaggio (disartria); sono presenti anche atassia (assenza di coordinazione) e distonia temporanea, cioè improvvisi e incontrollati movimenti di parti del corpo: si notano contrazioni muscolari involontarie simili a cloni e altre discinesie come posture bizzarre, estensioni forzate, torsioni attorno a una singola articolazione, crampi, spasmi, contratture, tremore in movimento, in genere del capo o degli arti superiori, ipocinesia, miotonia, sindrome delle gambe senza riposo/acatisia.I sintomi neurologici più comuni nel morbo di Wilson sono tuttavia convulsioni ed emicrania.A volte si manifestano difficoltà a deglutire (disfagia), diplopia, affaticamento muscolare e generale, astenia, dolore muscolare, disautonomia, sincope, difficoltà nella scrittura (disgrafia e riduzione di dimensione della scrittura, cosiddetta micrografia parkisoniana). Raramente può anche presentarsi con dei sintomi di apparente poli-neuropatia.Problemi psichiatrici dovuti alla malattia di Wilson possono includere cambi comportamentali quali la depressione, l'ansia, la confusione mentale, fino alla psicosi (delirio, paranoia, allucinazioni, potendo mimare la schizofrenia e il disturbo schizoaffettivo) e in fase avanzata sintomi somiglianti a quelli iniziali della demenza subcorticale e della demenza frontotemporale (disturbi dell'umore di origine non psichiatrica, impulsività, compromissione del giudizio, tendenza a promiscuità e ipersessualità oppure apatia e iposessualità, disfunzione esecutiva con scarsa pianificazione e processo decisionale, lentezza di pensiero, perdita di memoria ma senza segni di afasia, aprassia o agnosia presenti nelle vere demenze). Si può infine verificare la paralisi pseudobulbare.
I sintomi psichiatrici sono comunemente osservati insieme con i sintomi neurologici, raramente si manifestano da soli. Questi sintomi spesso non sono ben definiti e si possono attribuire ad altre cause. Per questo la diagnosi del morbo di Wilson è raramente fatta quando solo i sintomi psichiatrici sono presenti, in quanto il medico può essere tratto in inganno pensando a una patologia puramente psichica.
occhi: anelli di Kayser-Fleischer. Essi sono dovuti alla deposizione di rame nella membrana di Descemet della cornea. Non si verificano in tutte le persone e possono essere visibili all'esame con la lampada a fessura. La malattia di Wilson è anche associata a cataratte, pigmentazione marrone o verde della capsula. Gli anelli di Kayser-Fleischer si verificano nel 66% dei casi;
reni e apparato scheletrico: acidosi tubulare renale di tipo "distale", una malattia che porta a nefrocalcinosi (nefropatia metabolica da accumulo di calcio nei reni), indebolimento delle ossa (a causa della perdita di calcio e fosfato) con osteoporosi, osteomalacia e artrosi (presenza di artralgia, osteofiti, artrosi vertebrale della colonna spinale che causa danni alle radici nervose), e occasionalmente aminoaciduria (perdita di aminoacidi nelle urine, necessari per sintesi proteica);
cuore: la cardiomiopatia (debolezza miopatica del muscolo del cuore) acquisita è un problema raro, ma riconosciuto nella malattia di Wilson e può portare a insufficienza cardiaca e aritmie cardiache (episodi di irregolare battito del cuore);
ormoni e sistema endocrino: ipoparatiroidismo (insufficienza di funzionamento delle ghiandole paratiroidi, che porta a bassi livelli di calcio plasmatico), infertilità, amenorrea, pubertà ritardata e aborti spontanei abituali; raramente ipotiroidismo;
cute: a volte lunule delle unghie di colore ceruleo, xerosi (pelle secca), pigmentazione anomala, facilità alle infezioni cutanee;
miscellanea: anoressia, inappetenza, perdita del gusto (ageusia), secchezza e diradamento dei capelli (lieve alopecia), agranulocitosi, disturbi gastrointestinali e digestivi in conseguenza dei problemi al fegato, disturbi alle mucose, facilità all'anafilassi allergica.
Il gene responsabile della malattia di Wilson (ATP7B) è stato individuato e mappato sul cromosoma 13 (13q14.3) e si esprime principalmente nel fegato, reni, e nella placenta. Il gene codifica per un'ATPasi di trasporto di tipo P che ha la funzione di regolare l'efflusso di rame dall'epatocita nella bile e il suo legame alla ceruloplasmina. 
Le mutazioni sono rilevate nel 90% dei soggetti. La maggior parte (60%) sono mutazioni omozigoti del gene ATP7B (due copie anomale) e il 30% ha solo una copia anomala (mutazione eterozigote). Il dieci per cento non presenta alcuna mutazione rilevabile.Anche se 300 mutazioni del gene ATP7B sono state descritte, nella maggior parte dei casi di malattia di Wilson nella popolazione sono dovuti a un piccolo numero di mutazioni specifiche per quella data popolazione. Per esempio, nelle popolazioni occidentali, la mutazione del gene H1069Q (sostituzione di una istidina con una glutammina nella posizione 1069 della proteina) è presente nel 37-63% dei casi, mentre in Cina questa mutazione è molto rara, mentre la R778L (arginina al posto di leucina nella posizione 778) si trova più frequentemente. Relativamente poco si sa circa l'impatto relativo delle varie mutazioni, anche se la mutazione H1069Q sembra, secondo alcuni studi, portare a insorgenza soprattutto di problemi neurologici successivamente.Una variazione nel gene normale PRNP può modificare il decorso della malattia, ritardando l'età di insorgenza e modificandone i sintomi. Questo gene, infatti, produce una proteina prionica, che è attiva nel cervello e in altri tessuti e sembra anche essere coinvolta nel trasporto del rame. Il ruolo del gene ApoE è stato inizialmente sospettato ma non è stato confermato successivamente da studi.La malattia è ereditata con modalità autosomica recessiva. Per la trasmissione, entrambi i genitori di un individuo affetto devono possedere un gene alterato. La maggior parte non ha una storia familiare della malattia. Le persone con un solo gene anomalo sono chiamati portatori (eterozigoti) e possono avere lievi anomalie, clinicamente insignificanti, del metabolismo del rame.La malattia di Wilson è la più comune causa di un gruppo di malattie ereditarie che causano il sovraccarico di rame nel fegato. Tutte possono causare cirrosi in giovane età. Le altre malattie del gruppo sono: la cirrosi infantile indiana, la cirrosi tirolese infantile endemica e la tossicosi idiopatica del rame. Queste malattie non sono, però, legate a mutazioni del gene ATP7B. Infatti, per esempio, la cirrosi infantile indiana è stata collegata a mutazioni del gene KRT8 e KRT18.
Il rame è necessario all'organismo per un certo numero di funzioni fisiologiche, esso è soprattutto un cofattore per il corretto funzionamento di una serie di enzimi come: la citocromo-c ossidasi, la ceruloplasmina, la dopamina β-idrossilasi, la superossido dismutasi e la monofenolo monoossigenasi.Il rame entra nel corpo attraverso il tratto digestivo. Una proteina trasportatrice: 
la CMT1, posta sulle cellule del piccolo intestino, trasporta il rame al loro interno, dove viene legato, in parte con qualche metallotioneina e in parte trasportato dalla ATOX1 verso l'apparato del Golgi dell'enterocita. Qui, in risposta alle concentrazioni crescenti di rame, un enzima chiamato ATP7A rilascia il rame nella vena porta e poi verso il fegato.
le cellule epatiche possiedono anch'esse loro la proteina CMT1 che trasporta al loro interno il rame, dove esso viene legato da una proteina ad attività enzimatica ferrossidasica, la ceruloplasmina. Qui, l'enzima ATP7B, provvede a rilasciarlo nel sangue, oppure a rimuovere dal fegato quello in eccesso, secernendolo all'interno della bile.Entrambe le funzioni di ATP7B risultano alterate nella malattia di Wilson. Il rame si accumula così nel tessuto epatico, la ceruloplasmina viene ancora secreta ma in una forma deficitaria di rame e che si degrada rapidamente nella circolazione sanguigna.Quando la quantità di rame nel fegato travolge le proteine che normalmente lo legano, si verifica il danno ossidativo attraverso un processo noto come il reazione di Fenton. 
Questa ossidazione patologica comporta un verificarsi di epatiti non infettive, fibrosi (deposizione di tessuto connettivo) e cirrosi. 
Il fegato rilascia nel sangue anche il rame che non è legato alla ceruloplasmina. Questo rame libero si diffonde in tutto il corpo ma va a colpire soprattutto gli occhi, i reni e il cervello.
Nel cervello la maggior parte del rame si deposita nei gangli basali, in particolare nel putamen e nel globo pallido (insieme chiamati nucleo lenticolare). Queste aree, è noto che normalmente partecipano al coordinamento del movimento e giocano un ruolo significativo nei processi neurocognitivi, come l'elaborazione degli stimoli e la regolazione dell'umore. Danni a queste aree (assieme alla possibile encefalopatia epatica), conseguentemente, producono i sintomi neuropsichiatrici osservati nella malattia di Wilson.Non è chiaro perché la malattia di Wilson causi emolisi, ma diversi indizi suggeriscono che alti livelli di rame non legato alla ceruloplasmina abbiano: un effetto diretto sull'ossidazione dell'emoglobina, sull'inibizione dei fornitori enzimatici di energia del globulo rosso o comportino un danno diretto sulla loro membrana cellulare.
La malattia di Wilson può essere sospettata sulla base di uno qualsiasi dei sintomi di cui sopra oppure quando un parente stretto ne è stato trovato affetto. La maggior parte dei pazienti presenta test di funzionalità epatica anomali, come elevate transaminasi e bilirubina. Se il danno epatico è significativo, i livelli di albumina possono essere bassi a causa di una incapacità delle cellule epatiche danneggiate di produrre questa proteina. Allo stesso modo, il tempo di protrombina (un test di coagulazione del sangue) può essere prolungato, in quanto il fegato non è in grado di produrre proteine note come fattori della coagulazione. I livelli di fosfatasi alcalina sono relativamente bassi nei soggetti ammalati e questo è legato all'insufficienza epatica acuta.Non esiste un test completamente affidabile per la diagnosi del morbo di Wilson, ma i livelli di ceruloplasmina e rame plasmatici, nonché della quantità di rame escreto nelle urine durante un periodo di 24 ore, sono utilizzati per capire la quantità di rame presente nel corpo. La prova standard ideale per la diagnosi è comunque la biopsia epatica.
I livelli di ceruloplasmina sono anormalmente bassi (<0,2 g/L) nell'80-95% dei casi di malattia. Possono, tuttavia, essere presenti livelli normali in soggetti con infiammazione in corso, in quanto è una proteina di fase acuta. Valori bassi di ceruloplasmina si trovano anche nella malattia di Menkes e nella aceruloplasminemia, malattie molto più rare della malattia di Wilson.
La combinazione di sintomi neurologici, livello basso di ceruloplasmina e la presenza degli anelli di Kayser-Fleischer negli occhi sono considerati sufficienti per la diagnosi del morbo di Wilson. In molti casi, tuttavia, sono necessari ulteriori accertamenti.
I valori di rame nel siero sono bassi, ma paradossalmente sono elevati nelle urine. Per l'esame, l'urina viene raccolta per 24 ore in una bottiglia con un rivestimento privo di rame. Livelli superiori a 100 µg/24h (1,6 µmol/24h) confermano la malattia di Wilson e dei livelli superiori a 40 µg/24h (0,6 µmol/24h) sono fortemente indicativi. Alti livelli di rame nelle urine non sono però univoci per la malattia di Wilson. A volte essi vengono, infatti, osservati nelle epatiti autoimmuni e nelle colestasi (qualsiasi malattia che ostacola il flusso della bile dal fegato all'intestino tenue).Nei bambini, può essere utilizzato il test alla penicillamina. Viene somministrata una dose orale di 500 mg di penicillamina e vengono raccolte le urine delle 24 ore. Se queste contengono più di 1 600 mg (25 micromoli) di rame, ciò diventa un indicatore affidabile della malattia di Wilson. Questo test non è stato però convalidato per l'utilizzo su persone adulte.
Una volta che gli esami hanno indicato il morbo di Wilson, il test ideale della diagnosi di certezza è il prelievo di una piccola quantità di tessuto epatico attraverso una biopsia epatica. Il tessuto prelevato viene valutato al microscopio per identificare il grado di steatosi epatica e cirrosi. Esami istochimici sono poi utilizzati per quantificare la quantità di rame e misurare la gravità della accumulo. Un livello di 250 µg di rame per grammo di tessuto epatico secco conferma la malattia di Wilson. Occasionalmente si possono trovare bassi livelli di rame, in tal caso combinazione dei risultati della biopsia con tutti gli altri esami effettuati potrebbe ancora portare a una diagnosi formale di Wilson.Nei primi stadi della malattia, la biopsia mostra tipicamente steatosi (deposizione di materiale grasso), aumento di glicogeno nel nucleo e aree di necrosi (morte cellulare). Nella malattia più avanzata, i cambiamenti osservati sono molto simili a quelli osservati nelle epatiti autoimmuni, come l'infiltrazione di cellule infiammatorie, necrosi frammentarie e fibrosi (tessuto cicatriziale). Nella malattia avanzata, infine, la cirrosi è la conseguenza principale. In caso di insufficienza epatica acuta, la degenerazione delle cellule epatiche e la distruzione dell'architettura normale del tessuto porta a un contesto cirrotico. I metodi istochimici per la rilevazione di rame sono incoerenti e inaffidabili e se effettuati da soli sono considerati insufficienti per stabilire una diagnosi precisa.
Se sono presenti sintomi neurologici, la risonanza magnetica del cervello viene di solito eseguita; essa può mostrare anche il "volto del panda gigante" caratteristico della malattia. La risonanza magnetica nucleare (RMN) e/o la tomografia assiale computerizzata (TAC) possono mostrare alterazioni nei gangli basali e nella materia bianca subcorticale, o atrofia di alcune parti di essi.
L'analisi delle mutazione del gene ATP7B, così come degli altri geni legati all'accumulo di rame nel fegato, può essere eseguita. Una volta che una mutazione è confermata è utile fare uno screening sui membri della famiglia.
Malattie neurodegenerative (es. malattia di Parkinson con demenza da corpi di Lewy, parkinsonismi da altra origine, altre demenze, corea di Huntington), neuromuscolari (es. MELAS) e demielinizzanti (es. sclerosi multipla)
Cirrosi epatica di altra origine (alcolismo, cirrosi infantile indiana, cirrosi tirolese infantile endemica, tossicosi idiopatica del rame)
Patologie psichiatriche come schizofrenia, disturbo schizoaffettivo, psicosi...
In generale, una dieta povera di alimenti contenenti rame è raccomandata, vanno evitati: funghi, noci, cioccolato, frutta secca, fegato animale e frutti di mare. Non è necessario, tranne in fase acuta di cirrosi, che il paziente escluda del tutto le bevande alcoliche, dato che non si tratta di un'insufficienza epatica primaria, ma dovuta a intossicazione cronica da rame.
Sono disponibili diversi trattamenti farmacologici per la malattia di Wilson. Alcuni tendono ad aumentare l'eliminazione del rame dal corpo mentre altri prevengono l'assorbimento del rame dalla dieta.
In generale, la penicillamina è il primo farmaco usato. Questa lega il rame (chelazione) e lo porta a essere escreto attraverso le urine. La penicillamina non è priva di controindicazioni: circa il 20%, infatti, soffre di effetti collaterali o complicanze del trattamento come il lupus farmaco-indotto (causa dolori articolari ed eruzioni cutanee).
In coloro che hanno anche sintomi neurologici, la quasi metà soffre di un paradossale peggioramento dei sintomi. Mentre questo fenomeno si osserva anche in altri trattamenti per la malattia di Wilson, di solito questo è considerato come un'indicazione valida alla sospensione penicillaminica per incominciare un trattamento di seconda linea. I pazienti intolleranti alla penicillamina possono incominciare la terapia con cloridrato di trientina (triethylene tetramine dihydrochloride o 2,2,2-tetramine), che possiede anche proprietà chelanti. Alcuni raccomandano la trientina come trattamento di prima linea, ma l'esperienza con penicillamina è maggiore. Un agente con nota attività per il trattamento nella malattia di Wilson ulteriore è il tetratiomolibdate (tetrathiomolybdate); però questo trattamento è ancora considerato sperimentale, anche se alcuni studi hanno mostrato un effetto benefico.Una volta che tutti i valori sono ritornati alla normalità, lo zinco (di solito sotto forma di una prescrizione di acetato di zinco, chiamato GALZIN) può essere utilizzato al posto di chelanti per mantenere stabili i livelli di rame nel corpo. Lo zinco stimola la metallotioneina, una proteina presente nelle cellule dell'intestino che lega il rame e impedisce il loro assorbimento e quindi il trasporto nel fegato. La terapia di zinco è continuata tranne quando avviene una ripresa dei sintomi o quando l'escrezione urinaria di rame aumenta.Nei rari casi in cui nessuno dei trattamenti per via orale risulti efficace e soprattutto nei casi di grave malattia neurologica, il dimercaprolo risulta necessario. Questo farmaco viene iniettato per via intramuscolare, ogni poche settimane, esso presenta una serie di spiacevoli effetti collaterali come il dolore.Le persone che sono asintomatiche (ad esempio quelli a cui è stata diagnosticata grazie allo screening familiare o a seguito di test con risultati anomali) vengono generalmente trattate pure, poiché l'accumulo di rame può causare danni nel lungo termine. Non è chiaro se queste persone possano essere trattate meglio con la penicillamina o con l'acetato di zinco.
La fisioterapia è utile per quei pazienti che presentano la forma neurologica della malattia. Il trattamento con chelanti del rame può richiedere fino a sei mesi per tornare a lavorare e la terapia fisica può aiutare a far fronte all'atassia, alla distonia e ai tremori, così come può impedire lo sviluppo di contratture che possono derivare da distonia.
Il trapianto di fegato è una cura efficace per la malattia di Wilson, ma è utilizzato solo in scenari di particolare gravità a causa dei numerosi rischi e complicazioni associate alla procedura chirurgica. Viene utilizzato principalmente nelle persone con insufficienza epatica fulminante che non rispondono al trattamento medico o in quelli con avanzata malattia epatica cronica. Il trapianto di fegato è evitato nei casi di grave malattia neuropsichiatrica, in cui la sua efficacia non è stata dimostrata.
Joseph C. Segen, Concise Dictionary of Modern Medicine, New York, McGraw-Hill, 2006, ISBN 978-88-386-3917-3.
 Stephen L. Hauser, Harrison: Neurologia clinica, Casarile (Milano), McGraw-Hill, 2007, ISBN 978-88-386-3923-4.
 RE. Tanzi, K. Petrukhin; I. Chernov; JL. Pellequer; W. Wasco; B. Ross; DM. Romano; E. Parano; L. Pavone; LM. Brzustowicz, The Wilson disease gene is a copper transporting ATPase with homology to the Menkes disease gene., in Nat Genet, vol. 5, nº 4, dicembre 1993,  pp. 344-50, DOI:10.1038/ng1293-344, PMID 8298641.
(EN) George J. Brewer, Wilson's disease: a clinician's guide to recognition, diagnosis, and management, Springer, 1º maggio 2001, ISBN 978-0-7923-7354-4.
(EN) Frederick J. Suchy, Ronald J. Sokol e William F. Balistreri, Liver disease in children, Cambridge University Press, 2007,  pp. 639–, ISBN 978-0-521-85657-7.
(EN) John McDonald, Andrew Burroughs e Brian Feagan, Evidence-Based Gastroenterology and Hepatology, John Wiley and Sons, 28 settembre 2010,  pp. 493–, ISBN 978-1-4051-8193-8.
(EN) Anthony S. Fauci, Eugene Braunwald, Dennis Kasper, Stephen Hauser, Dan L. Longo, Harrison's Manual of Medicine, McGraw Hill Professional, 19 marzo 2009,  pp. 975–, ISBN 978-0-07-147743-7.
(EN) Alex J. Mitchell, Neuropsychiatry and behavioural neurology explained, Elsevier Health Sciences, 2004,  pp. 171–, ISBN 978-0-7020-2688-1. URL consultato il 12 giugno 2011.
(EN) Eugene R. Schiff, Michael F. Sorrell e Willis C. Maddrey, Schiff's diseases of the liver, Lippincott Williams & Wilkins, 2007,  pp. 1032–, ISBN 978-0-7817-6040-9.
(EN) Frances Talaska Fischbach e Marshall Barnett Dunning, A manual of laboratory and diagnostic tests, Lippincott Williams & Wilkins, 2009,  pp. 640–, ISBN 978-0-7817-7194-8.
(EN) LM. Baddour, AE. Epstein; CC. Erickson; BP. Knight; ME. Levison; PB. Lockhart; FA. Masoudi; EJ. Okum; WR. Wilson; LB. Beerman; AF. Bolger, Update on cardiovascular implantable electronic device infections and their management: a scientific statement from the American Heart Association., in Circulation, vol. 121, nº 3, gennaio 2010,  pp. 458-77, DOI:10.1161/CIRCULATIONAHA.109.192665, PMID 20048212.
(EN) NA. Khan, B. Hemmelgarn; RJ. Herman; CM. Bell; JL. Mahon; LA. Leiter; SW. Rabkin; MD. Hill; R. Padwal; RM. Touyz; P. Larochelle, The 2009 Canadian Hypertension Education Program recommendations for the management of hypertension: Part 2--therapy., in Can J Cardiol, vol. 25, nº 5, maggio 2009,  pp. 287-98, PMID 19417859.
(EN) GL. Myers, RH. Christenson; M. Cushman; CM. Ballantyne; GR. Cooper; CM. Pfeiffer; SM. Grundy; DR. Labarthe; D. Levy; N. Rifai; PW. Wilson, National Academy of Clinical Biochemistry Laboratory Medicine Practice guidelines: emerging biomarkers for primary prevention of cardiovascular disease., in Clin Chem, vol. 55, nº 2, febbraio 2009,  pp. 378-84, DOI:10.1373/clinchem.2008.115899, PMID 19106185.
(EN) DA. Fitzgerald, RJ. Massie; GM. Nixon; A. Jaffe; A. Wilson; LI. Landau; J. Twiss; G. Smith; C. Wainwright; M. Harris, Infants with chronic neonatal lung disease: recommendations for the use of home oxygen therapy., in Med J Aust, vol. 189, nº 10, novembre 2008,  pp. 578-82, PMID 19012558.
(EN) N. Beydon, SD. Davis; E. Lombardi; JL. Allen; HG. Arets; P. Aurora; H. Bisgaard; GM. Davis; FM. Ducharme; H. Eigen; M. Gappa, An official American Thoracic Society/European Respiratory Society statement: pulmonary function testing in preschool children., in Am J Respir Crit Care Med, vol. 175, nº 12, giugno 2007,  pp. 1304-45, DOI:10.1164/rccm.200605-642ST, PMID 17545458.
(EN) W. Wilson, KA. Taubert; M. Gewitz; PB. Lockhart; LM. Baddour; M. Levison; A. Bolger; CH. Cabell; M. Takahashi; RS. Baltimore; JW. Newburger, Prevention of infective endocarditis: guidelines from the American Heart Association: a guideline from the American Heart Association Rheumatic Fever, Endocarditis and Kawasaki Disease Committee, Council on Cardiovascular Disease in the Young, and the Council on Clinical Cardiology, Council on Cardiovascular Surgery and Anesthesia, and the Quality of Care and Outcomes Research Interdisciplinary Working Group., in J Am Dent Assoc, vol. 138, nº 6, giugno 2007,  pp. 739-45, 747-60, PMID 17545263.
 Malattia di Wilson, su thes.bncf.firenze.sbn.it, Biblioteca Nazionale Centrale di Firenze. 
(EN) Malattia di Wilson, su Enciclopedia Britannica, Encyclopædia Britannica, Inc. 

La malattia infiammatoria pelvica (in inglese Pelvic Inflammatory Disease, PID) è una infezione della parte superiore del sistema riproduttivo femminile, vale a dire dell'utero, delle tube di Falloppio e delle ovaie, all'interno del bacino. Spesso si presenta senza alcun sintomo evidente. I segni e i sintomi, quando si presentano possono includere dolore addominale inferiore, perdite vaginali, febbre, minzione con sensazione di bruciore, rapporti sessuali dolorosi e mestruazioni irregolari. La condizione, se non trattata, può portare a complicazioni a lungo termine tra cui infertilità, gravidanza ectopica, dolore pelvico cronico e il cancro.La malattia è causata dalla diffusione dei batteri nella vagina e nella cervice. Infezioni da Chlamydia trachomatis o Neisseria gonorrhoeae sono presenti dal 75% al 90% dei casi. Spesso sono coinvolti più batteri diversi. In assenza di un trattamento, circa il 10% di quelli con una infezione da clamidia e il 40% di quelli con una infezione da gonorrea svilupperà una malattia infiammatoria pelvica. I fattori di rischio sono simili, in generale, a quelli delle infezioni sessualmente trasmesse e includono un numero elevato di partner sessuali e l'uso di droghe. Le lavande vaginali possono aumentare anch'esse il rischio. Tipicamente la diagnosi si basa sulla presentazione dei segni e dei sintomi. Si raccomanda che la malattia possa essere considerata in tutte le donne in età fertile che hanno dolori al basso addome. Una diagnosi definitiva può essere formulata trovando del pus nelle tube di Falloppio, durante un intervento chirurgico. L'ecografia può anche essere utile nella diagnosi.La prevenzione per la malattia include non avere rapporti sessuali o avere un ristretto numero di partner e fare uso dei preservativi. Lo screening delle donne a rischio di infezione da Chlamydia, seguito da un trattamento adeguato, diminuisce il rischio della malattia. Se la diagnosi viene sospettata, si consiglia di procedere con un trattamento. Il trattamento dovrebbe essere esteso anche i partner sessuali passati della donna. In coloro con sintomi lievi o moderati, una singola iniezione dell'antibiotico ceftriaxone, seguito da due settimane di somministrazione di doxiciclina e, eventualmente, metronidazolo per via orale è comunemente raccomandato. Per coloro in cui non si nota un miglioramento dopo tre giorni o chi ha sperimentato una grave forma di infezione, la somministrazione per via endovenosa di antibiotici deve essere utilizzata.Nel 2008, a livello mondiale circa 106 milioni di casi di clamidia e 106 milioni di casi di gonorrea si sono verificati. Il numero di casi di malattia infiammatoria pelvica, tuttavia, non è chiaro. Si stima che colpisca circa l'1,5% delle giovani donne ogni anno. Secondo alcune stime, la condizione negli Stati Uniti interessa circa un milione di persone ogni anno. A partire dal 1970, l'utilizzo di un tipo di dispositivo intrauterino (IUD), noto come lo scudo Dalkon ha portato ad un aumento dei tassi dell'infezione pelvica. Gli attuali IUD non sono associati a questo problema, dopo il primo mese di utilizzo.I processi infiammatori delle tube (salpingiti) e dell'ovaio (ovarite) vengono definiti annessiti: poiché in queste affezioni la flogosi si estende spesso anche al peritoneo, si parla di malattia infiammatoria pelvica.
Nel 2008, a livello mondiale si sono verificati circa 106 milioni di casi di clamidia e 106 milioni di casi di gonorrea. Il numero di casi infiammazione pelvica, tuttavia, non sono chiari. Si stima che colpisca circa il 1,5 per cento delle giovani donne ogni anno. Si stima che negli Stati Uniti la condizione interessi circa un milione di persone ogni anno. L'incidenza è più elevata negli adolescenti e nelle puerpere. La condizione provoca più di 100.000 casi di infertilità, negli soli Stati Uniti, ogni anno.
Il Chlamydia trachomatis e il Neisseria gonorrhoeae sono di solito la principale causa della malattia infiammatoria pelvica. I dati suggeriscono che spesso la condizione è polimicrobica. Microorganismi anaerobi facoltativi sono stati ottenuti dal tratto genitale superiore, mentre il N. gonorrhoeae è stato isolato nelle tube di Falloppio, altri organismi anaerobici facoltativi sono stati individuati nel tessuto endometriale.La struttura anatomica degli organi interni e dei tessuti del tratto riproduttivo femminile forniscono un percorso per gli agenti patogeni che ascendono dalla vagina dirigendosi verso la cavità pelvica. Il disturbo della naturale flora batterica vaginale associato a vaginosi batterica aumenta il rischio della malattia infiammatoria pelvica.N. gonorrhoeae e C. trachomatis sono gli organismi più comuni. Le infezioni meno comuni sono state causate esclusivamente da organismi anaerobi facoltativi. Gli anaerobi facoltativi e i batteri sono stati isolati nel 50% dei pazienti; mentre nel tratto genitale superiore sono stati trovati in quasi i due terzi dei pazienti con la condizione. I microrganismi associati con la malattia infiammatoria pelvica sono elencati di seguito.
I seguenti batteri sono rienuti per essere causa della malattia ifiammatoria pelvica:
I sintomi della malattia infiammatoria pelvica variano da nessuno (forma asintomatica) a gravi. Tra i possibili sintomi: febbre, 
dolore pelvico recente e bilaterale, dolore pelvico durante i rapporti sessuali (dispareunia) e sanguinamento post-coitale, dolore che inizia al termine delle mestruazioni, dolore durante l'esplorazione vaginale ai movimenti di lateralizzazione impressi all'utero, addome non perfettamente trattabile, tumefazione in sede annessiale, mestruazioni irregolari.Altre complicazioni includono endometrite, salpingite, ascesso tubo-ovarico, peritonite pelvica, periappendicite e periepatite.
Un esame obiettivo ginecologico è fondamentale per formulare una diagnosi con cui possono essere osservate una cervicite mucopurulenta e l'uretrite. Nei casi più gravi, ulteriori esami diagnostici possono essere richiesti, come la laparoscopia, la coltura dei batteri ottenuti tramite campionamento intra-addominale o la biopsia dei tessuti.La laparoscopia è in grado di visualizzare aderenze a "corda di violino", caratteristiche della sindrome di Fitz-Hugh-Curtis, e altri ascessi che possono essere presenti.Altre tecniche di imaging biomedico, come l'ecografia, la tomografia computerizzata (TC) e la risonanza magnetica possono aiutare nella diagnosi. Gli esami del sangue possono aiutare ad identificare la presenza di infezione, attraverso test quali la velocità di eritrosedimentazione (VES), i valori della proteina C-reattiva e la ricerca di DNA di batteri.Il Nucleic Acid Test (AAT), il direct fluorescent antibody (DFA) e l'enzyme-linked immunosorbent assay (ELISA) sono molto sensibili e in grado di identificare gli agenti patogeni specifici presenti. I test sierologici per gli anticorpi non appaiono così utili in quanto la presenza dei microrganismi in persone sane può confondere l'interpretazione dei livelli di titolo anticorpale.Criteri diagnostici definitivi comprendono l'evidenza istopatologica di endometrite, l'ispessimento delle tube di Falloppio o i risultati di una laparoscopia. Due terzi dei pazienti con evidenza laparoscopica di una precedente infiammazione pelvica non erano a conoscenza di esserne affetti, ma anche la condizione asintomatica può causare gravi danni. L'identificazione laparoscopica è utile nella diagnosi di malattia delle tube.
Un certo numero di altre patologie possono provacare sintomi simili, tra cui: appendicite, gravidanza ectopica, emorragia o rottura di cisti ovariche, endometriosi, gastroenterite, peritonite e vaginosi.La malattia infiammatoria pelvica può presentarsi con maggior probabilità quando vi è una precedente storia di infezione, un recente rapporto sessuale, recente inizio delle mestruazioni, inserimento di un dispositivo intrauterino o se il proprio partner ha una infezione a trasmissione sessuale.La malattia infiammatoria pelvica acuta è altamente improbabile, quando non vi sono stati rapporti recenti o un dispositivo intrauterino non è presente. Un test di gravidanza sierologico può essere eseguito per escludere una gravidanza ectopica. La culdocentesi è in grado di differenziare tra emoperitoneo (rottura di gravidanza ectopica o cisti emorragica) dalla sepsi pelvica (salpingite, rottura di ascesso pelvico o di appendice).L'ecografia pelvica e vaginale è utile per la diagnosi della malattia infiammatoria pelvica. Nelle prime fasi dell'infezione, l'ecografia può apparire normale. Col progredire della malattia, risultati non specifici possono includere liquido libero pelvico, ispessimento endometriale, distensione della cavità uterina da liquido o gas. In alcuni casi i confini dell'utero e delle ovaie possono essere indistinti. L'ingrossamento delle ovaie, accompagnato dall'aumento del numero di piccole cisti è correlabile con la malattia infiammatoria pelvica.Raramente si ricorre alla laparoscopia per diagnosticare la condizione, dato che non è prontamente disponibile. Inoltre, potrebbe non rilevare sottili infiammazione delle tube di Falloppio e non riesce a rilevare l'endometrite.
Spesso il trattamento viene iniziato senza che vi sia la conferma dell'infezione, per via delle gravi complicanze che possono derivare se la cura viene ritardata troppo. Il trattamento dipende l'agente infettivo e generalmente implica l'uso di una terapia antibiotica. Se non vi è alcun miglioramento entro due o tre giorni, alla paziente viene consigliato di provare ulteriori trattamenti farmacologici. Il ricovero in ospedale diventa a volte necessario se vi sono altre complicazioni. Trattare i partner sessuali per eventuali malattie sessualmente trasmissibili può aiutare nel trattamento e nella prevenzione.Per le donne con una infiammazione pelvica di lieve o moderata gravità, terapie orali o parenteralo  sembrano essere efficaci. I regimi tipici includono il cefotetan o la cefoxitina più la doxiciclina, la clindamicina con la gentamicina. Un regime alternativo è la somministrazione parenterale di ampicillina/sulbactam in aggiunta alla doxiciclina. Un'altra alternativa è quella di utilizzare un regime parenterale con ceftriaxone o cefoxitina più doxiciclina. L'esperienza clinica guida la decisione per quanto riguarda la transizione da parenterale alla terapia orale, che può essere iniziato di solito entro 24-48 ore dopo che si riscontra un miglioramento clinico.
Anche quando l'infezione è guarita, i suoi effetti possono essere permanenti; ciò rende la sua precoce identificazione essenziale per una buona prognosi. Il trattamento, con conseguente cura, è molto importante nella prevenzione di danni al sistema riproduttivo. L'eventuale formazione di tessuto cicatriziale a causa di uno o più episodi di malattia infiammatoria pelvica può portare al blocco delle tube, aumentando il rischio di incapacità di rimanere incinta e ad un dolore pelvico/addominale per lungo tempo. Talune occorrenze, come un intervento chirurgico in zona pelvica, il periodo di tempo subito dopo il parto, il verificarsi di un aborto spontaneo o un aborto, aumentano il rischio di contrarre un'infezione che può portare a recidive della malattia.
La malattia infiammatoria pelvica può causare cicatrici all'interno del sistema riproduttivo, che possono poi causare gravi complicazioni, tra cui dolore cronico pelvico, infertilità, gravidanza ectopica (la principale causa di decessi legati alla gravidanza nelle donne adulte) e altre complicazioni della gravidanza. Occasionalmente, l'infezione può diffondersi al peritoneo e causare infiammazione e formazione di tessuto cicatriziale sulla superficie esterna del fegato (sindrome Fitz-Hugh-Curtis).
Si tratta dell'associazione tra Malattia Infiammatoria Pelvica ed aderenze tra diaframma e fegato. L'agente eziopatologico è più frequentemente il Gonococco. Caratteristica della malattia è l'associazione di sintomi ginecologici ed epatici. La prognosi non è peggiore rispetto alla forma solo ginecologica.
Eseguire regolari test per le infezioni sessualmente trasmesse è utile per la prevenzione. Il rischio di contrarre la malattia infiammatoria pelvica può essere ridotto dai seguenti comportamenti:
L'utilizzo combinato di pillole anticoncezionali ormonali aiuta a ridurre le probabilità di contrarre infiammazioni per via dell'ispessimento del muco cervicale, impedendo così l'ascesa di organismi dal tratto genitale inferiore.
Consultare un medico dopo aver appreso che il partner attuale o un ex partner possa aver avuto un'infezione a trasmissione sessuale.
Diligenza nell'evitare attività vaginale, in particolare i rapporti dopo la fine di una gravidanza (parto, aborto spontaneo o aborto) o dopo alcune procedure ginecologiche, per garantire che la cervice si chiuda.
La monogamia sessuale che limita l'attività sessuale ad un partner esclusivo e che non abbia partner sessuali al di fuori della coppia.
(EN) Thomas E. Andreoli e Russell L. Cecil, Cecil Essentials Of Medicine, 5th, Philadelphia, W. B. Saunders, 2001, ISBN 978-0-7216-8179-5.
(EN) Barbara Hoffman, Williams gynecology, 2nd, New York, McGraw-Hill Medical, 2012, ISBN 978-0-07-171672-7.
(EN) Ulrich H. Reichard, Monogamy: past and present, in Ulrich H. Reichard e Christophe Boesch (a cura di), Monogamy: Mating Strategies and Partnerships in Birds, Humans and Other Mammals, Cambridge University Press, 2003, ISBN 978-0-521-52577-0.
Wikimedia Commons contiene immagini o altri file su malattia infiammatoria pelvica
(EN) Malattia infiammatoria pelvica, su Enciclopedia Britannica, Encyclopædia Britannica, Inc.
La malocclusione dentale è un'errata chiusura delle arcate dentali. Per definizione è il modo migliore che le arcate dentali hanno per raggiungere la massima intercuspidazione, ossia il maggior numero di contatti fra i denti, necessario per esprimere la forza dei muscoli masticatori: masseteri, temporali e pterigoidei. Ciò assume il massimo significato durante l'atto deglutitorio, senza interposizione linguale.
Generalmente è dovuta a un insufficiente allineamento dei denti stessi nelle arcate dentali oppure a una eccessiva discrepanza in senso antero-posteriore e/o trasversale delle basi ossee che sostengono i denti.
La malocclusione si genera come ricerca della massima intercuspidazione, evitando qualunque, anche il benché minimo precontatto fra le arcate, che possa impedire ciò. Quindi, noi chiamiamo "malocclusione" il risultato finale di un lungo processo evolutivo cosciente. La presenza di precontatti condizionerà il mantenimento della malocclusione, quanto l'istaurarsi delle usure dentali e spesso di una condizione di bruxismo (notturno).
Viene corretta dall'odontoiatra mediante un trattamento ortodontico o chirurgico a seconda dei casi.
Abitudini viziate e in genere pressioni costanti sul volto in crescita possono alterare la posizione dei denti e lo sviluppo dello stesso.
Per la notevole velocità di crescita scheletrica che si ha nei primi tre anni di vita le abitudini che intervengono in questa fase possono influenzare lo sviluppo futuro del volto, l'abitudine ad esempio di utilizzare il ciuccio può inoltre causare otiti medie recidivanti nel bambino.
Le arcate dentali in condizioni fisiologiche sono in una posizione di armonia tra le forze muscolari interne prodotte dalla lingua e le forze muscolari esterne prodotte dalle labbra e dalle guance.
forze esterne che agiscono sui denti o sul volto in caso di abitudini viziate (il succhiamento di dita, del pollice, della lingua, delle labbra, delle guance, di lenzuola o capi di abbigliamento, del ciuccio e del biberon, l'onicofagia (mangiare le unghie), la lapisfagia (mangiare le matite), la dermofagia (mangiare le 'pellicine' delle unghie, la pelle delle nocche),
alterate posture mantenute nel tempo, come per esempio appoggiare il mento a una mano, addormentarsi con il braccio sotto il volto,
respirazione orale.L'eziologia delle abitudini viziate è spesso di tipo psicologico, le più recenti linee guida condividono che sarebbe consigliabile intercettare precocemente il problema.
La prevenzione primaria si attua evitando tali comportamenti anomali, la terapia sarà volta a rieducare a una funzione corretta e a recuperare ortodonticamente eventuali discrepanze già in atto.
Anche carie su denti decidui (da latte) con infiammazione del periapice o perdita precoce degli stessi possono alterare la corretta eruzione dei sottostanti denti permanenti.

L'acerola (Malpighia glabra L. ) è una pianta che cresce spontanea in America centrale e meridionale, soprattutto in Brasile e in Porto Rico. Dopo il frutto di Kakadu (Terminalia ferdinandiana) quello di acerola è il più ricco di vitamina C; contiene inoltre vitamina B6, B1 e A, flavonoidi e minerali (ferro, calcio, fosforo, potassio e magnesio).
Il frutto di questa pianta, comunemente conosciuto come "ciliegia delle Indie Occidentali" o "ciliegia di Barbados", ha un diametro di 1–2 cm e, pur assomigliando molto alla ciliegia europea, al suo interno presenta degli spicchi, come il mandarino. L'acerola è succosa e morbida. Senza l'aggiunta di zucchero, il gusto è asprigno per l'alto contenuto di vitamina C: infatti mentre le arance forniscono da 500 a 4.000 ppm di vitamina C, l'acerola in natura raggiunge dai 16.000 ai 172.000 di ppm.
Si può trovare la sua polpa in commercio sotto forma di polvere e di integratori alimentari. Il succo di questo frutto viene comunemente commercializzato in America del Sud, mentre in Europa questo sta avvenendo solamente negli ultimi anni.

Mamba è una circoscrizione rurale (rural ward) della Tanzania situata nel distretto di Lushoto, regione di Tanga. Conta una popolazione di 11 359 abitanti (censimento 2012).

Mamma ho ingoiato l'autotune è il settimo EP del rapper italiano Jesto pubblicata nel 2012 in free download. Le produzioni del progetto sono state affidate a Spenish ed a Mixer-T.
Nel progetto è presente un massiccio uso dell'Auto-Tune, fatto menzionato anche nel titolo del lavoro.

Mandialaza è una città e comune del Madagascar situata nel distretto di Moramanga, regione di Alaotra Mangoro. La popolazione del comune rilevata nel censimento 2001 era pari a 11 015 unità.

Manga (漫画? ) è un termine giapponese che indica i fumetti di piccolo formato caratterizzati da forti contrasti passionali tra i personaggi. In Giappone il termine indica tutti i fumetti, indipendentemente dal target, dalle tematiche e dalla nazionalità di origine. Il fumetto giapponese include opere in una grande varietà di generi, come avventura, romantico, storico, commedia, fantascienza, fantasy, giallo, horror ed erotico.
A partire dagli anni cinquanta il manga è diventato uno dei settori principali nell'industria editoriale giapponese, con un mercato di 406 miliardi di yen nel 2007 e 420 miliardi nel 2009. Benché nata in Giappone, questa forma di intrattenimento è stata esportata e tradotta in tutto il mondo, con una platea internazionale molto nutrita. In Europa e in Medio Oriente il volume di mercato si attesta sui 250 milioni di dollari, mentre in Nord America nel 2008 era stimato sui 175 milioni. Sono principalmente stampati in bianco e nero, ma non mancano pubblicazioni totalmente a colori meno frequenti di quelle in bianco e nero per via dei costi realizzativi più alti che richiede la colorazione. 
In Giappone sono tipicamente serializzate su riviste dedicate, contenenti più storie, ognuna delle quali viene presentata con un singolo capitolo per poi essere ripresa nel numero successivo. Se una serie ha successo, i capitoli possono essere raccolti e ristampati in volumi detti tankōbon e la serie può ricevere un adattamento animato dopo o anche durante la sua pubblicazione. Gli autori di manga, mangaka, lavorano tradizionalmente con assistenti nei loro studi e sono associati con un editore per la pubblicazione delle loro opere.
Il termine manga, letteralmente "immagini derisorie" fu inizialmente usato alla fine del XVIII secolo in alcune pubblicazioni, come il libro d'illustrazioni Shiji no yukikai di Santō Kyōden, e il Manga hyakujo di Aikawa Minwa, entrambi del 1798; in seguito fu usato da Hokusai, famoso artista giapponese, in Hokusai manga, del 1814 ma il termine non entrò nell'uso comune fino al XX secolo. Rakuten Kitazawa fu il primo disegnatore a utilizzare la parola manga. Altri termini utilizzati in Giappone per indicare i fumetti sono stati toba-e, da Toba Sōjō, artista dell'XI secolo, e punch-e, dalle popolari maschere inglesi Punch e Judy e dalla rivista Punch.
I manga, con le loro figure dai tratti spesso infantili (come gli occhi grandi) possono far pensare a un prodotto destinato a bambini e ragazzi. L'origine di questa caratteristica è un prestito culturale che si fa risalire al 1946 quando Osamu Tezuka, famoso autore di fumetti, incominciò a pubblicare le sue opere, prime fra tutte Maa-chan no nikkichō; grande ammiratore di Walt Disney, ammise di essersi ispirato per realizzare Kimba, il leone bianco (ジャングル大帝, Jungle Taitei) allo stile del lungometraggio Bambi realizzato da Disney nel 1942 (curiosamente in seguito la Disney, per via di alcune polemiche sulla somiglianza tra Il re leone e Kimba, il leone bianco, ha ammesso di essersi ispirata a sua volta all'opera di Tezuka). Tuttavia, ormai è difficile considerare quanto sopra come un tratto tipico dei manga poiché col tempo altri e numerosi autori hanno presentato stili di disegno molto differenti - come ad esempio Angel Heart oppure Berserk - e quello dei tratti infantili non è più una caratteristica dirimente dei manga. La differenza più evidente tra il fumetto giapponese, il manga, e quello occidentale, risiede nelle modalità di narrazione, impaginazione e le modalità di pubblicazione. A differenziare il manga è innanzitutto l'importanza che viene data all'atmosfera, alle emozioni e all'introspezione dei personaggi.
Inoltre il manga è realizzato con una impaginazione più larga rispetto all'occidentale (18x27 cm) e il formato standard della tavola è il B4 serie JIS (257 × 364 mm) per i volumi professionali e A4 (210 × 297 mm) per le doujinshi, riviste pubblica in proprio, mentre in occidente è in genere realizzato su un formato più grande, dall'A3 in su.
Il manga si legge al contrario rispetto al fumetto occidentale, cioè partendo da quella che per gli occidentali è l'ultima pagina, con la rilegatura alla destra; analogamente le vignette si leggono da destra verso sinistra ma sempre comunque dall'alto verso il basso. Esistono, tuttavia, eccezioni di opere realizzate per essere lette secondo l'usanza occidentale. Inizialmente prevaleva la disposizione verticale delle vignette ma successivamente, dalla fine degli anni quaranta, è stata introdotta la disposizione orizzontale che poi si è mantenuta sostituendo quella verticale. Può anche accadere che queste due disposizioni si sovrappongano venendo usate entrambe, creando un percorso di lettura piuttosto complesso per un preciso intento stilistico. Un lettore giapponese, allenato alla lettura non alfabetica, riesce più facilmente di un lettore occidentale a orientarsi in questo universo di segni, dove gli viene offerta una grande libertà di percorso. Gli occhi vagano nella pagina cogliendo inizialmente alcuni dettagli, scelgono di soffermarsi prima su alcuni tipi di testo e poi su altri, ricavando alla fine non una lettura analitica di contenuti, ma una impressione generale di ciò che sta accadendo. L'impaginazione è basata sui tagli e le inquadrature rimangono le stesse utilizzate in qualsiasi altro stile fumettistico, ad eccezione del piano d'azione, che non viene quasi mai utilizzato.
orizzontali: utilizzate nello stesso tempo per creare uno stacco fra lo schema a due vignette affiancate, quindi per guidare meglio lo sguardo di lettura, ma anche per un ritmo di lettura più lento (nel caso del fumetto di lettura giapponese. Per quanto riguarda la lettura occidentale è il contrario);
verticali: il contrario delle vignette orizzontali per quanto riguarda al ritmo (non dimentichiamo che per la lettura occidentale è l'inverso):
diagonali: singole o combinate con inquadrature altrettanto inclinate, generano un'atmosfera di tensione emotiva e possono essere calanti o ascendenti. A seconda delle due, la situazione "precipita" o si tranquillizza, sfumando in una situazione meno tesa;
vignette chiuse o aperte: quasi esenti dal fumetto occidentale, nel fumetto giapponese hanno un'importanza vitale, in quanto una vignetta fino al Tachikiri guida quasi sicuramente il lettore verso la pagina successiva ed è utile per le scene molto importanti, contrariamente alle vignette chiuse.Generalmente la tavola è in bianco e nero, senza colori né scale di grigi, in quanto verrà pubblicata su riviste contenitore che generalmente non si conservano e, per evitare spese di stampa inutili, si preferisce utilizzare un'economica stampa in bianco e nero; oltre a questo, la rivista contenitore è una sorta di "anteprima", per attirare consensi per un titolo da parte dei lettori, per poi in un futuro, stampare i volumi tankōbon a esso riservati. Le ombre, anche mantenendo il bianco e nero, vengono date raramente dai neri pieni e più facilmente dai retini grattabili; i colori delle eventuali pagine a colori di edizioni speciali e delle riviste vengono tendenzialmente realizzati a china oppure a pantone (i più famosi ed usati sono i copic).
I dialoghi sono presenti - anche se il manga tende a "illustrare" e non "spiegare" - e sono posti in balloon variabili, la cui dimensione dipende anche dal volume del dialogo: a una frase scioccante sarà data una rilevanza maggiore nella tavola di altre, per cui verrà posta in un balloon molto grande mentre nel fumetto occidentale questo effetto viene raggiunto con una lettering in grassetto. Prevalgono dialoghi brevi e il lettering viene realizzato a mano. Le didascalie sono rare.
Si impiegano materiali realizzati appositamente come fogli riquadrati in ciano, un colore non visibile durante la scansione in bianco e nero, pennini con varie modulazioni, righelli appositamente preparati per le linee cinetiche, retini e attrezzi per applicarli.
In Occidente non si bada troppo a quale materiale utilizzare e i tempi di consegna sono decisamente più larghi, permettendo così al fumettista di potersi permettere di utilizzare scelte tecniche più elevate e strumenti più ampi.
I manga vengono pubblicati in Giappone inizialmente all'interno di grossi albi, stampati in bianco e nero su carta di scarsa qualità; soltanto alcune pagine introduttive sono talvolta a colori e su carta migliore. In ognuno di questi albi vengono raccolte numerose storie a puntate e, tramite un sondaggio fra i lettori, viene verificato il successo delle singole serie, per determinarne la continuazione o l'interruzione; le serie a fumetti che hanno ricevuto un buon riscontro possono poi essere ristampate sotto forma di albi monografici in più volumi detti tankōbon. Si distinguono fondamentalmente tre formati di pagina: il più classico è il B6 (circa 12,5×18 cm), ma sono utilizzati anche, per edizioni più lussuose, l'A5 (15×21 cm) e il B5 (18×25 cm).
Tradizionalmente le serie a fumetti giapponesi hanno una conclusione, diversamente da molte serie a fumetti occidentali. Il personaggio immaginario, protagonista di una serie, al termine di essa, esce di scena e non viene reimpiegato in altre serie. Alcune eccezioni si possono rilevare per personaggi molto amati dal pubblico, che vengono ripresentati in varianti della storia principale, oppure di cui si raccontano episodi accaduti anteriormente all'inizio della serie principale. Spesso il successo di un personaggio di un manga si risolve in una trasposizione più o meno fedele delle sue avventure sotto forma di anime.
La prima rivista per ragazzi, Shōnen Kurabu fu pubblicata dalla Kōdansha nel 1914, mentre quella per ragazze, Shōjo Kurabu, dalla stessa casa editrice nel 1923.
Tradizionalmente le storie a fumetti giapponesi vengono realizzate per essere lette dall'alto al basso da destra a sinistra. Alcuni editori di manga tradotti mantengono questo formato originale mentre altri preferiscono pubblicarli ribaltati orizzontalmente cambiandone la direzione della lettura per renderla più simile agli standard occidentale da sinistra a destra, in modo da non confondere i lettori. Questa pratica è conosciuta come "flipping". Questa pratica viene criticata in quanto snatura le intenzioni originali dell'autore, e se la traduzione non è particolarmente accurata, una volta capovolta è possibile che nascano delle incongruenze: ad esempio un personaggio che scrive con la mano destra diventa mancino oppure oggetti come un'auto verrebbe raffigurata con il pedale del gas sulla sinistra e il freno sulla destra, o una camicia con i bottoni sul lato sbagliato, ma questi problemi sono minori se confrontati al flusso di lettura innaturale, e alcuni di essi potrebbero essere risolti con un lavoro di adattamento che va oltre la semplice traduzione e il capovolgimento speculare.
In Francia, a partire dalla metà degli anni novanta, il manga è divenuto molto popolare, arrivando nel 2004 a rappresentare circa un terzo delle vendite di fumetti in Francia. Secondo la Japan Trade Organization, le vendite di manga hanno raggiunto $ 212,6 milioni nelle sole Francia e Germania nel 2006. La Francia rappresenta circa il 50% del mercato europeo per i fumetti giapponesi ed è il secondo mercato mondiale dopo il Giappone. Nel 2013 c'erano 41 editori di manga in Francia e, insieme ad altri fumetti asiatici, il manga rappresenta circa il 40% delle nuove uscite di fumetti nel paese, superando per la prima volta i fumetti franco-belgi. Tra gli altri editoriali europei, i manga di marketing tradotti in francese includono Asuka, Casterman, Glénat, Kana e Pika Edition. Gli editori europei traducono anche i manga in olandese, tedesco, italiano e altre lingue. Nel 2007, circa il 70% di tutti i fumetti venduti in Germania erano manga.Gli editori di manga con sede nel Regno Unito includono Gollancz e Titan Books. Gli editori di manga degli Stati Uniti hanno una forte presenza commerciale nel Regno Unito: ad esempio, la linea Tanoshimi di Random House.A parte un libro del 1962, I primi eroi. Antologia storica del fumetto mondiale, curato da François Caradec ed edito dalla Garzanti, nel quale comparve qualche pagina di un vecchio titolo degli anni trenta, Son-Goku di Shifumi Yamane, l'avvento dei manga in Italia avvenne alla fine degli anni settanta, con diversi titoli pubblicati su varie riviste. Sulla scia dei cartoni animati, la Fabbri Editori pubblicò la rivista a fumetti Il grande Mazinga, contenente una versione epurata dalle scene violente e ricolorata ma fu comunque il primo manga pubblicato direttamente dall'edizione giapponese; a questa seguirono due volumi unici, Io sono il grande Mazinga e Mazinger contro i Mazinger, che raccolgono parte delle storie pubblicate sulla rivista. Nel 1980 l'editore fa poi esordire il settimanale Candy Candy, destinata a una lunga vita editoriale e alla quale si aggiunse in seguito Lady Oscar. In seguito, esaurito il materiale originale, la serie venne continuata attraverso nuove storie realizzate da autori italiani. Lo stesso anno l'Editoriale Corno pubblica sul mensile Eureka viene pubblicato Golgo 13 e, nel 1983, Black Jack di Osamu Tezuka. Il manga cominciò però ad affermarsi agli inizi degli anni novanta, grazie a case editrici come la Glénat, che propose la pubblicazione di Akira, e la Granata Press, con Ken il guerriero e le riviste Mangazine e Zero e, successivamente, la Star Comics. 
Inizialmente vennero pubblicati ribaltati in da avere un senso di lettura occidentale ma la lettura originale venne poi introdotta dopo qualche anno con la pubblicazione di Dragon Ball per la Star Comics. Altre case editrici di manga in Italia sono: Flashbook Editore, specializzata in manga e manhwa coreani, Planet Manga della Panini, J-Pop, Magic Press, Planeta De Agostini, GP Publishing della Giochi Preziosi. La Comic Art pubblicò diverse testate manga di successo come L'Immortale di Hiroaki Samura, Noritaka, Detective Conan. Il fallimento della stessa interruppe la serializzazione, ripresa poi da altri editori come la Marvel Italia. Dal 2008 anche la Disney ha iniziato a pubblicare manga nella collana Disney Manga, tra cui Kingdom Hearts.
I manga sono stati introdotti gradualmente negli Stati Uniti, prima a seguito degli anime e poi in modo indipendente a partire dagli anni settanta. Inizialmente gli anime erano più accessibili dei manga negli Stati Uniti in quanto erano più facile realizzare delle videocassette di anime sottotitolate piuttosto che tradurre, stampare e distribuire dei volumi a fumetti. Uno dei primi manga tradotto in inglese e commercializzato negli Stati Uniti fuè stato Barefoot Gen di Keiji Nakazawa, una storia autobiografica del bombardamento atomico di Hiroshima pubblicato da Leonard Rifas e Educomics (1980-1982). Altri manga furono tradotti tra la metà degli anni ottanta e novanta come Golgo 13 nel 1986, Lone Wolf and Cub nel 1987, e Kamui, Area 88, e Mai the Psychic Girl, nel 1987 e altri tratti dalla Viz Media-Eclipse Comics. Ne seguirono presto altri, tra cui Akira edito dalla Epic Comics della Marvel, Nausicaä della Valley of the Wind dalla Viz Media, e Appleseed dalla Eclipse Comics nel 1988, e successivamente Iczer-1 (Antarctic Press, 1994) e Ippongi Bang's F-111 Bandit (Antarctic Press, 1995). L'arrivo tra gli anni ottanta e novanta di serie e lungometraggi animati come Akira, Dragon Ball, Neon Genesis Evangelion e Pokémon, ebbe un impatto più intenso rispetto ai manga ma le cose cambiarono grazie allo Studio Proteus che, dal 1986, importò e tradusse molti manga giapponesi, tra cui Appleseed di Masamune Shirow e Oh My Goddess di Kōsuke Fujishima, fungendo da agente intermediario per gli editori come Dark Horse ed Eros Comix, eliminando il bisogno per questi di cercare i propri contatti in Giappone. Contemporaneamente, l'editore giapponese Shogakukan agì direttamente nel mercato negli Stati Uniti con la sua controllata americana Viz che poteva così attingere direttamente al catalogo Shogakukan.Gli editori giapponesi iniziarono a interessarsi al mercato degli Stati Uniti a metà degli anni novanta a causa di una stagnazione nel mercato locale. Il mercato dei manga negli Stati Uniti ebbe una svolta nella metà degli anni novanta con la serie Ghost in the Shell di Masamune Shirow che divenne molto popolare. Altro manga e anime di grande successo tradotto e doppiato in inglese nello stesso periodo fu Sailor Moon. Nel periodo 1995-1998, il manga di Sailor Moon fu esportato in oltre 23 paesi, tra cui Cina, Brasile, Messico, Australia, Nord America e gran parte dell'Europa.Negli anni seguenti i manga divennero sempre più popolari e nuovi editori entrarono nel campo mentre gli editori già affermati ampliarono notevolmente i loro cataloghi. Nel 2008, il mercato dei manga negli Stati Uniti e in Canada ha raggiunto i 175 milioni di $. Contemporaneamente, i media mainstream degli Stati Uniti hanno iniziato a discutere di manga, con articoli sul New York Times, sulla rivista Time, sul Wall Street Journal e sulla rivista Wired.
Difficile stabilire esattamente cosa differenzi un manga dal fumetto occidentale. Come ha riassunto la mangaka Keiko Ichiguchi: «[Fumetto e manga] sono uguali, i fumetti sono fumetti. Si vuole distinguere il manga, però il manga è fumetto: lo stile è soltanto un po' diverso, però io non trovo tanta distanza».
Secondo Eijiro Shimada, editor-in-chief per la rivista Weekly Morning e organizzatore della Kōdansha Morning International Manga Competition, la concezione occidentale dei manga è del tutto diversa da quella che c'è in Giappone, a conferma della differente accezione del termine esistente. In un'intervista, l'editore ha affermato quanto segue: Altre scuole di pensiero affermano che il manga sia una questione di stile visivo, reinterpretazione grafica della realtà, quindi una tecnica di disegno fissa e consolidata. Secondo altri, è invece la cultura giapponese intrinseca nelle pagine dei fumetti a rendere il fumetto un manga. Oggi si tende a polemizzare sul fatto che il manga italiano sia solo un'imitazione, poiché culturalmente è impossibile creare un manga, un oggetto che fa parte della cultura nipponica legato direttamente con le tradizioni locali.In Francia nacque la nouvelle manga, una corrente fumettistica che lega insieme la bande dessinée con gli stessi manga; negli Stati Uniti venne coniato il termine amerimanga, per indicare i manga statunitensi.
Dalla fine degli anni novanta la casa editrice Comic Art pubblicò una serie di fumetti, "Spaghetti manga", realizzata da autori italiani, che però non ebbe molto successo. Altre riviste contenitore, dedicate anche ad autori italiani, non sono riuscite ad avere un successo apprezzabile, come nel caso di Yatta! (soprattutto dedicata ai manga giapponesi, ma anche con iniziative internazionali), rivista mensile pubblicata da Play Press durante il triennio 2004-2006 su modello delle riviste giapponesi di manga, oppure la recentissima Mangaka, della Coniglio Editore, interrotta ufficialmente all'inizio del 2010 dopo appena due numeri.Nel 2007 nasce la web magazine Mangaijin, che per prima riesce a mettere a disposizione uno spazio che raggruppi e pubblichi gratuitamente numerosi fumetti italiani in stile giapponese, dando così visibilità a numerosi giovani aspiranti fumettisti operanti nel Bel Paese. Nel 2010, poco dopo aver superato le venti pubblicazioni, il progetto viene interrotto per poi riprendere per un breve periodo nel 2012. Nel 2011 nasce la web magazine Mangakugan. La rivista rispetta una frequenza circa bimestrale fino al numero 6, in seguito al quale inizia ad alternarsi con una rivista appendice denominata Mangakugan Light, che raccoglie light novel di giovani scrittori e illustratori italiani, e grazie alla quale viene raggiunta una frequenza di pubblicazione circa mensile. Nel 2012 viene fondato Doraetos Manga, che col n. 0, comincia la pubblicazione di una rivista contenitore che non si limita solo a pubblicare fumetti, ma è anche specializzata a realizzare articoli e approfondimenti sui "manga non giapponesi". Nel settembre del 2012 nascono altre due riviste: Manga Stars e Young Force, contando entrambe cinque pubblicazioni in un anno di attività che, per l'ultima menzionata, termina l'anno seguente. Sempre nel 2013 la web magazine Manga Stars continua il suo operato, seppure a ritmi più lenti, inaugurando la versione Debut della propria rivista dove pubblica gli autori meno esperti del progetto per dare anche a loro una visibilità. 
A cavallo tra formato digitale e cartaceo, diverse sono le case editrici che pubblicano "manga" di autori italiani. In particolare Shockdom Edizioni con Greedy Flower ed AEON, Renbooks, Kasaobake e Mangasenpai. Grazie a quest'ultima etichetta editoriale è arrivato in Italia anche Radiant, opera realizzata in Francia e pubblicata anche in Germania, Spagna, Polonia e Giappone. Su gran parte del territorio italiano sono inoltre disponibili corsi di fumetto giapponese, come quelli tenuti dall'Accademia Europea di Manga o dalla Scuola Internazionale di Comics, che hanno contribuito alla formazione di fumettisti e illustratori in stile giapponese.
(EN) Frederik L. Schodt, Dreamland Japan: Writings on Modern Manga, Stone Bridge Press, 1996, ISBN 1-61172-553-4.
(EN) Peter J. Katzenstein e Takashi Shiraishi, Network Power: Japan and Asia, Cornell University Press, 1997, ISBN 0-8014-8373-5.
Cristina Mulinacci. Storia del fumetto giapponese, vol. 2. Musa Edizioni, 1998.
(EN) Sharon Kinsella, Adult Manga: Culture and Power in Contemporary Japanese Society, University of Hawaii Press, 2000, ISBN 0-8248-2318-4.
Andrea Antonini; Silvia Lucianetti. Manga: immagini del Giappone contemporaneo. Castelvecchi, 2001, 190 pp., Dewey 741.5952, ISBN 88-7521-067-5.
Davide Castellazzi. A-Z MANGA. Guida al fumetto giapponese. Coniglio Editore, 2004, pp. 181, ISBN 88-88833-08-0
Masanao Amano & Julius Wiedemann. Manga Design. Taschen, 2004, pp. 569, ISBN 3-8228-2591-3
(EN) Fred Patten, Watching Anime, Reading Manga: 25 Years of Essays and Reviews, Stone Bridge Press, 2004, ISBN 1-61172-510-0.
Gianluca Di Fratta. Il fumetto in Giappone. Dagli anni Settanta al 2000, L'Aperia, 2005.
Cristian Posocco. MangArt. Forme estetiche e linguaggi del fumetto giapponese. costa & nolan, 2005, pp. 205, ISBN 88-7437-013-X
 Paul Gravett, Manga: 60 anni di fumetto giapponese, traduzione di Cinzia Negherbon e Céline Pozzi, Logos, 2006, ISBN 88-7940-478-4.
Brigitte Koyama-Richard. Mille anni di manga. Rizzoli, 2007, pp. 249, ISBN 88-17-01879-1
Antonio Grego. Mondo Manga segreto: dal Sol Levante all'Italia. Seneca Edizioni, 2008, pp. 160, ISBN 978-88-6122-089-8
Jean-Marie Bouissou. Il Manga. Storia e universi del fumetto giapponese. Latina, Tunué, 2011, pp. 368, ISBN 978-88-97165-30-9
Marcella Zaccagnino e Sebastiano Contrari, Manga: il Giappone alla conquista del mondo (PDF), in Limes, 31 ottobre 2007.
 Manga, su thes.bncf.firenze.sbn.it, Biblioteca Nazionale Centrale di Firenze. 

Questa è la lista dei personaggi di Harry Potter, serie di romanzi scritta da J. K. Rowling. Gli stessi compaiono anche negli adattamenti cinematografici e nelle opere derivate.
Harry Potter è il protagonista della serie. All'età di un anno rimase orfano dei genitori James e Lily, che vennero uccisi da Lord Voldemort, ma quando il mago oscuro si scagliò contro il piccolo, la magia protettiva della madre gli salvò la vita e fece rimbalzare l'incantesimo mortale su Voldemort stesso. Harry viene quindi cresciuto dagli zii babbani Vernon e Petunia Dursley e scopre solo a undici anni di possedere poteri magici e di essere una celebrità nella comunità magica. A Hogwarts stringe amicizia con Ron Weasley e Hermione Granger, riuscendo anche ad accettare il compito che era destinato ad affrontare, ossia combattere e sconfiggere Voldemort. È interpretato da Daniel Radcliffe e doppiato in italiano da Alessio Puccio.
Ron Weasley è il figlio sestogenito di Arthur e Molly. È un ragazzo che non eccelle in alcun campo in particolare e che si comporta spesso in modo superficiale e immaturo, ma sa dimostrarsi leale, coraggioso e nobile d'animo. A Hogwarts stringe amicizia con i coetanei e compagni di Grifondoro Harry Potter e Hermione Granger, che diventano i suoi migliori amici e che accompagna in tutte le loro avventure. È interpretato da Rupert Grint e doppiato in italiano da Giulio Renzi Ricci.
Hermione Granger è una brillante strega nata babbana: nonostante ciò è ritenuta essere più capace di molti maghi purosangue, rivelandosi sempre la studentessa migliore del suo anno. A Hogwarts stringe amicizia con i coetanei e compagni di Grifondoro Harry Potter e Ron Weasley, che diventano i suoi migliori amici e che accompagna in tutte le loro avventure, aiutandoli spesso con la sua intelligenza, intuito e vasta cultura e conoscenza. È interpretata da Emma Watson e doppiata in italiano da Letizia Ciampa.
I Dursley sono una famiglia di babbani, nonché unici parenti rimasti di Harry. Pur sapendo che non lo avrebbero mai accolto amorevolmente, Silente affida a loro il piccolo Harry dopo la morte dei suoi genitori poiché il legame di sangue con Petunia, sorella di sua madre, lo avrebbe protetto finché non fosse diventato maggiorenne. Abitano a Privet Drive, 4 a Little Whinging, nel Surrey.
Vernon Dursley è il marito di Petunia e il padre di Dudley. Lavora come direttore di un'azienda produttrice di trapani. Fin da subito si presenta come un uomo serioso, burbero, del tutto privo di fantasia e immaginazione e diffidente verso tutto ciò che non conosce. Per questo si comporta in modo duro e freddo con il nipote Harry, arrivando anche a minacciare di cacciarlo di casa ne L'Ordine della Fenice. L’unico lato positivo che ne viene descritto è il profondo affetto che nutre per la sua famiglia. È interpretato da Richard Griffiths e doppiato in italiano da Paolo Lombardi.
Petunia Dursley, nata Petunia Evans, è la sorella di Lily Evans, la moglie di Vernon e la madre di Dudley. Ama curiosare negli affari altrui e spettegolare e ha una vera ossessione per l'ordine e la pulizia. Mostra disprezzo verso la magia, oltre che verso qualsiasi persona o cosa sia diverso da lei e dalla sua famiglia, anche se tale avversione serve in realtà a mascherare una forte invidia e gelosia. In quanto ultima parente vivente di Harry, accetta di adottare il piccolo per metterlo al sicuro da Voldemort, ma la sua ospitalità è accompagnata da maltrattamenti e offese continue ai danni del nipote, al quale preferisce il figlio Dudley, che vizia e coccola senza sosta. Tuttavia è ancora profondamente affezionata alla sorella Lily, in quanto al momento dell'addio a Harry, ne I Doni della Morte, per un momento ha un moto d'affetto verso il nipote al pensiero che forse non lo vedrà più. Il suo nome è tratto da quello con cui J. K. Rowling e la sorella chiamavano i personaggi femminili antipatici nei loro giochi da bambine. È interpretata da Fiona Shaw e doppiata in italiano da Melina Martello.
Dudley Dursley è il figlio di Vernon e Petunia e il cugino di Harry. È un ragazzo obeso, goloso, viziato, capriccioso, aggressivo e prepotente, che adora bullizzare il gracile Harry. Quando scopre l'esistenza della magia, tuttavia, si fa più prudente, temendo che il cugino possa usare degli incantesimi contro di lui. Ne L'Ordine della Fenice Dudley e Harry sono attaccati da due Dissennatori, che vengono poi messi in fuga da Harry. Da allora Dudley incomincia a nutrire una certa riconoscenza verso il cugino, arrivando a salutarlo amichevolmente al momento del loro addio. È interpretato da Harry Melling e doppiato in italiano da Fabrizio De Flaviis.
Marge Dursley è la sorella di Vernon, a cui assomiglia molto. Vive in una casa di campagna dove alleva bulldog. Adora il nipote Dudley e lo ricopre di regali e di complimenti, mentre non perde occasione per svilire Harry. Nelle poche volte in cui ha fatto visita ai Dursley, Harry ha sempre cercato di evitare ogni possibile contatto con lei perché ne ha sempre avuto dei ricordi orribili. Ne Il prigioniero di Azkaban, tuttavia, Harry perde il controllo e la gonfia involontariamente come un pallone dopo che Marge insulta Harry e i suoi genitori. Per risolvere la situazione intervengono i tecnici del Ministero della Magia, che sgonfiano la donna e le cancellano la memoria. È interpretata da Pam Ferris e doppiata in italiano da Lorenza Biella.
I Potter sono i genitori di Harry. Vennero assassinati la notte di Halloween del 1981 da Voldemort quando questi si presentò da loro per uccidere il figlio: la morte di Lily, tuttavia, impedì al mago oscuro di compiere il suo piano facendogli perdere inoltre tutti i poteri. La loro tomba si trova a Godric's Hollow, villaggio nel quale abitavano.
James Potter è il marito di Lily Evans e il padre di Harry. Nei suoi anni a Hogwarts era uno studente di Grifondoro e giocava come cercatore nella squadra di Quidditch della casa. Insieme agli amici Sirius Black e Peter Minus diventò un Animagus per poter trascorrere le notti di luna piena in compagnia di Remus Lupin; il suo animale in particolare era un cervo e per questo era soprannominato "Ramoso". Nel corso delle loro avventure, i quattro scoprirono molti dei segreti di Hogwarts e crearono la Mappa del Malandrino. James è descritto come un ragazzo scapestrato, irrispettoso delle regole, arrogante e prepotente: una vittima frequente dei suoi scherzi era Severus Piton per il fatto che simpatizzasse con alcuni Serpeverde purosangue. Terminata la scuola sposò Lily Evans, diventò un Auror ed entrò a far parte dell'Ordine della Fenice. Quando Voldemort minacciò di uccidere loro figlio Harry per paura della profezia di Sibilla Cooman, James e Lily si nascosero a Godric's Hollow e scelsero Minus come custode segreto dell'Incanto Fidelius. Questi tuttavia li tradì e James venne ucciso da Voldemort nel tentativo di dare a Lily e Harry il tempo di scappare. È interpretato da Adrian Rawlins da adulto, da Robbie Jarvis da ragazzo e da Alfie McIlwain da bambino, e doppiato in italiano da Gaetano Varcasia.
Lily Potter, nata Lily Evans, è la moglie di James e la madre di Harry. Nacque da una famiglia babbana, ma a differenza della sorella Petunia sviluppò capacità magiche. Sin da bambina strinse amicizia con Severus Piton, che le spiegò la realtà del mondo magico e si innamorò di lei. A Hogwarts Lily venne smistata in Grifondoro. Negli anni della scuola il rapporto d'amicizia che la legava a Severus iniziò a incrinarsi, per il fatto di essere finiti in case differenti e per via delle cattive compagnie del giovane. Terminati gli studi Lily sposò James Potter, diventò una Auror ed entrò a far parte dell'Ordine della Fenice. Quando Voldemort minacciò di uccidere loro figlio Harry per paura della profezia di Sibilla Cooman, James e Lily si nascosero a Godric's Hollow e scelsero Peter Minus come custode segreto dell'Incanto Fidelius, il quale però li tradì. Rifiutando di consegnare Harry, Lily venne uccisa da Voldemort, ma il suo sacrificio d'amore impose sul figlio una protezione talmente potente da difenderlo dall'Avada Kedavra del mago oscuro, facendo sì che l'incantesimo gli si ritorcesse contro e lo sconfiggesse. È interpretata da Geraldine Somerville da adulta e da Ellie Darcey-Alden da bambina, e doppiata in italiano da Michela Alborghetti.
La famiglia Weasley è un'antica famiglia purosangue ma trattata con freddezza e come traditrice di sangue dal resto delle stirpi nobili del mondo magico per via del suo impoverimento e dell'amicizia che riserva a babbani e mezzosangue. Caratteristica comune a tutti i membri della famiglia sono i capelli rosso fuoco. È la prima famiglia interamente di maghi presentata nell'opera. Conta in totale nove membri, tra i quali Ron. Harry Potter, inoltre, è considerato da Arthur e Molly Weasley come uno di famiglia. Vivono in un casolare malandato conosciuto come la Tana.
Arthur Weasley è il capofamiglia dei Weasley. È descritto come un uomo gioviale e affabile. Lavora per il Ministero della Magia all'Ufficio per l'Uso Improprio dei Manufatti dei Babbani e ha un'autentica passione per il mondo babbano, per le sue tecnologie e abitudini; lui stesso colleziona oggetti babbani e non di rado capita che imponga loro qualche incantesimo, come nel caso della sua Ford Anglia in grado di volare e rendersi invisibile. Ne L'Ordine della Fenice viene gravemente ferito da Nagini mentre fa la guardia all'ingresso del corridoio dell'Ufficio Misteri per conto dell'Ordine della Fenice, ma dopo una degenza all'ospedale San Mungo ne esce completamente guarito. Dopo le dimissioni di Cornelius Caramell, Arthur riceve rapidamente una promozione, prima all'Ufficio Intercettazioni e Confisca di Incantesimi Difensivi e Oggetti Protettivi Contraffatti, e poi come direttore dell'Ufficio Applicazione della Legge sulla Magia. Ne I Doni della Morte partecipa alla battaglia di Hogwarts in cui sconfigge Pius O'Tusoe. È interpretato da Mark Williams e doppiato in italiano da Mino Caprio.
Molly Weasley, nata Molly Prewett, è la moglie di Arthur Weasley e la madre di Bill, Charlie, Percy, Fred, George, Ron e Ginny. È una casalinga che si occupa a tempo pieno della Tana e dei suoi figli, mostrandosi una madre generosa, affettuosa e protettiva, ma all'occorrenza severa e apprensiva. Il suo affetto si riversa anche su Harry, che accoglie come un figlio. Come gran parte della sua famiglia entra a far parte dell'Ordine della Fenice, situazione che la mette a dura prova per la paura costante di perdere qualcuno dei suoi cari nella lotta contro Voldemort e i Mangiamorte. Ne I Doni della Morte partecipa alla battaglia di Hogwarts, nella quale uccide Bellatrix Lestrange. È interpretata da Julie Walters e doppiata in italiano da Anna Rita Pasanisi.
Bill Weasley è il figlio primogenito di Arthur e Molly. Dopo gli studi a Hogwarts, in cui ha ricoperto le cariche di prefetto e caposcuola, ha iniziato a lavorare come Spezzaincantesimi alla Gringott. In qualità di membro dell'Ordine della Fenice, ne Il principe mezzosangue partecipa alla battaglia della Torre di Astronomia, dove resta vittima del morso del lupo mannaro Fenrir Greyback; tuttavia, siccome Greyback non era trasformato al momento del morso, Bill non diventerà un licantropo ma riporterà comunque gravi ferite al volto. Conosce e si innamora di Fleur Delacour, e i due si sposano ne I Doni della Morte. In seguito Bill e Fleur ospitano per qualche tempo Harry e i suoi compagni nella loro casa di Villa Conchiglia e prendono parte alla battaglia di Hogwarts. Hanno tre figli: Victoire, Dominique e Louis. È interpretato da Richard Fish ne Il prigioniero di Azkaban e da Domhnall Gleeson ne I Doni della Morte - Parte 1, e doppiato in italiano da Paolo Vivio.
Charlie Weasley è il figlio secondogenito di Arthur e Molly e ha due anni meno di Bill. A Hogwarts è stato prefetto e un prodigioso giocatore di Quidditch nel ruolo di cercatore e capitano della squadra di Grifondoro. Al termine degli studi Charlie decide di dedicarsi allo studio e all'allevamento dei draghi in un centro in Romania. Ne Il calice di fuoco assiste alla finale della coppa del mondo di Quidditch insieme alla sua famiglia e si trasferisce momentaneamente a Hogwarts per prendersi cura dei draghi usati nel Torneo Tremaghi. Dopo il ritorno di Voldemort Charlie assume il compito di radunare aiuto dall'estero per conto dell'Ordine della Fenice. Ne I Doni della Morte partecipa come testimone al matrimonio del fratello Bill e prende parte alla battaglia di Hogwarts. Nei film è quasi totalmente assente: compare solo in una foto di famiglia ne il prigioniero di Azkaban, dove è interpretato da Alex Crockford.
Percy Weasley è il figlio terzogenito di Arthur e Molly, di quattro anni più grande di Ron. È uno studente modello, pignolo e ossessionato dal rispetto delle regole e dalla disciplina. A Hogwarts ricopre prima il ruolo di prefetto di Grifondoro e in seguito di caposcuola. Grazie ai suoi risultati scolastici brillanti, appena terminati gli studi Percy è assunto al Ministero della Magia, come segretario di Barty Crouch ne Il calice di fuoco e come assistente del Ministro a partire da L'Ordine della Fenice. La sua ambizione e il progressivo avvicinamento alle posizioni del Ministero lo portano a troncare i rapporti con la sua famiglia, la quale invece sostiene le tesi di Harry e di Silente a fronte della campagna ministeriale che tende a screditarli. Anche quando i moniti di Harry e Silente si rivelano corretti, Percy esita a riappacificarsi con la sua famiglia e ad ammettere di aver avuto torto. La riconciliazione avviene solo ne I Doni della Morte, in seguito alla quale Percy partecipa alla battaglia di Hogwarts e insieme al padre sconfigge Pius O'Tusoe. È interpretato da Chris Rankin e doppiato in italiano da Emiliano Coltorti.
Fred e George Weasley sono i gemelli quartogeniti di Arthur e Molly, di due anni più grandi di Ron. Fanno parte della casa di Grifondoro, nella cui squadra di Quidditch giocano come battitori. Dall'indole allegra e ribelle, non si curano molto delle regole, amano fare scherzi e dispetti agli studenti e al personale scolastico e vendono articoli scherzo di loro produzione. Sono entrati in possesso della Mappa del Malandrino rubandola dall'ufficio di Argus Gazza e ne hanno ottenuto un'impareggiabile conoscenza della scuola e dei suoi passaggi segreti, tanto che ne Il prigioniero di Azkaban, non avendone più bisogno, la donano a Harry. Ne L'Ordine della Fenice il loro atteggiamento li mette in rotta con la nuova preside Dolores Umbridge e, dopo aver messo a soqquadro la scuola, i due interrompono il loro percorso scolastico prima della fine dell'anno. Grazie al capitale iniziale offerto da Harry, Fred e George aprono il loro negozio di scherzi Tiri Vispi Weasley a Diagon Alley, che si rivela un'attività lucrativa e di successo. Ne I Doni della Morte entrano a far parte dell'Ordine della Fenice e prendono parte all'operazione per scortare Harry da Privet Drive, durante la quale George perde un orecchio. In seguito partecipano alla battaglia di Hogwarts, dove Fred viene ucciso da un'esplosione provocata da Augustus Rookwood. Successivamente George si sposa con Angelina Johnson, da cui avrà due figli: Fred Weasley Jr. e Roxanne. Sono interpretati da James e Oliver Phelps e doppiati in italiano da Lorenzo De Angelis.
Ginevra "Ginny" Weasley è l'ultimogenita della famiglia, nonché unica figlia femmina. Da sempre innamorata di Harry si mettono insieme nel sesto libro, per poi sposarsi finiti gli studi. Personaggio marginale nei primi libri, a partire dal quinto inizia ad apparire sempre più spesso in ruoli di primo piano. È interpretata da Bonnie Wright e doppiata in italiano da Erica Necci.
I Malfoy sono una nobile e facoltosa casata purosangue. Danno grande importanza alla purezza di sangue, arrivando a unirsi a Voldemort nella sua crociata contro i babbani e i nati babbani. Tutti i membri della famiglia sono stati smistati in Serpeverde. Il cognome Malfoy deriva dal francese mal foi (o foy), termini che significano malvagio e fede.
Lucius Malfoy è il capofamiglia, marito di Narcissa Black e padre di Draco. Era un seguace di Voldemort, ma lo abbandonò quando questi fu sconfitto la prima volta. Ne La camera dei segreti consegna segretamente a Ginny Weasley il diario di Tom Riddle, sapendo che l'Horcrux si sarebbe impossessato della ragazza per aprire la camera dei segreti e attaccare i nati babbani. In seguito usa il suo ascendente sul Ministero della Magia e sulla comunità magica per cercare di far licenziare Silente, ma non riesce nel suo intento. Ne L'Ordine della Fenice partecipa alla battaglia nel Dipartimento dei Misteri in qualità di leader della squadra inviata a recuperare la profezia su Harry, ma viene sconfitto e arrestato. Ne I Doni della Morte Lucius viene fatto evadere, ma è ormai caduto in disgrazia agli occhi di Voldemort e nella battaglia di Hogwarts si disinteressa degli scontri per cercare suo figlio disperso. Pur rimanendo un noto ex-Mangiamorte, dopo la caduta di Voldemort Lucius è in grado di evitare l'incarcerazione consegnando alla giustizia molti suoi compagni. È interpretato da Jason Isaacs e doppiato in italiano da Massimo Lodolo.
Narcissa Malfoy è la moglie di Lucius Malfoy e la madre di Draco. Discende dalla famiglia purosangue dei Black insieme alle sorelle maggiori Bellatrix Lestrange e Andromeda Tonks. Non si schiera apertamente coi Mangiamorte, pur sostenendo il principio della purezza di sangue e le idee di Voldemort e del marito. Ne Il principe mezzosangue stipula con Severus Piton il Voto Infrangibile affinché egli protegga suo figlio Draco durante l'incarico affidatogli da Voldemort di uccidere Silente. Ne I Doni della Morte l'amore materno la porta a tradire Voldemort: non gli rivela infatti che Harry è sopravvissuto all'Avada Kedavra in cambio di informazioni da parte di quest'ultimo su Draco. Avuto conferma che il figlio è ancora vivo, si disinteressa degli scontri per cercarlo. È interpretata da Helen McCrory e doppiata in italiano da Franca D'Amato.
Draco Malfoy è il figlio di Lucius e Narcissa Malfoy. È un ragazzo superbo, che ha un'alta opinione di sé per via del suo sangue puro e tratta tutti i suoi compagni come inferiori. A Hogwarts viene smistato in Serpeverde e sviluppa un'accesa rivalità con Harry. È interpretato da Tom Felton e doppiato in italiano da Flavio Aquilone.
Orvoloson Gaunt (Marvolo Gaunt) è il padre di Orfin e Merope, nonché discendente di Salazar Serpeverde e Cadmus Peverell, creatore della Pietra della Resurrezione. Va molto fiero dei suoi antenati, da cui ha ereditato un orgoglio e un'arroganza fuori dal comune, la capacità di parlare il serpentese e i pregiudizi legati alla purezza di sangue. Viene condannato a sei mesi di prigionia ad Azkaban per aver assalito un funzionario del Ministero in difesa del figlio e muore poco tempo dopo la sua liberazione. Il nome del personaggio è stato cambiato in tutte le lingue per adattarlo all'anagramma con il quale Tom Orvoloson Riddle si rinomina Voldemort; così Salani ha deciso di rinominarlo Orvoloson per ottenere in italiano la frase "Son io Lord Voldemort" (nell'originale I am Lord Voldemort, da Tom Marvolo Riddle).
Orfin Gaunt (Morfin Gaunt) è il figlio di Orvoloson e il fratello di Merope. Fiero e violento come il padre, viene rinchiuso ad Azkaban per tre anni per aver aggredito il babbano Tom Riddle, di cui la sorella era innamorata. Una volta uscito di prigione, torna a casa e vi trova il giovane nipote, Tom Riddle, il quale lo interroga sulle sue origini. Dopo aver assassinato il padre e i nonni paterni, Tom fa ricadere la colpa su Orfin e lo fa rinchiudere nuovamente ad Azkaban. Silente gli estrae il ricordo del suo incontro con Tom e cerca di farlo scagionare, tuttavia Orfin muore poco dopo in prigione.
Merope Gaunt è la figlia di Orvoloson. Brutta d'aspetto e gravata dalle angherie e prepotenze esercitate dal padre e dal fratello Orfin, Merope vive nella rassegnazione e nello squallore. Approfittando dell'imprigionamento dei suoi familiari, si sposa con il babbano Tom Riddle e rimane incinta. Silente ipotizza che la donna abbia usato un filtro d'amore per irretire Tom, ma che in seguito smise di somministrare la pozione perché, innamorata com'era, non riusciva a sopportare l'idea di tenere sotto controllo il marito con mezzi magici, o perché credeva che egli avrebbe ricambiato il suo amore, o che sarebbe rimasto per il bene del bambino. Tom tuttavia la abbandona, e Merope è costretta a vendere il suo unico bene, il medaglione di Serpeverde, per sopravvivere da sola a Londra. Dopo essersi imbattuta in un orfanotrofio e aver partorito il figlio Tom Orvoloson Riddle, muore di stenti.
Aberforth Silente (Aberforth Dumbledore) è il fratello minore di Albus e il barista del pub Testa di Porco a Hogsmeade. Rivela a Harry, Ron e Hermione la storia della sua famiglia e in particolare la lite tra lui, Albus e Gellert Grindelwald in cui la sorella Ariana perse tragicamente la vita. Per questo motivo Aberforth non perdonerà mai del tutto Albus, sebbene entri a far parte dell'Ordine della Fenice. Ne I Doni della Morte salva Harry e i suoi compagni in due occasioni: invia in loro soccorso Dobby quando sono tenuti prigionieri a Villa Malfoy e li nasconde dai Mangiamorte quando giungono a Hogsmeade. Tramite il passaggio segreto che mette in comunicazione il suo pub con Hogwarts, Aberforth aiuta Harry ad accedere alla scuola e fa evacuare gli studenti più giovani; infine si unisce egli stesso alla lotta. È interpretato da Jim McManus ne L'Ordine della Fenice e da Ciarán Hinds ne I Doni della Morte - Parte 2, e doppiato in italiano da Stefano De Sando.
Ariana Silente (Ariana Dumbledore) è la sorella minore di Albus e Aberforth. All'età di sei anni fu aggredita da tre babbani, spaventati dalle sue magie involontarie; ciò le causò dei danni psichici permanenti, si chiuse in sé stessa e non imparò mai a controllare le sue capacità magiche. Per nascondere la sua instabilità i Silente si trasferirono a Godric's Hollow, dove in un attacco di rabbia improvvisa Ariana uccise involontariamente sua madre. Poco dopo la ragazza si intromise in una lite tra Albus, Aberforth e Gellert Grindelwald e rimase tragicamente uccisa da un incantesimo lanciato da uno dei tre.
Al loro arrivo a Hogwarts gli studenti sono suddivisi in quattro case, che prendono il nome dai quattro fondatori della scuola. Ne L'Ordine della Fenice, alcuni studenti guidati da Harry si riuniscono nella Stanza delle Necessità in un gruppo segreto, detto Esercito di Silente, per imparare a utilizzare incantesimi difensivi poiché Dolores Umbridge si rifiuta di insegnarli durante le regolari lezioni. Ne I Doni della Morte, l'Esercito di Silente costituisce il nucleo di resistenza contro i Carrow. Tra gli studenti affiliati al gruppo vi sono anche Ron e Hermione, nonché Fred, George e Ginny Weasley.
Neville Paciock (Neville Longbottom) è uno studente di Grifondoro della stessa età di Harry e il figlio di Frank e Alice Paciock. È un ragazzo all'inizio molto impacciato e goffo, ma che alla fine cambierà atteggiamento grazie all'ispirazione di Harry. È interpretato da Matthew Lewis e doppiato in italiano da Gabriele Patriarca.
Seamus Finnigan è uno studente di Grifondoro dello stesso anno di Harry e il miglior amico di Dean Thomas. Ne Ordine della Fenice viene influenzato dalla campagna negazionista e anti-Harry promossa dal Ministero, tanto che la madre gli proibisce di tornare a Hogwarts; in seguito tuttavia è costretto a ricredersi e si unisce all'Esercito di Silente. Ne I Doni della Morte è uno degli studenti più determinati nella resistenza ai Carrow e in seguito partecipa alla battaglia di Hogwarts. È interpretato da Devon Murray e doppiato in italiano da Alessio Ward.
Dean Thomas è uno studente di Grifondoro dello stesso anno di Harry e il miglior amico di Seamus Finnigan. Dean è il figlio di un mago e di una babbana, il padre tuttavia tenne nascosta la sua natura alla famiglia per proteggerla dai Mangiamorte e fu ucciso da questi; il ragazzo crebbe così con la madre, il padre adottivo e numerosi fratellastri e sorellastre. Ne L'Ordine della Fenice Dean entra a far parte dell'Esercito di Silente e frequenta per qualche tempo Ginny Weasley. Non avendo modo di dimostrare che suo padre era un mago, ne I Doni della Morte viene perseguitato dal Ministero e dai Ghermidori, di conseguenza non fa ritorno a Hogwarts e si dà alla latitanza insieme a Ted Tonks, Dirk Cresswell e i folletti Unci-Unci e Gonci. Da ultimi sopravvissuti del gruppo, lui e Unci-Unci sono infine catturati e condotti a Villa Malfoy, da dove riescono a fuggire grazie a Dobby. Partecipa alla battaglia di Hogwarts, in cui sconfigge il Mangiamorte Antonin Dolohov. È interpretato da Alfred Enoch.
Calì Patil (Parvati Patil) è una studentessa di Grifondoro dello stesso anno di Harry e la sorella gemella di Padma Patil. Insieme alla sua migliore amica Lavanda Brown è una grande appassionata di Divinazione e ammiratrice della professoressa Sibilla Cooman. Ne Il calice di fuoco Harry la invita al Ballo del Ceppo come rimpiazzo per Cho Chang. Ne L'Ordine della Fenice Calì entra nell'Esercito di Silente assieme alla sorella, prima che siano entrambe ritirate da Hogwarts dai genitori in seguito alla morte di Silente. Ne I Doni della Morte torna a frequentare la scuola, dove tenta di sabotare il regime dei Carrow e infine partecipa alla battaglia di Hogwarts. È interpretata da Sitara Shah ne Il prigioniero di Azkaban e da Shefali Chowdhury nelle altre apparizioni, e doppiata in italiano da Letizia Scifoni.
Lavanda Brown (Lavender Brown) è una studentessa di Grifondoro della stessa età di Harry e la migliore amica di Calì Patil. Ne L'Ordine della Fenice, nonostante le sue riserve iniziali su Harry, entra a far parte dell'Esercito di Silente. Ne Il principe mezzosangue avvia una relazione con Ron che si basa principalmente sullo scambio di smancerie e che presto indispone Ron, dato che Lavanda si rivela estremamente appiccicosa e possessiva; i due si lasciano infatti dopo pochi mesi. Ne I Doni della Morte partecipa alla battaglia di Hogwarts, durante la quale viene attaccata e ferita da Fenrir Greyback; nel romanzo intervengono in suo aiuto Hermione e Sibilla Cooman ma il suo destino rimane incerto, mentre nel film rimane uccisa dal licantropo. È interpretata da Kathleen Cauley ne La camera dei segreti, Jennifer Smith ne Il prigioniero di Azkaban e Jessie Cave ne Il principe mezzosangue e I Doni della Morte - Parte 1 e Parte 2, e doppiata in italiano da Elena Perino.
Oliver Baston (Oliver Wood) è uno studente di Grifondoro di quattro anni più grande di Harry e il portiere e capitano della squadra di Quidditch di Grifondoro nei primi tre romanzi. È una persona gentile, un giocatore di talento e un leader nato, tuttavia la sua ossessione per lo sport e per la vittoria del torneo annuale di Hogwarts lo portano a esercitare molta pressione sui suoi compagni e a sottoporli ad allenamenti estenuanti. Ne La pietra filosofale accoglie Harry nella squadra e gli insegna i rudimenti dello sport. Dopo aver lasciato Hogwarts, ne Il calice di fuoco Baston viene reclutato come riserva nella squadra dei Puddlemere United. Ne I Doni della Morte si unisce poi alla battaglia di Hogwarts. È interpretato da Sean Biggerstaff e doppiato in italiano da Stefano Crescentini.
Angelina Johnson è una studentessa di Grifondoro di due anni più grande di Harry e cacciatrice nella squadra di Quidditch di Grifondoro. Ne L'Ordine della Fenice sostituisce Oliver Baston come capitano della squadra ed entra a far parte dell'Esercito di Silente. Ne I Doni della Morte torna a Hogwarts per partecipare alla battaglia contro Voldemort. In seguito si sposerà con George Weasley e i due avranno due figli: Fred Jr e Roxanne. È interpretata da Danielle Tabor nei primi tre film e da Tiana Benjamin ne Il calice di fuoco.
Katie Bell è una studentessa di Grifondoro di un anno più grande di Harry e una cacciatrice della squadra di Quidditch di Grifondoro. Ne L'Ordine della Fenice entra a far parte dell'Esercito di Silente. Ne Il principe mezzosangue viene posta da Draco Malfoy sotto il comando Imperio per farle consegnare una collana maledetta a Silente, ma entra lei stessa in contatto con l'artefatto e ne subisce la maledizione che la spedisce per diversi mesi all'ospedale San Mungo. Ne I Doni della Morte partecipa alla battaglia di Hogwarts. È interpretata da Emily Dale ne La pietra filosofale e La camera dei segreti e da Georgina Leonidas ne Il principe mezzosangue e I Doni della Morte - Parte 1 e Parte 2, e doppiata in italiano da Virginia Brunetti.
Alicia Spinnet è una studentessa di Grifondoro di due anni più grande di Harry e cacciatrice nella squadra di Quidditch di Grifondoro. Ne L'Ordine della Fenice prende parte alle riunioni dell'Esercito di Silente. Dopo essersi diplomata, torna alla scuola ne I Doni della Morte per partecipare alla battaglia di Hogwarts. È interpretata da Leilah Sutherland ne La pietra filosofale e da Rochelle Douglas ne La camera dei segreti.
Lee Jordan è uno studente di Grifondoro di due anni più grande di Harry e il migliore amico di Fred e George Weasley, con i quali organizza bravate e scherzi a Hogwarts. Lee è il commentatore ufficiale delle partite di Quidditch della scuola, e in tale ruolo si fa spesso trascinare dall'entusiasmo lanciandosi in commenti parziali o apprezzamenti sulle giocatrici in campo. Ne L'Ordine della Fenice si unisce all'Esercito di Silente. Ne I Doni della Morte fonda una stazione radio clandestina chiamata Radio Potter, in cui fa propaganda anti-Ministero e Mangiamorte e sostiene le attività dell'Ordine della Fenice. Insieme a George Weasley sconfigge successivamente il Mangiamorte Yaxley nella battaglia di Hogwarts. È interpretato da Luke Youngblood.
Colin Canon (Colin Creevey) è uno studente di Grifondoro di un anno più giovane di Harry. Ha la passione per la fotografia e tenta continuamente di immortalare il suo idolo Harry, per il quale nutre una vera e propria venerazione. Ha un fratello, Dennis, di due anni più giovane di lui e anch'egli in Grifondoro. A causa delle sue origini babbane viene preso di mira dal Basilisco ne La camera dei segreti, ma proprio il fatto di osservare la creatura attraverso l'apparecchio fotografico gli salva la vita e lo lascia solo pietrificato. Ne L'Ordine della Fenice lui e suo fratello si uniscono all'Esercito di Silente. Ne I Doni della Morte Colin partecipa alla battaglia di Hogwarts, nonostante la McGranitt glielo avesse proibito, e rimane ucciso dai Mangiamorte. È interpretato da Hugh Mitchell.
Hannah Abbott è una studentessa di Tassorosso dello stesso anno di Harry. Ne L'Ordine della Fenice viene nominata prefetto ed entra a far parte dell'Esercito di Silente. Ne Il principe mezzosangue lascia Hogwards dopo che la madre viene assassinata dai Mangiamorte, ma vi fa ritorno ne I Doni della Morte per partecipare alla battaglia finale. Al termine della storia diviene la locandiera del Paiolo Magico e si sposa con Neville Paciock. È interpretata da Charlotte Skeoch ne La camera dei segreti e Il calice di fioco e da Louisa Warren ne I Doni della Morte - Parte 1 e Parte 2.
Ernie Macmillan è uno studente di Tassorosso della stessa età di Harry e miglior amico di Hannah Abbott e Justin Finch-Fletchley. Viene descritto come un ragazzo dai modi pomposi, ma sincero e di buon cuore. Ne La camera dei segreti crede inizialmente alle voci che attribuiscono a Harry gli assalti ai nati babbani, ma successivamente si ricrede e si scusa con lui. Ne L'Ordine della Fenice diventa prefetto ed entra a far parte dell'Esercito di Silente, dichiarando sin da subito di credere a Harry sul ritorno di Voldemort. Ne I Doni della Morte fa parte della resistenza ai Carrow e partecipa alla battaglia di Hogwarts. È interpretato da Louis Doyle.
Cedric Diggory è uno studente di Tassorosso di tre anni più grande di Harry e il cercatore della squadra di Quidditch della sua casa. È il figlio del dipendente dell'Ufficio Regolazione e Controllo delle Creature Magiche del Ministero della Magia Amos Diggory, insieme al quale si reca ad assistere alla finale di coppa del mondo di Quidditch ne Il calice di fuoco. Viene scelto come rappresentante di Hogwarts al Torneo Tremaghi, durante il quale si mostra un avversario corretto e leale, aiutando addirittura Harry nella preparazione della seconda prova. Durante l'anno avvia una relazione con Cho Chang e la invita al Ballo del Ceppo. Nell'ultima prova lui e Harry raccolgono in contemporanea la coppa, la quale si rivela però una Passaporta che li conduce al cimitero di Little Hangleton, dove Cedric è ucciso da Peter Minus su ordine di Voldemort. Harry riesce infine a fuggire portandosi dietro il cadavere di Cedric. È interpretato da Robert Pattinson e doppiato in italiano da David Chevalier.
Zacharias Smith è uno studente di Tassorosso di un anno più grande di Harry e cercatore nella squadra di Quidditch della sua casa. Ne L'Ordine della Fenice entra a far parte dell'Esercito di Silente pur mostrandosi spesso critico nei confronti di Harry e delle sue lezioni, nonché scettico riguardo le sue affermazioni su Voldemort. Ne Il principe mezzosangue si alterna con Luna Lovegood come commentatore delle partite di Quidditch della scuola. Ne I Doni della Morte è l'unico membro dell'Esercito di Silente che si rifiuta di combattere i Mangiamorte, preferendo abbandonare la scuola insieme agli studenti più giovani.
Luna Lovegood è una studentessa di Corvonero di un anno più giovane di Harry e la figlia di Xenophilius Lovegood. Crede a tutte le cose che il padre scrive sulla sua stravagante rivista Il Cavillo, comprese le notizie più inverosimili, e spesso indossa collane, orecchini o occhiali eccentrici ritenendoli dei talismani; questi suoi strani atteggiamenti e l'aria stralunata la rendono un'emarginata e oggetto di scherno di alcuni suoi compagni di scuola che le affibbiano il soprannome "Lunatica" e si divertono a nascondere i suoi averi, sebbene Luna non sembri interessarsi a quello che gli altri pensano di lei. Inizialmente amica di Ginny Weasley, nel corso della storia stringe amicizia anche con Harry, Ron, Hermione e Neville Paciock. Avendo visto morire sua madre durante un esperimento quando era piccola, è una delle poche persone a Hogwarts in grado di vedere i Thestral. Compare per la prima volta ne L'Ordine della Fenice, dove si unisce all'Esercito di Silente e combatte assieme ai suoi amici al Ministero. Ne Il principe mezzosangue si alterna con Zacharias Smith come cronista delle partite di Quidditch. Ne I Doni della Morte viene rapita dai Mangiamorte a causa del sostegno che il padre dà a Harry e rinchiusa a Villa Malfoy assieme a Dean Thomas e Garrick Olivander, venendo poi liberati da Harry, Ron e Hermione con l'aiuto di Dobby. Partecipa poi alla battaglia di Hogwarts. Terminati gli studi diventa una naturalista, occupandosi anche della direzione de Il Cavillo e ammettendo che buona parte delle notizie del padre erano inventate di sana pianta, e sposa Rolf Scamandro, nipote di Newt. È interpretata da Evanna Lynch e doppiata da Veronica Puccio.
Padma Patil è la sorella gemella di Calì Patil e una studentessa di Corvonero, mentre è di Grifondoro nei film. Ne Il calice di fuoco Ron la invita al Ballo del Ceppo, che si rivela un fiasco poiché il ragazzo non prova alcun interesse per lei e trascorre la serata in preda alla gelosia per l'appuntamento tra Hermione e Viktor Krum. Ne L'Ordine della Fenice Padma viene nominata prefetto ed entra a far parte dell'Esercito di Silente con la sorella. In seguito abbandona la scuola su insistenza dei genitori, spaventati dalle conseguenze della morte di Silente, ma ne I Doni della Morte torna a frequentare l'istituto. Tenta di sabotare il regime dei Carrow e poi partecipa alla battaglia di Hogwarts. È interpretata da Sharon Sandhu ne Il prigioniero di Azkaban e da Afshan Azad nelle restanti apparizioni, e doppiata in italiano da Letizia Scifoni.
Michael Corner è uno studente di Corvonero dello stesso anno di Harry. Dopo il Ballo del Ceppo, ne Il calice di fuoco e L'Ordine della Fenice avvia una relazione con Ginny Weasley, ma quando Grifondoro sconfigge Corvonero nella finale di Quidditch si lascia con la ragazza per poi frequentare Cho Chang, appena lasciatasi con Harry. È un membro dell'Esercito di Silente. Ne I Doni della Morte viene torturato dai Carrow per aver liberato un ragazzino in punizione; ciò spinge i membri dell'Esercito di Silente a interrompere le operazioni. In seguito Michael partecipa alla battaglia di Hogwarts.
Cho Chang è una studentessa di Corvonero di un anno più grande di Harry e cercatrice della squadra di Quidditch di Corvonero. Harry si innamora di lei e ne Il calice di fuoco le chiede di accompagnarlo al Ballo del Ceppo; tuttavia Cho ha già accolto la richiesta di Cedric Diggory, con il quale poi avvia una relazione fino alla morte del ragazzo al termine del romanzo. Ne L'Ordine della Fenice entra a far parte dell'Esercito di Silente insieme all'amica di Corvonero Marietta Edgecombe. Durante l'anno ha una breve relazione con Harry, ma i due finiscono presto per allontanarsi. Nel film è lei a tradire l'Esercito di Silente sotto l'effetto del Veritaserum. Torna a Hogwarts ne I Doni della Morte, dove partecipa alla battaglia finale e rivela a Harry le poche informazioni in suo possesso sul diadema di Corvonero. È intrepretata da Katie Leung e doppiata in italiano da Jun Ichikawa.
Marietta Edgecombe è una studentessa di Corvonero. Insieme all'amica Cho Chang entra a far parte dell'Esercito di Silente ne L'Ordine della Fenice. Tuttavia tradisce il gruppo rivelando a Dolores Umbridge il luogo dove avvengono le riunioni segrete; così facendo infrange il giuramento fatto dai membri dell'Esercito e la sua faccia viene coperta da pustole e foruncoli che si dispongono in modo da formare la scritta "spia" come conseguenza dell'incantesimo fatto da Hermione. Nel film non è presente e il tradimento avviene per opera di Cho sotto l'influenza del Veritaserum.
Vincent Tiger (Vincent Crabbe) e Gregory Goyle sono studenti di Serpeverde dello stesso anno di Harry. Vengono descritti come ragazzi grossi e stupidi, che agiscono come scagnozzi di Draco Malfoy e impiegano la loro stazza per bullizzare gli altri studenti. I loro padri sono entrambi Mangiamorte. Ne La camera dei segreti Harry e Ron assumono le loro sembianze tramite la Pozione Polisucco, per scoprire se Draco è il responsabile dell'apertura della camera dei segreti. Ne L'Ordine della Fenice Tiger e Goyle diventano battitori della squadra di Quidditch della loro casa ed entrano a far parte della squadra d'inquisizione di Dolores Umbridge. Ne I Doni della Morte tentano di uccidere Harry, Ron e Hermione nella Stanza delle Necessità mentre questi sono alla ricerca del diadema di Corvonero. A tal proposito Tiger evoca l'Ardemonio, ma l'incantesimo gli sfugge di mano e lui stesso rimane ucciso tra le fiamme, mentre Draco e Goyle vengono salvati dai tre. Nel film è Goyle a ricoprire la parte di Tiger, evocando l'Ardemonio e rimanendo vittima del suo stesso incantesimo, in quanto l'attore Jamie Waylett che interpreta Tiger era in stato di fermo al momento delle riprese; il ruolo di Goyle è invece preso da Blaise Zabini. Sono interpretati rispettivamente da Jamie Waylett e da Joshua Herdman e doppiati in italiano da Angelo Evangelista e Simone Crisari.
Blaise Zabini è uno studente di Serpeverde dello stesso anno di Harry. Arrogante e vanitoso, fa parte della cerchia di amici di Draco Malfoy e ne Il principe mezzosangue del Lumaclub. Nel film I Doni della Morte - Parte 2 sostituisce il personaggio di Vincent Tiger durante l'incendio nella Stanza delle Necessità. È interpretato da Louis Cordice.
Pansy Parkinson è una studentessa di Serpeverde dello stesso anno di Harry. Viene spesso vista in gruppo con altre ragazze della sua casa e fa parte della cerchia di amici di Draco Malfoy, insieme al quale partecipa al Ballo del Ceppo ne Il calice di fuoco. Ne L'Ordine della Fenice viene nominata prefetto ed entra a far parte della squadra di inquisizione di Dolores Umbridge. Ne I Doni della Morte, quando Voldemort chiede di farsi consegnare Harry, è proprio Pansy a esortare i Serpeverde a catturarlo, ma gli altri studenti glielo impediscono. È interpretata da Katherine Nicholson nei primi due film, da Genevieve Gaunt ne Il prigioniero di Azkaban, da Charlotte Ritchie ne Il calice di fuoco, da Lauren Shotton ne L'Ordine della Fenice e da Scarlett Byrne negli ultimi tre film.
Albus Silente (Albus Dumbledore) è il figlio primogenito di Percival e Kendra Silente e il fratello di Aberforth e Ariana. Preside di Hogwarts e mentore di Harry, è ritenuto il mago più potente di tutti i tempi. È interpretato da Richard Harris nei primi due film e da Michael Gambon nei rimanenti e doppiato in italiano da Gianni Musy.
Rubeus Hagrid è un mezzogigante impiegato a Hogwarts come custode e guardiacaccia e in seguito anche come insegnante di Cura delle Creature Magiche. Nonostante non brilli per cultura e intelligenza, è generoso, spontaneo, di cuore tenero e molto leale verso i suoi amici, in particolare Albus Silente e Harry Potter. Ha inoltre una smisurata passione per le creature di tutti i tipi, anche per quelle considerate pericolose o non addomesticabili. È interpretato da Robbie Coltrane e doppiato in italiano da Francesco Pannofino.
Severus Piton (Severus Snape) è l'insegnante di Pozioni e il direttore di Serpeverde a Hogwarts. È un membro dell'Ordine della Fenice infiltrato tra le file dei Mangiamorte come spia per conto di Silente. È interpretato da Alan Rickman e doppiato in italiano da Francesco Vairano.
Minerva McGranitt (Minerva McGonagall) è l'insegnante di Trasfigurazione, vicepreside e direttrice di Grifondoro a Hogwarts. Appare come una donna anziana, severa ma anche competente e giusta. In qualità di Animagus può trasformarsi a piacimento in un gatto soriano con dei marchi caratteristici attorno agli occhi simili ai suoi occhiali. Ne La pietra filosofale è lei ad accorgersi per prima dell'abilità di Harry nel volo e, anziché espellerlo per aver volato senza permesso, lo raccomanda per la squadra di Grifondoro come cercatore, regalandogli anche la sua prima scopa. Ne L'Ordine della Fenice si scopre che McGranitt fa parte del gruppo omonimo. In seguito resiste passivamente ai soprusi di Dolores Umbridge, ma mentre tenta di fermare lei e i suoi uomini dal portare via con la forza Rubeus Hagrid viene colpita da quattro Schiantesimi ed è pertanto ricoverata a San Mungo fino al termine dell'anno scolastico. Ne Il principe mezzosangue assume la presidenza ad interim di Hogwarts in seguito alla morte di Silente ma è poi soppiantata da Severus Piton ne I Doni della Morte. Partecipa alla battaglia di Hogwarts organizzando e coordinando le difese della scuola. Il suo cognome originale, McGonagall, deriva dal poeta William McGonagall: J. K. Rowling ha scelto questo cognome perché le piaceva l'idea che una donna così brillante potesse essere lontanamente imparentata con colui che è riconosciuto come il peggior poeta di tutti i tempi. È interpretata da Maggie Smith e doppiata in italiano da Paola Mannoni.
Filius Vitious (Filius Flitwick) è l'insegnante di Incantesimi e il direttore di Corvonero. A causa di un lontano avo folletto è molto basso di statura, tanto che per riuscire a vedere al di là della cattedra deve salire su una pila di libri. Ne I Doni della Morte partecipa alla battaglia di Hogwarts, nella quale pone diversi incantesimi difensivi sulla scuola prima dell'attacco dei Mangiamorte e sconfigge in duello Antonin Dolohov. Nei film è inoltre il direttore del coro scolastico. È interpretato da Warwick Davis e doppiato in italiano da Vittorio Stagni.
Pomona Sprite (Pomona Sprout) è l'insegnante di Erbologia e la direttrice di Tassorosso a Hogwarts. Ne La camera dei segreti collabora con Madama Chips alla guarigione delle vittime pietrificate dal Basilisco, tramite una pozione ricavata dalle Mandragole. Ne I Doni della Morte dapprima duella contro Severus Piton, con l'aiuto dei colleghi Filius Vitious e Minerva McGranitt, e poi partecipa alla battaglia di Hogwarts, nella quale insieme agli studenti scaglia piante velenose sui Mangiamorte. È interpretata da Miriam Margolyes e doppiata in italiano da Franca Lumachi.
Sibilla Cooman (Sybill Trelawney) è l'insegnante di Divinazione di Hogwarts e la pronipote della celebre veggente Cassandra Cooman. In realtà, Sibilla non sembra aver ereditato la capacità di profetizzare alcunché e le previsioni corrette che fa si avverano solo per caso. Le uniche due vere profezie che effettua sono inconsce e ispirate da uno stato di trance. La prima avvenne poco prima della nascita di Harry durante un colloquio con Silente, sull'imminente nascita di un bambino col potere di sconfiggere Voldemort; la prima parte della profezia venne ascoltata da Severus Piton e riferita a Voldemort stesso, risultando nell'attacco ai Potter. La seconda avviene ne Il prigioniero di Azkaban e preannuncia la rinascita di Voldemort. A causa del suo atteggiamento strambo e della sua apparente mancanza di capacità, viene osteggiata e criticata dalla maggior parte del corpo docente e dagli studenti. Ne L'Ordine della Fenice ciò comporta il suo licenziamento da parte di Dolores Umbridge. Ne Il principe mezzosangue, la Cooman è reintegrata nella sua vecchia posizione, ma con suo dispiacere deve dividere le lezioni con il centauro Fiorenzo, che nel frattempo aveva ricoperto la cattedra di Divinazione. Partecipa alla battaglia di Hogwarts, lanciando le sue sfere di cristallo dai piani superiori e ferendo Fenrir Greyback. È interpretata da Emma Thompson e doppiata in italiano da Emanuela Rossi.
Quirinus Raptor (Quirinus Quirrell) è l'insegnante di Difesa contro le Arti Oscure ne La pietra filosofale. È un uomo pallido, pauroso, nervoso e balbettante. Ciò è dovuto al fatto che è posseduto dallo spirito di Voldemort, il cui volto gli spunta dalla nuca e che l'uomo nasconde sotto un turbante. Su ordine di Voldemort cerca nel corso dell'anno di uccidere Harry e di impossessarsi della pietra filosofale. I suoi piani sono però sventati da Harry, che ottiene per primo la pietra. Quando Raptor tenta di sottrarre l'artefatto al giovane con la forza, la magia di protezione posta su di lui dalla madre Lily e l'arrivo di Silente costringono Voldemort alla fuga, lasciandosi dietro il corpo senza vita del professore. Nel film è invece Harry stesso che, riconosciuto l'effetto che la protezione della madre ha su Raptor, lo attacca fino a incenerirlo e costringere così Voldemort alla fuga. È interpretato da Ian Hart e doppiato in italiano da Marco Mete.
Gilderoy Allock (Gilderoy Lockhart) sostituisce Quirinus Raptor come professore di Difesa contro le Arti Oscure a Hogwarts ne La camera dei segreti. È un mago di bell'aspetto, con capelli biondi e fluenti e un sorriso seducente. Come racconta lui stesso nei suoi numerosi libri autobiografici, avrebbe compiuto numerose imprese straordinarie, mentre in realtà è un inetto e un truffatore che si prende il merito di gesta compiute da altri a cui cancella poi la memoria. A causa delle sue maniere eccessivamente melense e pompose, si attira subito l'antipatia degli altri professori e degli studenti. Quando nella camera dei segreti Harry e Ron scoprono il suo segreto, Allock tenta di cancellare la memoria anche a loro, ma l'incantesimo gli si ritorce contro a causa della bacchetta danneggiata che impugna, gettandolo in uno stato di totale amnesia. Viene dunque ricoverato all'ospedale San Mungo, dove Harry lo rincontra ne L'Ordine della Fenice. J. K. Rowling ha affermato che Allock prende ispirazione da una persona da lei realmente conosciuta, simile in tutto e per tutto nei comportamenti alla sua controparte fittizia. È interpretato da Kenneth Branagh e doppiato in italiano da Antonio Sanna.
Fiorenzo (Firenze) è un centauro che salva Harry dall'incontro con Voldemort nella Foresta Proibita ne La pietra filosofale. Ne L'Ordine della Fenice, su richiesta di Silente, accetta di assumere la cattedra di Divinazione a Hogwarts, in seguito al licenziamento, da parte di Dolores Umbridge, di Sibilla Cooman; per questo motivo viene bandito dal suo branco, che reputa un tradimento la sua sottomissione agli umani. Dopo il reintegro di Cooman ne Il principe mezzosangue, lei e Fiorenzo si dividono i corsi di Divinazione. J. K. Rowling ha affermato che, dopo la sconfitta di Voldemort, Fiorenzo verrà riaccettato dal branco e le relazioni tra i centauri e gli umani miglioreranno. È interpretato da Ray Fearon e doppiato in italiano da Roberto Pedicini.
Horace Lumacorno (Horace Slughorn) è stato docente di Pozioni e direttore della casa dei Serpeverde dagli anni trenta-quaranta fino agli anni ottanta, quando decise di ritirarsi. Pur essendo un uomo ambizioso rappresenta un'eccezione allo stereotipo che vede i Serpeverde arroganti, malefici e sostenitori della purezza di sangue e di Voldemort; preferisce infatti evitare ruoli di primo piano e circondarsi di persone influenti o dall'avvenire brillante, che seleziona all'interno di una cerchia ristretta di studenti favoriti, detta Lumaclub, senza pregiudizi di sorta nei confronti di mezzosangue e nati babbani. Con il ritorno di Voldemort, Lumacorno si nasconde per timore di essere costretto dai Mangiamorte a convertirsi alla loro causa. Ne Il principe mezzosangue Silente cerca di convincerlo a tornare a insegnare, da una parte per colmare la carenza di professori a Hogwarts e dall'altra per estrargli il ricordo nel quale anni prima aveva spiegato a Tom Riddle, allora suo studente, come diventare immortale grazie agli Horcrux, ricordo che Lumacorno aveva corrotto e modificato per la vergogna di sentirsi responsabile nell'ascesa di quello che sarebbe poi diventato Voldemort. È infine Harry a riuscire in entrambi gli intenti. Durante la battaglia di Hogwarts ne I Doni della Morte Lumacorno è dapprima titubante sul da farsi, ma in seguito raccoglie dei rinforzi e insieme a Minerva McGranitt e Kingsley Shacklebolt affronta Voldemort in persona. È interpretato da Jim Broadbent e doppiato in italiano da Carlo Valli.
Argus Gazza (Argus Filch) è l'irascibile custode di Hogwarts, con l'incarico di vegliare sul rispetto delle regole scolastiche. È un Magonò, ovvero un figlio di maghi privo di poteri magici; per questo motivo apprendere le arti magiche rientra tra i suoi più grandi desideri (anche se non può riuscirci in alcun modo) e prova invidia e odio nei confronti degli studenti, divertendosi a tormentarli in tutti i modi possibili: cerca sempre di coglierli mentre stanno tenendo un comportamento contrario alle regole della scuola, anche inventandosi regole, in modo tale che vengano loro inflitte delle punizioni. Il suo ufficio è una stanza nei sotterranei della scuola, maleodorante di pesce e illuminata da una lampada a petrolio. Più volte Gazza chiede a Silente il permesso di infliggere punizioni corporali, ma si vede sempre opporre un netto rifiuto; a esaudire il suo desiderio è solo, per un breve periodo, la professoressa Dolores Umbridge. Gazza possiede una gatta, Mrs Purr (Mrs Norris), che lo aiuta a pattugliare i corridoi della scuola e corre ad avvisarlo quando avvista degli studenti in contravvenzione alle regole. Ne La camera dei segreti Mrs Purr viene pietrificata temporaneamente dal Basilisco. È interpretato da David Bradley e doppiato in italiano da Bruno Conti nei primi due film e da Goffredo Matassi nei rimanenti.
Rolanda Bumb (Rolanda Hooch) è l'insegnante di volo a Hogwarts per gli studenti del primo anno. Svolge inoltre il ruolo di arbitro nelle partite di Quidditch della scuola. È una grande appassionata ed esperta di manici di scopa. È interpretata da Zoë Wanamaker e doppiata in italiano da Paola Giannetti.
Poppy Chips (Poppy Pomfrey) è l'infermiera di Hogwarts. Attiva e premurosa, prende molto sul serio il suo lavoro e la salute dei suoi pazienti e appare anche piuttosto severa ma, ogni tanto, lascia trasparire affettuosità, gentilezza e simpatia. In passato ricopriva la carica di insegnante di Guarigione; dopo che tale insegnamento fu tolto dal piano di studi, Silente, colpito dalle sue doti, le chiese di restare a Hogwarts. È interpretata da Gemma Jones e doppiata in italiano da Rita Savagnone.
Irma Pince è la bibliotecaria di Hogwarts. È una donna molto severa, intransigente e possessiva nei confronti dei libri della scuola: pretende che tutti i libri vengano rimessi al loro posto all'orario di chiusura e non permette né di mangiare in biblioteca né di portare i libri al di fuori del castello. È interpretata da Sally Mortemore.
Cuthbert Rüf (Cuthbert Binns) è l'insegnante di Storia della Magia e unico docente fantasma di Hogwarts. Si racconta che una sera, quando aveva già raggiunto una veneranda età, morì nel sonno ed il giorno seguente riprese l'insegnamento da fantasma come se nulla fosse. Le sue lezioni sono ritenute le più noiose del programma per la monotonia e scarsa considerazione della platea con cui Rüf le conduce. Dà poco credito alle leggende: ne La camera dei segreti è solo notando l'attenzione anomala che gli rivolgono i suoi studenti che acconsente a raccontare la storia della camera.
Godric Grifondoro (Godric Gryffindor) è uno dei quattro fondatori di Hogwarts. Onesto, coraggioso e generoso, fondò la casa che porta il suo nome prediligendo gli studenti con le medesime qualità. Originario del villaggio di Godric's Hollow, cui dà anche il nome, è conosciuto per essere uno dei migliori duellanti magici di sempre e per risparmiare spesso la vita dei suoi avversari, anche quando essi avevano intenzione di ucciderlo. In battaglia ricorreva, oltre che alla bacchetta, a una spada argentata dall'elsa tempestata di rubini forgiata dal folletto Ranci il Primo: questi lo accusò di avergliela rubata quando Godric, dopo averla legittimamente acquistata, si rifiutò di rendergliela. Suo era, inoltre, il cappello che divenne poi il Cappello Parlante, incaricato di smistare gli studenti nelle quattro case dopo la morte dei fondatori; al Cappello, poi, è stato affidato l'incarico di custodire la spada, e di consegnarla a un vero Grifondoro in casi di estrema necessità. Si batté sempre per la difesa dei babbani e dei nati babbani, e ciò lo portò a una pesante lite con un altro fondatore, Salazar Serpeverde, che culminò con la fuga di quest'ultimo da Hogwarts.
Tosca Tassorosso (Helga Hufflepuff), Tosca Tassofrasso nel nuovo adattamento, è una dei fondatori di Hogwarts, dando così il nome a una delle quattro case. Descritta come una strega paziente, cortese e amante del duro lavoro, caratteristiche che ricercava nei membri della sua casa, era estremamente abile negli incantesimi, in particolar modo in quelli culinari. I banchetti che organizzava a Hogwarts avevano la particolarità di riuscire a mantenere in armonia la scuola. Sua era la piccola coppa d'oro dai poteri misteriosi poi trasformata in Horcrux da Voldemort.
Priscilla Corvonero (Rowena Ravenclaw) è una dei fondatori di Hogwarts e la creatrice dell'omonima casa. Universalmente riconosciuta come la strega più brillante di tutti i tempi, ricercava nei suoi studenti un'intelligenza fuori dal comune e una spiccata curiosità e voglia di imparare. Possedeva un diadema che aumenta incredibilmente la conoscenza di chi lo indossa e che le venne rubato da sua figlia Helena. Incaricò quindi il Barone Sanguinario di ritrovare la figlia ma questi la uccise, cosicché poco dopo Priscilla si ammalò e morì per il dolore. Il nome italiano del personaggio ha subito molte variazioni dovute alla traduzione. Originariamente fu chiamata Priscilla Pecoranera, tuttavia il cognome, a partire dalla prima edizione de Il calice di fuoco e in tutte le ristampe, fu modificato in Corvonero a causa del simbolo della sua casa, ossia un rapace. Per mantenere l'uniformità con i nomi degli altri fondatori che avevano uguali le prime lettere del nome e del cognome, nel film La camera dei segreti il nome venne modificato in Cosetta e nel nuovo adattamento dei libri in Corinna, eccetto che ne I Doni della Morte dove torna a essere Priscilla.
Salazar Serpeverde (Salazar Slytherin) è uno dei fondatori di Hogwarts e il creatore dell'omonima casa. Egli premiava determinazione, ambizione e astuzia, e ricercava queste qualità negli studenti della sua casa. Fu un noto rettilofono e un esperto legilimante. Era l'unico dei fondatori a dare importanza alla purezza di sangue, disprezzando i nati babbani e i Mezzosangue: a causa di ciò nacquero degli attriti con gli altri, e il culmine giunse con un litigio tra Serpeverde e Grifondoro, a seguito del quale il primo lasciò la scuola. Prima di andarsene creò una stanza segreta all'insaputa degli altri fondatori, la camera dei segreti, rinchiudendovi all'interno un Basilisco affinché un suo erede potesse epurare la scuola da tutti coloro che non riteneva degni di esercitare poteri magici. Da lui discende la famiglia Gaunt, e di conseguenza Lord Voldemort. Era in possesso di un medaglione con inciso il suo blasone, poi trasformato in Horcrux dallo stesso Voldemort.
Sir Nicholas de Mimsy-Porpington, noto agli studenti come Nick-Quasi-Senza-Testa, è il fantasma della casa di Grifondoro. Mago medievale condannato alla decapitazione il giorno di Halloween del 1492 per stregoneria, a causa dell'ascia non perfettamente affilata la sua testa restò attaccata al corpo per pochi centimetri di pelle e muscoli: ciò gli causa non poco rimorso, invidiando i fantasmi perfettamente decapitati e considerando la sua condizione e in generale la sua esecuzione come imbarazzante. Buon amico di Harry e degli studenti di Grifondoro, ne La camera dei segreti fa involontariamente da scudo a Justin Finch-Fletchley dal Basilisco, rimanendo investito in pieno dallo sguardo letale della creatura: Justin resta pietrificato e Nick, essendo già morto, rimane incosciente e annerito per qualche tempo. Al termine de L'Ordine della Fenice spiega a Harry che qualcuno decide di diventare fantasma perché ha paura della morte, dicendogli inoltre che Sirius Black non ritornerà, avendola invece accettata. È interpretato da John Cleese e doppiato in italiano da Dario Penne.
Mirtilla Malcontenta (Moaning Myrtle), al secolo Mirtilla Elizabeth Warren, è il fantasma che infesta il bagno delle ragazze fuori servizio al secondo piano di Hogwarts. Deve il suo soprannome alla tendenza a piangere, lagnarsi e rinfacciare la sua morte a chiunque. Cinquant'anni prima dell'inizio della storia era una studentessa di Corvonero e fu la prima e unica vittima del Basilisco quando la camera dei segreti fu aperta la prima volta. Aiuta Harry in due occasioni: ne La camera dei segreti lo aiuta a scoprire l'ubicazione della camera dei segreti stessa e ne Il calice di fuoco gli fornisce alcuni indizi per risolvere l'indovinello della seconda prova del Torneo Tremaghi. Ne Il principe mezzosangue consola Draco Malfoy preoccupato dai suoi continui fallimenti nel portare a termine il compito datogli da Voldemort. È interpretata da Shirley Henderson e doppiata in italiano da Ilaria Stagni.
Pix (Peeves) è un poltergeist, ossia un fantasma particolarmente pestifero e amante degli scherzi. Totalmente irrispettoso verso chiunque, le uniche persone che mostra di temere sono Silente e il Barone Sanguinario, fantasma della casa di Serpeverde. Oltre agli studenti, la sua vittima preferita è Argus Gazza, che è obbligato costantemente a rimediare ai suoi disastri: questi tenta da anni di espellerlo dalla scuola, ma le sue richieste vengono puntualmente respinte da Silente. Non rispetta nemmeno gli ordini degli insegnanti, pur non osando farsi beffe di loro; l'unica volta che ha obbedito agli ordini di qualcuno è stato quando i gemelli Weasley gli hanno chiesto di tormentare Dolores Umbridge dopo la loro fuga da Hogwarts. Prende parte alla battaglia di Hogwarts e ai festeggiamenti dopo di essa.
Helena Corvonero (Helena Ravenclaw), nota anche come Dama Grigia, è il fantasma della casa di Corvonero. Figlia della fondatrice di Hogwarts Priscilla, Helena era invidiosa dell'intelligenza della madre: ciò la portò a rubare il suo diadema e a fuggire. La madre, preoccupata e desiderosa di riavere la figlia con sé, chiese al Barone Sanguinario di trovarla e riportarla indietro. Helena tuttavia si rifiutò e l'uomo, incollerito, la pugnalò e poi si tolse la vita. In seguito Helena tornò come fantasma a Hogwarts, dove incontrò Tom Riddle: questi la spinse a rivelargli il luogo dove era nascosto il diadema. Quando Helena scoprì che Riddle era diventato Voldemort, si pentì amaramente dell'aiuto che gli aveva dato; ciò la spinge ad aiutare Harry ne I Doni della Morte a capire dov'è nascosto l'ultimo Horcrux, ossia il diadema stesso. È interpretata da Nina Young ne La pietra filosofale e da Kelly Macdonald ne I Doni della Morte - Parte 2 e doppiata in italiano da Daniela Calò ne I Doni della Morte - Parte 2.
Cornelius Caramell (Cornelius Fudge) è il Ministro della Magia da La pietra filosofale a L'Ordine della Fenice. Ritenuto da molti inadatto al ruolo e incapace, Caramell chiede costantemente aiuto a Silente nelle prime fasi del suo mandato e dimostra una notevole stima e simpatia nei confronti di Harry. Al termine de Il calice di fuoco, tuttavia, quando Harry e Silente cominciano a diffondere la notizia del ritorno di Voldemort, Caramell si spaventa all'idea di apparire effettivamente non all'altezza della situazione e di perdere il suo posto a favore di Silente; nega così il ritorno di Voldemort e dei suoi sostenitori e inizia una sistematica campagna di diffamazione contro Harry e Silente. Questa culmina ne L'Ordine della Fenice con il tentativo di estendere il controllo del Ministero su Hogwarts, affidando a Dolores Umbridge l'incarico di insegnante e in seguito di inquisitrice e preside. Quando al termine del quinto libro tutta la comunità magica è costretta a prendere atto del ritorno di Voldemort, Caramell viene sollevato dall'incarico per aver anteposto i suoi interessi a quelli della comunità e rimpiazzato da Rufus Scrimgeour. J. K. Rowling ha dichiarato che l'attitudine negazionista di Caramell è ispirata a quella del primo ministro britannico Neville Chamberlain nei confronti della crescente minaccia nazista nel periodo precedente alla seconda guerra mondiale. È interpretato da Robert Hardy e doppiato in italiano da Sandro Pellegrini.
Rufus Scrimgeour è il successore di Cornelius Caramell come Ministro della Magia. Prima di ricoprire il nuovo incarico ne Il principe mezzosangue, Scrimgeour era a capo del Dipartimento degli Auror e per questo si presenta come un uomo risoluto, scorbutico e d'azione. Per migliorare l'immagine del Ministero tra la popolazione magica e dare l'impressione di fare progressi nella lotta contro Voldemort, Scrimgeour fa arrestare anche probabili innocenti con l'accusa di essere dei Mangiamorte e chiede a Harry in più di un'occasione di sostenere le iniziative del Ministero, cosa che il ragazzo rifiuta sdegnosamente di fare. Quando Voldemort prende d'assalto il Ministero ne I Doni della Morte, Scrimgeour si rifiuta di rivelare informazioni su Harry e viene pertanto ucciso. È interpretato da Bill Nighy e doppiato in italiano da Ennio Coltorti.
Pius O'Tusoe (Pius Thicknesse) è a capo dell'Ufficio Applicazione della Legge sulla Magia del Ministero della Magia. Ne I Doni della Morte viene posto da Yaxley sotto l'influenza della maledizione Imperius e quindi eletto Ministro della Magia, facendo sì che il Ministero finisca nelle mani di Voldemort. O'Tusoe partecipa assieme ai Mangiamorte alla battaglia di Hogwarts, dove viene sconfitto da Arthur Weasley. Dopo la sconfitta di Voldemort cessa l'effetto della maledizione Imperius e O'Tusoe viene sostituito alla guida del Ministero da Kingsley Shacklebolt. È interpretato da Guy Henry e doppiato in italiano da Massimo Rossi.
Barty Crouch Sr. era a capo del Dipartimento di Applicazione delle Leggi Magiche al Ministero della Magia al tempo della prima ascesa di Voldemort. Di carattere severo e preciso, divenne implacabile e spietato contro gli adepti delle Arti Oscure e diede agli Auror la facoltà di ucciderli e di utilizzare le maledizioni senza perdono. Crouch sembrava favorito al ruolo di futuro Ministro della Magia, quando il suo stesso figlio, Barty Crouch Jr., fu accusato di essere uno dei Mangiamorte responsabili della tortura dei Paciock. Crouch condannò con inflessibilità il figlio ad Azkaban, ma il processo rovinò la sua reputazione e venne quindi relegato al ruolo di direttore dell'Ufficio di Cooperazione Magica Internazionale. In questo ruolo agisce come organizzatore della coppa del mondo di Quidditch e del Torneo Tremaghi ne Il calice di fuoco. Su pressione della moglie morente, tuttavia, Crouch all'insaputa di tutti fa evadere il figlio da Azkaban e lo pone sotto la maledizione Imperius e le cure dell'elfa Winky per tenerlo d'occhio. Voldemort e Peter Minus vengono a sapere della sua evasione e lo liberano dall'incantesimo, ponendo invece sotto la maledizione Imperius lo stesso Crouch. Egli riesce infine a contrastare l'incantesimo e a evadere, ma viene ucciso dal figlio, trasfigurato in un osso e seppellito nel terreno di Hogwarts. È interpretato da Roger Lloyd-Pack e doppiato in italiano da Carlo Reali.
Ludo Bagman è il direttore dell'Ufficio per i Giochi e gli Sport Magici del Ministero della Magia. Da giovane era un giocatore di Quidditch attivo come battitore nelle Vespe di Wimbourne e nella nazionale inglese. In passato venne scagionato dall'accusa di fornire informazioni ai Mangiamorte, sebbene da allora Barty Crouch Sr. lo tenga sott'occhio. Ne Il calice di fuoco è nominato giudice del Torneo Tremaghi; in tale ruolo mostra evidenti favoritismi per Harry, dato che aveva scommesso coi folletti sulla vittoria del ragazzo per far fronte ad alcuni suoi debiti.
Dolores Umbridge è la sottosegretaria del Ministro della Magia Cornelius Caramell e un membro del Wizengamot. Ne L'Ordine della Fenice architetta l'assalto dei Dissennatori ai danni di Harry nel tentativo di mettere a tacere i suoi moniti sul ritorno di Voldemort. In seguito viene nominata professoressa di Difesa contro le Arti Oscure a Hogwarts, per la volontà di Caramell di aumentare il controllo del Ministero sulla scuola. È una donna melliflua, leziosa, ossessionata dal potere e dalla disciplina e per questo si attira presto le antipatie di gran parte del corpo docente e degli studenti. Il suo approccio teorico alla materia e la sua ostinazione nel negare il ritorno di Voldemort portano alcuni studenti, guidati da Harry, a istituire un gruppo clandestino di preparazione pratica alla Difesa contro le Arti Oscure chiamato Esercito di Silente. Nel corso dell'anno Umbridge è sostenuta da Caramell con una serie di nuovi decreti che le attribuiscono poteri sempre maggiori, fino alla sua nomina a inquisitore supremo di Hogwarts e, con l'allontanamento di Albus Silente, a preside della scuola. In questa sua nuova veste allontana Sibilla Cooman e Rubeus Hagrid dall'insegnamento e istituisce una brigata d'inquisizione con il potere di far rispettare le regole dell'istituto e infliggere punizioni corporali ai trasgressori. Attirata con l'inganno nella Foresta Proibita da Hermione, Umbridge si imbatte nei centauri e li tratta con disprezzo finendo aggredita. Dopo la scoperta del ritorno di Voldemort e le conseguenti dimissioni di Caramell, anche Umbridge è costretta a dimettersi dai suoi incarichi pur rimanendo impiegata del Ministero. Ne I Doni della Morte viene nominata presidente della Commissione per il Censimento dei Nati Babbani. Harry si introduce nel suo ufficio e le sottrae il medaglione di Serpeverde che la donna aveva acquistato da Mundungus Fletcher. Dopo la caduta di Voldemort viene processata e rinchiusa ad Azkaban per i suoi crimini. È interpretata da Imelda Staunton e doppiata in italiano da Ida Sansone.
L'Ordine della Fenice è un'organizzazione fondata da Albus Silente allo scopo di riunire tutti i maghi e le streghe che si oppongono apertamente a Voldemort e ai Mangiamorte. Tra i suoi membri figurano anche Lily e James Potter, Minerva McGranitt, Severus Piton e tutta la famiglia Weasley.
Sirius Black è il padrino di Harry. È un personaggio testardo e ribelle, ma leale e sempre pronto a buttarsi nella mischia. Discendente della nobile stirpe dei Black, rigettò le concezioni sulla purezza di sangue e l'attrazione per le Arti Oscure tipiche della sua famiglia, fuggì di casa e venne per questo disconosciuto dai suoi stessi genitori. A Hogwarts strinse una forte amicizia coi compagni di Grifondoro James Potter, Remus Lupin e Peter Minus, con i quali formava il gruppo dei Malandrini. Per poter trascorrere le notti di luna piena in compagnia di Lupin, i suoi tre compagni divennero degli Animagus; Sirius in particolare imparò a trasformarsi in un grosso cane nero e per questo era soprannominato "Felpato". Quando Voldemort si mise in cerca dei Potter essi scelsero Sirius come custode segreto per l'Incanto Fidelius, ma questi li convinse a ripiegare invece su Minus, il quale li tradì. Dopo la morte di James e Lily, Sirius cercò di vendicarli, ma Minus simulò la sua morte e uccise con un'esplosione una dozzina di babbani che si trovavano nei paraggi facendo ricadere la colpa su Sirius, che venne catturato e condannato alla reclusione ad Azkaban. Lì trascorre dodici anni, fino a quando riesce a evadere ne Il prigioniero di Azkaban. Trovato Minus, spiega la verità a Harry ma non riesce a provare la colpevolezza e a far arrestare il traditore, venendo così costretto a darsi nuovamente alla fuga. Ne Il calice di fuoco riesce comunque a mettersi in contatto sporadicamente con Harry, per il quale diviene una sorta di figura paterna e un intimo confidente. Quando Silente riunisce l'Ordine della Fenice, Sirius mette a disposizione come ritrovo la vecchia casa ereditata dai suoi genitori a Grimmauld Place, dove si trasferisce. Interviene durante la battaglia al Ministero in difesa di Harry, dove rimane ucciso quando la cugina Bellatrix Lestrange lo colpisce con un incantesimo e il suo corpo sparisce dietro al velo di un'arcata misteriosa lì presente. È interpretato da Gary Oldman e doppiato in italiano da Massimo Venturiello ne Il prigioniero di Azkaban, Il calice di fuoco e L'Ordine della Fenice e da Pasquale Anselmo ne I Doni della Morte - Parte 2.
Remus Lupin è il professore di Difesa contro le Arti Oscure a Hogwarts ne Il prigioniero di Azkaban. Da bambino venne morso da Fenrir Greyback trasformandosi da allora in lupo mannaro a ogni luna piena. Lupin poté frequentare comunque Hogwarts grazie alle misure di sicurezza progettate da Silente, il quale fece realizzare un tunnel segreto per la Stamberga Strillante e vi piantò all'ingresso il Platano Picchiatore, così che il giovane potesse trascorrere isolato le notti di luna piena. Per essergli di conforto durante le sue trasformazioni, i suoi amici James Potter, Sirius Black e Peter Minus, divennero degli Animagus. I tre e Lupin, soprannominato "Lunastorta", crearono poi la Mappa del Malandrino, per facilitare le loro avventure e scherzi a Hogwarts. Lupin si dimostra un insegnante competente ed entusiasmante e insegna a Harry l'Incanto Patronus per fronteggiare i Dissennatori, tuttavia una trasformazione incontrollata e un'indiscrezione di Severus Piton, che rivela pubblicamente la sua natura di licantropo, mettono fine alla sua carriera. In qualità di membro dell'Ordine della Fenice riceve poi l'incarico di controllare i lupi mannari e convincerli a non allearsi con Voldemort. Dopo un lungo indugio causato dalla sua natura di licantropo, ne I Doni della Morte si sposa infine con Ninfadora Tonks e diviene padre di Teddy Lupin. Partecipa poi alla battaglia di Hogwarts nella quale è ucciso dal Mangiamorte Antonin Dolohov. È interpretato da David Thewlis da adulto e da James Utechin da giovane e doppiato in italiano da Danilo De Girolamo.
Ninfadora Tonks (Nymphadora Tonks) è la figlia del nato babbano Ted Tonks e di Andromeda Black, sorella di Bellatrix Lestrange e Narcissa Malfoy. Non le piace il suo nome, per questo si fa chiamare "Tonks" o "Dora". Ha la particolarità di essere una Metamorfomagus, ovvero una strega capace di modificare il proprio aspetto a piacimento. Nonostante la sua goffaggine è una Auror e fa parte dell'Ordine della Fenice. Ne L'Ordine della Fenice Tonks fa parte del gruppo che accompagna Harry a Grimmauld Place e prende parte alla battaglia dell'Ufficio Misteri. Si innamora di Remus Lupin e, dopo gli indugi iniziali dell'uomo dovuti alla sua natura di lupo mannaro, i due si sposano all'inizio de I Doni della Morte e hanno un figlio: Teddy. In seguito Tonks prende parte alla battaglia di Hogwarts in cui viene uccisa da Bellatrix Lestrange. È interpretata da Natalia Tena e doppiata in italiano da Domitilla D'Amico.
Kingsley Shacklebolt è un membro dell'Ordine della Fenice che lavora come Auror per conto del Ministero. Grazie al suo doppio incarico può fornire all'Ordine notizie di prima mano sulle attività ministeriali o sviare le indagini su Sirius Black, anch'egli membro dell'Ordine ma creduto un Mangiamorte e un pericoloso assassino dal Ministero. Ne L'Ordine della Fenice Shacklebolt fa parte della scorta che accompagna Harry a Grimmauld Place e in seguito prende parte alla battaglia nell'Ufficio Misteri. Ne Il principe mezzosangue lavora sotto copertura come guardia del corpo del primo ministro babbano su richiesta di Rufus Scrimgeour. Ne I Doni della Morte svia i Mangiamorte durante il trasferimento di Harry dalla casa dei Dursley e partecipa poi alla battaglia di Hogwarts, dove affronta Voldemort insieme a Minerva McGranitt e Horace Lumacorno. Al termine degli scontri viene nominato in via provvisoria nuovo Ministro della Magia, carica che ricoprirà poi ufficialmente. È interpretato da George Harris e doppiato in italiano da Fabrizio Pucci.
Alastor Moody è stato uno degli Auror di punta del Ministero. Nel corso della sua lunga e gloriosa carriera ha catturato numerosi maghi oscuri e Mangiamorte, cercando sempre di consegnarli vivi alla giustizia; i tanti nemici che si è fatto a causa del suo lavoro lo hanno portato a sviluppare un carattere estremamente paranoico e diffidente. Le molte battaglie gli hanno procurato inoltre cicatrici e menomazioni: ha infatti perso parte del naso, una gamba, sostituita da una protesi, e un occhio, al posto del quale porta un occhio magico perennemente all'erta e in grado di vedere attraverso la materia, che gli è valso il soprannome di "Malocchio". Ne Il calice di fuoco viene chiamato a Hogwarts come insegnante di Difesa contro le Arti Oscure, ma è catturato, imprigionato e impersonato da Barty Crouch Jr. tramite la Pozione Polisucco per l'intero anno scolastico. Tornato libero, si riunisce all'Ordine della Fenice e partecipa alla battaglia dell'Ufficio Misteri. Ne I Doni della Morte Moody è a capo della spedizione che si occupa di prelevare Harry dalla casa dei Dursley; durante l'operazione viene però abbandonato dal compagno Mundungus Fletcher e ucciso da Voldemort. È interpretato da Brendan Gleeson e doppiato in italiano da Paolo Buglioni.
Mundungus Fletcher è un piccolo truffatore e ricettatore che collabora con l'Ordine della Fenice per via di un debito di riconoscenza che ha verso Silente. Si rende utile con la ricerca di informazioni, tuttavia dimostra anche una grande inaffidabilità, come quando trascura di sorvegliare Harry ne L'Ordine della Fenice, facendo sì che il ragazzo venga attaccato dai Dissennatori, o quando ne I Doni della Morte, durante il trasferimento di Harry da Privet Drive, si spaventa all'arrivo di Voldemort e abbandona il compagno Alastor Moody alla morte. Quando Harry apprende da Kreacher che Mundungus ha rubato tra le altre cose anche il medaglione di Serpeverde da Grimmauld Place, incarica Kreacher di scovarlo e portarlo da lui; interrogato da Harry, Mundungus confessa che il medaglione gli è stato a sua volta sottratto da Dolores Umbridge. È interpretato da Andy Linden e doppiato in italiano da Renzo Stacchi.
Elphias Doge è un vecchio compagno di scuola e amico di Albus Silente. In qualità di membro dell'Ordine della Fenice ne L'Ordine della Fenice scorta Harry a Grimmauld Place. Ne I Doni della Morte scrive un necrologio per Silente sulla Gazzetta del Profeta in netto contrasto con la biografia scritta da Rita Skeeter. Compare inoltre al matrimonio di Bill Weasley e Fleur Delacour, dove Harry gli fa domande sul defunto preside. È interpretato da Peter Cartwright ne L'Ordine della Fenice e da David Ryall ne I Doni della Morte - Parte 1, e doppiato in italiano da Dante Biagioni.
Frank e Alice Paciock sono i genitori di Neville. Sono stati due grandi maghi e Auror che facevano parte del primo Ordine della Fenice. Un anno dopo la nascita del loro figlio, i due furono individuati da un gruppo di seguaci di Voldemort, Bellatrix Lestrange, suo marito Rodolphus, suo cognato Rabastan e Barty Crouch Jr., e torturati fino alla pazzia con la maledizione Cruciatus. Da allora sono ricoverati in modo permanente all'ospedale San Mungo, dove Neville e la nonna Augusta si recano regolarmente a trovarli.
Lord Voldemort è uno dei più potenti maghi oscuri di tutti i tempi e l'antagonista principale della serie. Il suo vero nome è Tom Orvoloson Riddle, che cambiò per via del disprezzo che nutriva nei confronti del padre babbano e per assumere un appellattivo che la gente avrebbe temuto e rispettato. Vent'anni prima dell'inizio della storia, diede inizio a un regno di terrore, supportato dai fedeli Mangiamorte e da quegli strati della popolazione magica che aderirono ai suoi propositi totalitari e si fecero influenzare dalle sue idee sulla purezza di sangue e sulla superiorità di maghi e streghe sui babbani. Nella sua sete di potere e immortalità, Voldemort frammentò la sua anima in sette Horcrux, che gli permisero di sopravvivere quando l'incantesimo Avada Kedavra rimbalzò contro il neonato Harry Potter e lo lasciò privo di forze. Dopo una serie di tentativi infruttuosi, ne Il calice di fuoco Voldemort riacquista nuovamente il suo corpo e minaccia di prendere nuovamente il controllo del mondo magico.
I Mangiamorte sono dei maghi oscuri al servizio di Voldemort, che come lui professano la supremazia dei maghi sui babbani e l'importanza della purezza di sangue. Tutti i Mangiamorte presentano sul braccio sinistro un simbolo raffigurante un teschio dalla cui bocca esce un serpente, detto Marchio Nero.
Bellatrix Lestrange, nata Bellatrix Black, è la cugina di Sirius Black, la sorella maggiore di Andromeda Tonks e Narcissa Malfoy, e la moglie di Rodolphus Lestrange. Figura tra i Mangiamorte più forti e fedeli, con una lealtà verso Voldemort al limite dell'ossessione; è inoltre arrogante, cinica, spietata e crede fermamente alla purezza di sangue. Catturata e processata per aver torturato fino alla pazzia Frank e Alice Paciock assieme al marito e a Barty Crouch Jr., viene rinchiusa ad Azkaban, da dove fugge durante un'evasione di massa. Riunitasi a Voldemort ne L'Ordine della Fenice, partecipa alla battaglia al Ministero dove uccide Sirius Black. Ne Il principe mezzosangue fa da garante al Voto Infrangibile stretto da Severus Piton e Narcissa. Ne I Doni della Morte tortura Hermione, prigioniera a Villa Malfoy, ritenendo che lei, Harry e Ron si siano introdotti nella sua camera blindata alla Gringott, dove tiene custodite la coppa di Tassorosso e la spada di Grifondoro affidatele da Voldemort. Durante la fuga dei ragazzi dalla villa colpisce e uccide Dobby, giunto in loro soccorso. Partecipa infine alla battaglia di Hogwarts, dove uccide Ninfadora Tonks per poi essere uccisa da Molly Weasley. È interpretata da Helena Bonham Carter e doppiata in italiano da Laura Boccanera.
Rodolphus Lestrange è un Mangiamorte ricco e arrogante e il marito di Bellatrix Lestrange. Insieme al fratello Rabastan, alla moglie Bellatrix e a Barty Crouch Jr. viene imprigionato ad Azkaban per aver torturato fino alla pazzia Frank e Alice Paciock. Ne L'Ordine della Fenice fugge dal carcere in un'evasione di massa e partecipa alla battaglia dell'Uffico Misteri, al termine della quale è nuovamente imprigionato. Ne I Doni della Morte evade con il ritorno al potere di Voldemort e prende parte alla battaglia di Hogwarts.
Peter Minus (Peter Pettigrew) è uno dei Malandrini insieme a James Potter, Sirius Black e Remus Lupin. Durante il suo periodo da studente a Hogwarts divenne un Animagus con la capacità di trasformarsi in topo e per questo soprannominato "Codaliscia". Era il custode segreto dell'Incanto Fidelius che proteggeva la casa dei Potter, ma li tradì a Voldemort. Infuriato, Sirius si mise sulle sue tracce per ucciderlo, ma Minus causò un'esplosione che uccise alcuni babbani, finse la sua morte e si diede alla fuga, facendo ricadere la colpa del tradimento dei Potter e della sua uccisione su Sirius, il quale venne imprigionato ingiustamente ad Azkaban. Minus visse per dodici anni in forma di topo come Crosta, l'animale domestico degli Weasley, e fu affidato per ultimo a Ron. Ne Il prigioniero di Azkaban Sirius e Lupin gli fanno confessare i suoi crimini, ma prima che possano giustiziarlo Harry si frappone e Minus riesce a fuggire e a ricongiungersi al suo signore Voldemort. Ne Il calice di fuoco uccide Cedric Diggory e aiuta Voldemort a riottenere il proprio corpo, sacrificando la sua mano destra, che viene rimpiazzata da Voldemort con una d'argento. Ne I Doni della Morte Minus ha la possibilità di uccidere Harry tenuto prigioniero a Villa Malfoy, ma esita a causa del debito di riconoscenza che ha verso il ragazzo e viene pertanto strangolato dalla sua stessa mano d'argento. Nel film invece viene colpito alle spalle e tramortito da Dobby. È interpretato da Timothy Spall da adulto e da Charles Hughes da giovane, e doppiato in italiano da Roberto Stocchi.
Barty Crouch Jr. è il figlio di Barty Crouch Sr. e un affiliato dei Mangiamorte. Per aver torturato i Paciock fino alla pazzia, venne condannato dal padre, al tempo a capo del Dipartimento di Applicazione delle Leggi Magiche del Ministero della Magia, all'ergastolo ad Azkaban. Su richiesta della moglie morente, tuttavia, Crouch accetta di scambiare la donna e il figlio tramite la Pozione Polisucco e a Barty viene permesso di vivere in libertà, ma sotto l'effetto della maledizione Imperius, nascosto da un manto dell'invisibilità e sorvegliato costantemente dall'elfa Winky. Aiutato da Voldemort e da Peter Minus, Barty riesce a liberarsi e a porre invece suo padre sotto la maledizione Imperius; cattura quindi Alastor Moody e, impersonandolo tramite la Pozione Polisucco, ne assume il ruolo come insegnante di Difesa contro le Arti Oscure a Hogwarts ne Il calice di fuoco. È Barty a iscrivere e a far sì che Harry vinca il Torneo Tremaghi, così che Voldemort possa tornare in vita tramite il sangue del ragazzo. Infine tenta di assassinare Harry ma è scoperto da Silente, Piton e McGrannitt, arrestato e condannato da Cornelius Caramell al bacio del Dissennatore, venendo privato per sempre dell'anima. È interpretato da David Tennant e doppiato in italiano da Riccardo Niseem Onorato.
Walden Macnair è un Mangiamorte impiegato come boia dall'Ufficio Regolazione e Controllo delle Creature Magiche. Ne Il prigioniero di Azkaban viene incaricato di giustiziare l'ippogrifo Fierobecco, ma la creatura fugge grazie all'aiuto di Harry e Hermione. Ne L'Ordine della Fenice è inviato in missione per convincere i giganti a schierarsi con Voldemort e partecipa alla battaglia nel Dipartimento dei Misteri, in seguito alla quale è catturato e imprigionato ad Azkaban. Tornato in libertà, ne I Doni della Morte prende parte alla battaglia di Hogwarts, in cui è sconfitto da Rubeus Hagrid. È interpretato da Peter Best ne Il prigioniero di Azkaban e L'Ordine della Fenice e da Ashley Artus ne Il calice di fuoco.
Antonin Dolohov è uno dei Mangiamorte più forti e fedeli. Viene condannato e imprigionato ad Azkaban per l'omicidio di Gideon e Fabian Prewett, fratelli di Molly Weasley, ma fugge nell'evasione di massa de L'Ordine della Fenice e partecipa alla battaglia al Dipartimento dei Misteri. È poi arrestato al termine dei combattimenti e rispedito ad Azkaban, da cui fugge nuovamente un anno più tardi. Ne I Doni della Morte, assieme a Rowle, attacca Harry, Ron e Hermione in un pub di Londra, ma non riesce a catturarli. Nella battaglia di Hogwarts uccide Remus Lupin e viene infine sconfitto da Filius Vitious. È interpretato da Arben Bajraktaraj.
Augustus Rookwood è un Mangiamorte che lavorava come spia di Voldemort all'Ufficio Misteri del Ministero della Magia. Il suo doppio gioco venne scoperto grazie alla testimonianza di Igor Karkaroff. Ne L'Ordine della Fenice evade da Azkaban e partecipa alla battaglia all'Ufficio Misteri. Nuovamente catturato ed evaso, ne I Doni della Morte prende parte alla battaglia di Hogwarts, nella quale uccide Fred Weasley ed è infine sconfitto da Aberforth Silente.
Fenrir Greyback è un lupo mannaro schierato con Voldemort e i Mangiamorte. È considerato il lupo mannaro più feroce d'Inghilterra, per la sua voglia di contaminare e trasformare in licantropi quanti più umani possibili e per la sua perversa bramosia di attaccare i più piccoli. A causa di questa sua mania di infettare chiunque, Fenrir è spesso utilizzato dai Mangiamorte come minaccia per coloro che si rifiutano di collaborare. Tra i numerosi umani che ha infettato figura anche Remus Lupin. Ne Il principe mezzosangue Fenrir è tra i Mangiamorte che si introducono a Hogwarts per uccidere Silente, e durante gli scontri successivi sfigura al volto Bill Weasley. Ne I Doni della Morte cattura Harry e i suoi compagni e li porta alla residenza dei Malfoy; in seguito partecipa alla battaglia di Hogwarts, dove viene sconfitto da Ron e Neville. È interpretato da Dave Legeno.
Corban Yaxley è un Mangiamorte che lavora al Ministero della Magia e agisce come spia per Voldemort. Ne Il principe mezzosangue partecipa alla battaglia della Torre di Astronomia. È lui a imporre la maledizione Imperius su Pius O'Tusoe, permettendo a Voldemort e ai Mangiamorte di prendere il controllo del Ministero. Ne I Doni della Morte è a capo dell'Ufficio dell'Applicazione della Magia quando Harry, Ron e Hermione si intrufolano nel Ministero; scopertoli, Yaxley fa in tempo ad afferrare la spalla di Ron mentre questi si stanno smaterializzando, raggiungendo Grimmauld Place e rendendolo accessibile ai Mangiamorte. Nella battaglia di Hogwarts è sconfitto da George Weasley, Lee Jordan e Minerva McGranitt. È interpretato da Peter Mullan.
Regulus Arcturus Black è il fratello minore di Sirius Black. Aderisce alle convinzioni della famiglia Black sulla superiorità dei maghi purosangue e inizialmente diventa un sostenitore di Voldemort come Mangiamorte, ma in seguito, inorridito dai metodi utilizzati da Voldemort, se ne allontana. Con l'aiuto del suo elfo domestico Kreacher, sottrae l'Horcrux racchiuso nel medaglione di Serpeverde, sostituendolo con un falso in cui inserisce un messaggio di sfida per Voldemort firmato R.A.B. Regulus perisce nella missione, ordinando però a Kreacher di mettersi in salvo e di distruggere il medaglione.
Alecto e Amycus Carrow sono due fratelli Mangiamorte. Ne I Doni della Morte vengono nominati da Voldemort professori rispettivamente di Babbanologia, per rimpiazzare Charity Burbage uccisa da Voldemort stesso, e di Difesa contro le Arti Oscure a Hogwarts. La prima trasmette agli alunni che i babbani sono violenti e odiosi e che hanno costretto i maghi a darsi alla clandestinità, mentre Amycus insegna Arti Oscure e non Difesa contro di esse, torturando ad esempio gli studenti in punizione. Alecto tenta di impedire a Harry di ritrovare l'ultimo Horcrux, il diadema di Corvonero, ma è sconfitta da Luna Lovegood. Dopo averla rinvenuta priva di sensi, Amycus minaccia di torturare gli studenti per scoprire chi l'ha colpita, arrivando a sputare in faccia alla professoressa McGranitt che si era opposta; per questo gesto viene colpito da Harry con la maledizione Cruciatus, perdendo i sensi. Al termine della battaglia vengono processati e rinchiusi ad Azkaban. Sono interpretati rispettivamente da Suzie Toase e Ralph Ineson.
Madame Olympe Maxime è la preside di Beauxbatons e uno dei giudici del Torneo Tremaghi ne Il calice di fuoco. È una mezzogigante, e ciò è dimostrato dalla sua grande altezza, anche se lei nega e cerca di far passare inosservata la sua natura, affermando che ha soltanto le "ossa grandi" e facendo di tutto per non ricalcare gli stereotipi a cui sono associati i giganti e coloro che hanno sangue di gigante: cura molto il proprio aspetto, veste molto elegante ed è un'ottima ballerina. Ne L'Ordine della Fenice viene inviata in missione insieme a Rubeus Hagrid dai giganti per convincerli a schierarsi contro Voldemort, tuttavia i due non riescono nell'impresa. È intepretata da Frances de la Tour e doppiata in italiano da Anne Marie Sanchez.
Fleur Delacour è una studentessa di Beauxbatons. La sua grande bellezza deriva dal sangue Veela di sua nonna, e a causa di ciò molti ragazzi sono incredibilmente attratti da lei, sebbene lei mantenga un atteggiamento freddo e altezzoso. Viene scelta per rappresentare la sua scuola al Torneo Tremaghi ne Il calice di fuoco. Nella seconda prova Fleur deve salvare la sua sorellina Gabrielle dal lago di Hogwarts, ma fallisce e Gabrielle viene infine liberata da Harry, facendo sì che Fleur si comporti in modo più aperto. Al termine del torneo intraprende un lavoro part-time alla Gringott per migliorare il suo inglese; qui conosce Bill Weasley e se ne innamora. Ne Il principe mezzosangue Fleur e Bill hanno in programma di sposarsi, sebbene l'atteggiamento della ragazza indisponga la famiglia di Bill. Quando però Fleur accetta di sposare Bill anche dopo che questi viene sfigurato da Fenrir Greyback, affermando di essere abbastanza bella per entrambi e che le cicatrici sono un segno di coraggio del suo futuro marito, la tensione tra lei e gli Weasley si allenta. Il matrimonio si celebra ne I Doni della Morte alla Tana e in seguito Fleur partecipa alla battaglia di Hogwarts insieme al marito. Con Bill avrà tre figli: Victoire, Louis e Dominique. È interpretata da Clémence Poésy.
Igor Karkaroff è il preside di Durmstrang, una delle scuole che partecipa al Torneo Tremaghi ne Il calice di fuoco. La sua voglia di vincere la competizione a ogni costo lo porta a mostrare chiari favoritismi per il suo rappresentante Viktor Krum e a tentare di barare con ogni mezzo. In passato era un Mangiamorte, ma si salvò dalla condanna rivelando i nomi di molti suoi compagni e facendoli rinchiudere ad Azkaban. Terrorizzato dall'essere punito per il suo tradimento dopo il ritorno di Voldemort, si dà alla fuga, ma due anni dopo ne Il principe mezzosague si viene a sapere che è stato ritrovato morto in una baracca del Nord Europa, ucciso dai Mangiamorte. È interpretato da Predrag Bjelac e doppiato in italiano da Greg Snegoff.
Viktor Krum è il giovane e prodigioso cercatore della nazionale bulgara di Quidditch. Ne Il calice di fuoco viene scelto come rappresentante della scuola di Durmstrang per partecipare al Torneo Tremaghi. Durante l'anno si frequenta con Hermione; la loro storia termina alla fine del torneo perché Viktor deve tornare in Bulgaria, ma due rimangono comunque buoni amici di penna; a causa di ciò subisce la gelosia di Ron, con cui si riappacifica alla fine dell'anno, arrivando a firmargli un autografo. Dopo aver appurato che non ci fosse niente tra Hermione e Harry, stringe anche amicizia con quest'ultimo, complimentandosi con lui per le sue abilità di volo. Durante la prova finale viene posto da Barty Crouch Jr. sotto l'influsso della maledizione Imperius e costretto ad attaccare Cedric Diggory per spianare la strada alla vittoria di Harry. Ne I Doni della Morte Krum viene invitato al matrimonio di Bill Weasley e Fleur Delacour. È interpretato da Stanislav Janevski.
Dobby è l'elfo domestico della famiglia Malfoy. Essendo venuto a conoscenza del piano di Lucius Malfoy per liberare il Basilisco, ne La camera dei segreti tenta in tutti i modi di dissuadere Harry dal tornare a Hogwarts, dal momento che nutre una vera e propria venerazione per il ragazzo. A differenza dei suoi simili Dobby ama la libertà, e per questo si mostra felice quando grazie a uno stratagemma Harry lo libera. Ne Il calice di fuoco ottiene un impiego stipendiato a Hogwarts insieme agli altri elfi e procura a Harry l'Algabranchia per la seconda prova del Torneo Tremaghi. Si rende molto utile a Harry, come quando ne L'Ordine della Fenice spiega al ragazzo come trovare la Stanza delle Necessità o ne Il principe mezzosangue, su sua richiesta, pedina Draco Malfoy. Informato da Aberforth Silente che il suo eroe è in pericolo, ne I Doni della Morte Dobby libera Harry, Ron, Hermione, Luna Lovegood, Olivander, Dean Thomas e Unci-Unci dalle segrete di Villa Malfoy, ma mentre si sta smaterializzando viene ferito mortalmente da Bellatrix Lestrange e seppellito presso Villa Conchiglia. È doppiato da Toby Jones e in italiano da Nanni Baldini.
Winky è l'elfa domestica di Barty Crouch. Appare per la prima volta ne Il calice di fuoco alla coppa del mondo di quidditch, dove fa finta di tenere il posto al suo padrone per permettere a Barty Crouch Jr. di assistervi. Spaventata dall'apparizione dei Mangiamorte al termine del torneo, scappa nei boschi, perdendo così di vista il giovane, che riesce a scagliare il Marchio Nero con la bacchetta rubata a Harry. Crouch, irritato dal fatto che l'elfa ha disobbedito ai suoi ordini facendo quasi scappare il figlio, la licenzia, nonostante le suppliche di quest'ultima. Winky quindi si trasferisce a Hogwarts insieme a Dobby, dove il preside Albus Silente li accoglie. L'elfa, tuttavia, ancora provata dal licenziamento, affoga le sue pene nell'alcool, costringendo Dobby a prendersi costantemente cura di lei.
Kreacher è l'elfo domestico della famiglia Black, che ha servito per generazioni fino a quando non venne ereditato insieme a Grimmauld Place da Sirius Black. Viene trattato con durezza da Sirius, per il quale Kreacher rappresenta un legame con la famiglia che tanto odia; Kreacher, dal canto suo, detesta Sirius e lo insulta continuamente dietro le spalle. A causa di un ordine ambiguo di Sirius, ne L'Ordine della Fenice Kreacher si rifugia da Narcissa Malfoy e tradisce il suo padrone innescando gli eventi che lo conducono alla morte. Ne Il principe mezzosangue Kreacher viene lasciato in eredità a Harry, che gli ordina di lavorare a Hogwarts insieme agli altri elfi e gli affida la missione di pedinare Draco Malfoy insieme a Dobby. Ne I Doni della Morte Harry scopre che Kreacher aveva accompagnato il suo padrone Regulus Black nella missione per recuperare l'Horcrux del medaglione di Serpeverde, ma che non era poi riuscito a distruggere l'artefatto che venne trafugato da Mundungus Fletcher. Diventato più servizievole, accudisce Harry, Ron e Hermione durante il loro soggiorno a Grimmauld Place e in seguito guida gli elfi domestici nella battaglia di Hogwarts contro i Mangiamorte. È doppiato da Timothy Bateson e in italiano da Oreste Rizzini ne L'Ordine della Fenice e da Simon McBurney e in italiano da Franco Zucca ne I Doni della Morte - Parte 1.
Edvige (Hedwig) è la civetta delle nevi di Harry. Svolge il compito di gufo postino, recapitando lettere e pacchi da e per Harry; possiede un senso dell'orientamento e una resistenza elevati, trovando da sola Sirius Black mentre questi era fuggitivo e recapitando un pacco dalla Francia da parte di Hermione. Molto affezionata al padrone, è tuttavia molto orgogliosa e si offende facilmente. Viene uccisa da Bellatrix Lestrange durante il trasferimento di Harry ne I Doni della Morte.
Fanny (Fawkes) è la fenice di Albus Silente. Dalla sua coda provengono le piume che costituiscono i nuclei delle bacchette di Harry e Voldemort, creando così un anomalo legame tra le due. Giunge in soccorso di Harry nella camera dei segreti, consegnandogli il Cappello parlante contenente la spada di Godric Grifondoro. Ne L'Ordine della Fenice aiuta Silente nello scontro con Voldemort al Ministero della Magia. Alla morte del suo padrone, dopo aver intonato un lamento funebre, scompare per sempre.
Aragog è un enorme ragno appartenente alla specie delle Acromantule. In passato era l'animale domestico di Rubeus Hagrid, ma venne accusato ingiustamente da Tom Riddle di essere il mostro della camera dei segreti e fu quindi cacciato dal castello e Hagrid espulso. Si stabilì nella Foresta Proibita, dove mise al mondo svariati altri ragni giganti; nonostante questi si nutrano di carne umana, Aragog impose loro di non attaccare Hagrid. Harry e Ron lo incontrano ne La camera dei segreti, in cui aiuta loro a capire la natura del mostro della camera e dove si trova l'ingresso, ma in seguito li fa attaccare dalla sua progenie. Muore ne Il principe mezzosangue e viene seppellito accanto alla casa di Hagrid. Al funerale partecipa anche Horace Lumacorno per ricavare del prezioso veleno dalle zanne della creature da rivendere sul mercato nero; in quest'occasione Harry riesce inoltre a estrarre il ricordo degli Horcrux dal professore. È doppiato da Julian Glover e in italiano da Renato Mori.
Fierobecco (Buckbeak) è un ippogrifo allevato da Hagrid. Viene condannato a morte ne Il prigioniero di Azkaban, poiché aveva aggredito Draco Malfoy quando questi lo aveva provocato, ma viene fatto fuggire da Harry e Hermione assieme a Sirius Black. Da quel momento Fierobecco inizierà a vivere assieme al padrino di Harry, per poi essere riportato da Hagrid dopo la morte di questi e rinominato Alisecco (Witherwings).
Grop (Grawp) è un gigante fratellastro di Hagrid. Questi lo incontra ne L'Ordine della Fenice durante la sua missione presso i giganti per conto di Silente. Essendo un gigante di taglia relativamente ridotta, in quanto alto cinque metri contro i sette dei giganti normali e per questo oggetto di angherie da parte dei suoi simili, Hagrid decide di portarlo a Hogwarts e nasconderlo nella Foresta Proibita, tentando anche di educarlo e di insegnargli a parlare, con scarsi risultati. Durante la battaglia di Hogwarts affronta i giganti di Voldemort. È doppiato da Tony Maudsley.
Nagini è il serpente di Lord Voldemort, il quale è in grado di comunicare con lei in serpentese o di possederla per brevi periodi. È l'unico Horcrux creato da Voldemort dopo la sua caduta, con l'assassinio di Bertha Jorkins; egli è particolarmente attaccato a lei perché il suo veleno gli ha permesso di rimanere in vita prima di acquisire nuovamente il suo corpo. Nagini viene impiegata da Voldemort come strumento per uccidere i suoi oppositori, attaccando in particolare Arthur Weasley ne L'Ordine della Fenice e Bathilda Bath e Severus Piton ne I Doni della Morte. Viene decapitata da Neville Paciock con la spada di Grifondoro durante la battaglia di Hogwarts. Nella serie Animali fantastici viene rivelato che Nagini era in origine una Maledictus, ossia una strega in grado di trasformarsi in serpente e condannata poi a rimanere per sempre in quelle vesti. È interpretata da Claudia Kim e doppiata in italiano da Erica Necci in Animali fantastici.
Garrick Olivander (Garrick Ollivander) è uno dei fabbricanti di bacchette magiche più rinomati del mondo e gestisce un negozio a Diagon Alley. Ha una memoria prodigiosa e ricorda perfettamente le caratteristiche di tutte le bacchette che ha venduto, incluse quelle di Harry e di Tom Riddle. Ne Il principe mezzosangue e I Doni della Morte si scopre che è stato rapito da Voldemort per farsi indicare come risolvere il problema delle bacchette gemelle e per ottenere informazioni sulla leggendaria Bacchetta di Sambuco. Viene liberato dalla sua prigionia da Dobby e durante la sua convalescenza a Villa Conchiglia fornisce a Harry informazioni sulla Bacchetta di Sambuco e sul funzionamento delle bacchette magiche. È interpretato da John Hurt e doppiato in italiano da Giorgio Lopez.
Stan Picchetto (Stan Shunpike) è il bigliettaio del Nottetempo, la corriera magica per maghi e streghe. Compare per la prima volta ne Il prigioniero di Azkaban, quando Harry è costretto a fuggire da Privet Drive per aver gonfiato Marge Dursley. Ne Il principe mezzosangue viene imprigionato con l'accusa di essere un Mangiamorte, anche se Silente e Harry sono convinti della sua innocenza e cercano di farlo scagionare. Ne I Doni della Morte Stan è tra i Mangiamorte che attaccano Harry durante il tragitto da Privet Drive alla Tana, sebbene Harry ritenga che abbia agito sotto l'influenza della maledizione Imperius. È interpretato da Lee Ingleby e doppiato in italiano da Simone Crisari.
Rita Skeeter è una giornalista inviata de La Gazzetta del Profeta perennemente a caccia di articoli sensazionalistici, che non esita a distorcere o riportare in modo parziale. La sua attività è facilitata dal fatto che è una Animagus non registrata, capace di trasformarsi in uno scarabeo per origliare di nascosto le conversazioni private dei suoi soggetti. Ne Il calice di fuoco viene inviata al Torneo Tremaghi e nel corso dell'anno scrive alcuni articoli diffamatori nei confronti di Harry, Hermione e Rubeus Hagrid, fino a quando Hermione non scopre il suo segreto e le intima di fermarsi. Sotto minaccia di denunciarla al Ministero, ne L'Ordine della Fenice, Hermione ottiene che Rita intervisti Harry sul ritorno di Voldemort, articolo che viene poi pubblicato su Il Cavillo. Ne I Doni della Morte pubblica Vita e menzogne di Albus Silente, la sua biografia del deceduto preside che mette a nudo alcuni risvolti del suo passato e della sua vita privata. È interpretata da Miranda Richardson e doppiata in italiano da Alessandra Korompay.
Xenophilius Lovegood è il padre di Luna Lovegood e il direttore de Il Cavillo, giornale che riflette la sua passione per argomenti eccentrici e notizie improbabili. Dalle colonne del suo giornale ne L'Ordine della Fenice è tra i pochi a sostenere Harry e la verità sul ritorno di Voldemort che il Ministero vorrebbe invece insabbiare. Ne I Doni della Morte Harry, Ron e Hermione si imbattono in Xenophilius nella loro caccia agli Horcrux, il quale rivela loro la storia e il segreto dei Doni della Morte. In seguito cerca di consegnare i tre ai Mangiamorte in cambio della liberazione della figlia Luna, che avevano rapito, ma Harry e compagni riescono a fuggire e apprendono poi che Xenophilius è stato rinchiuso ad Azkaban. È interpretato da Rhys Ifans e doppiato in italiano da Gianluca Tusco.
Bathilda Bath (Bathilda Bagshot) è un'illustre studiosa di storia e autrice del libro Storia della magia, nonché prozia di Gellert Grindelwald. Vive nel villaggio di Godric's Hollow ed è un'amica di lunga data dei Potter e dei Silente; per questo funge da fonte d'informazione per il romanzo Vita e menzogne di Albus Silente di Rita Skeeter, alla quale rivela numerosi retroscena sul passato di Silente sotto l'effetto del Veritaserum. Ne I Doni della Morte, Harry e Hermione si recano a farle visita per chiederle informazioni, ignari del fatto che Bath sia nel frattempo deceduta e il suo corpo utilizzato come travestimento per il serpente di Voldemort Nagini. È interpretata da Hazel Douglas.
Unci-Unci (Griphook) è un folletto che lavora alla Gringott. Ne La pietra filosofale accompagna Harry e Rubeus Hagrid alle camere di sicurezza a prelevare del denaro e la pietra filosofale. Ne I Doni della Morte è anche lui imprigionato a Villa Malfoy, da dove viene salvato da Dobby. Harry, Ron e Hermione gli chiedono aiuto per penetrare nella Gringott e sottrarre l'Horcrux della coppa di Tassorosso dalla camera di sicurezza di Bellatrix Lestrange in cambio della spada di Grifondoro. Una volta nei sotterranei della banca, però, Unci-Unci li tradisce, dà l'allarme e scappa con la spada. Nel film viene poi ucciso da Voldemort. È interpretato da Verne Troyer ne La pietra filosofale e da Warwick Davis ne I Doni della Morte - Parte 1 e Parte 2, e doppiato in italiano da Mario Scaletta.
Augusta Paciock è la nonna paterna di Neville. Ha cresciuto il nipote da sola dopo che i genitori di Neville furono torturati fino alla pazzia dai Mangiamorte. A causa del suo carattere inflessibile, severo e perfezionista, Neville, pur volendole bene, ne ha molta soggezione. Nonostante le apparenze da gracile vecchietta, è molto versata nelle arti magiche e un avversario temibile: ne I Doni della Morte sconfigge l'Auror Dawlish, che era giunto a casa sua per arrestarla, e in seguito prende parte alla battaglia di Hogwarts.
Arabella Figg è una vicina di casa dei Dursley con la passione per i gatti, che si prende cura di Harry quando i suoi zii sono impegnati. In seguito si rivela essere una Maganò nonché membro dell'Ordine della Fenice incaricata di vegliare su Harry. Partecipa all'udienza disciplinare al Ministero e la sua testimonianza si rivela determinante nello scagionare Harry. È interpretata da Kathryn Hunter e doppiata in italiano da Graziella Polesinanti.
Madama Rosmerta è la proprietaria e barista del pub I Tre Manici di Scopa a Hogsmeade. Viene descritta come una donna nel fiore degli anni, avvenente e buona. Ne Il principe mezzosangue cade vittima della maledizione Imperius di Draco Malfoy e, sotto la sua influenza, consegna a Katie Bell una collana maledetta destinata a Silente e confeziona una bottiglia di idromele avvelenato per Horace Lumacorno, che intendeva regalarlo sempre a Silente. È interpretata da Julie Christie e doppiata in italiano da Ludovica Modugno.
Serie di Harry Potter J. K. Rowling, Harry Potter e la pietra filosofale, Milano, Adriano Salani Editore, ISBN 88-7782-702-5.
 J. K. Rowling, Harry Potter e la camera dei segreti, Milano, Adriano Salani Editore, ISBN 88-7782-703-3.
 J. K. Rowling, Harry Potter e il prigioniero di Azkaban, Milano, Adriano Salani Editore, ISBN 88-7782-852-8.
 J. K. Rowling, Harry Potter e il calice di fuoco, Milano, Adriano Salani Editore, ISBN 88-8451-049-X.
 J. K. Rowling, Harry Potter e l'Ordine della Fenice, Milano, Adriano Salani Editore, ISBN 88-8451-344-8.
 J. K. Rowling, Harry Potter e il principe mezzosangue, Milano, Adriano Salani Editore, ISBN 88-8451-637-4.
 J. K. Rowling, Harry Potter e i Doni della Morte, Milano, Adriano Salani Editore, ISBN 978-88-8451-878-1.
 Harry Potter e la pietra filosofale, su Il mondo dei doppiatori, AntonioGenna.net.
 Harry Potter e la camera dei segreti, su Il mondo dei doppiatori, AntonioGenna.net.
 Harry Potter e il prigioniero di Azkaban, su Il mondo dei doppiatori, AntonioGenna.net.
 Harry Potter e il calice di fuoco, su Il mondo dei doppiatori, AntonioGenna.net.
 Harry Potter e l'Ordine della Fenice, su Il mondo dei doppiatori, AntonioGenna.net.
 Harry Potter e il principe mezzosangue, su Il mondo dei doppiatori, AntonioGenna.net.
 Harry Potter e i doni della morte - Parte I, su Il mondo dei doppiatori, AntonioGenna.net.
 Harry Potter e i doni della morte - Parte II, su Il mondo dei doppiatori, AntonioGenna.net.