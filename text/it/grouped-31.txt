
La battaglia navale di Guadalcanal, a volte chiamata terza e quarta battaglia dell'Isola di Savo, la battaglia delle Salomone oppure, nelle fonti giapponesi, la terza battaglia del Mar delle Salomone (第三次ソロモン海戦?), avvenne in due fasi tra il 12 e il 15 novembre 1942 e rappresentò lo scontro più importante della serie di battaglie navali combattute tra gli Alleati (principalmente gli Stati Uniti) e l'Impero giapponese durante la campagna di Guadalcanal.
Gli Alleati erano sbarcati a Guadalcanal il 7 agosto 1942 occupando l'aeroporto che i giapponesi avevano iniziato a costruirvi; gli stati maggiori nipponici, colti di sorpresa, tentarono nei mesi seguenti di annientare le forze sbarcate e respingere la marina statunitense, senza però riuscire a cogliere alcun significativo successo. All'inizio di novembre l'Impero giapponese organizzò un grande convoglio navale, con a bordo 7 000 soldati e numeroso materiale, in un decisivo sforzo di riconquistare l'aeroporto: a copertura della flotta da trasporto fu schierata la massiccia 2ª Flotta del viceammiraglio Nobutake Kondō, con il compito principale di bombardare l'aeroporto nella notte del 12-13 novembre e neutralizzare così la Cactus Air Force. Gli Stati Uniti, venuti a conoscenza dell'operazione giapponese attraverso intercettazioni e ricognizioni, distaccarono la scorta di un convoglio appena giunto a Guadalcanal (cinque incrociatori e otto cacciatorpediniere al comando del contrammiraglio Daniel Callaghan) che si scontrò nottetempo con il gruppo da bombardamento nemico, comprendente tra le altre unità le corazzate Hiei e Kirishima e guidato dal viceammiraglio Hiroaki Abe. In una feroce ed estremamente confusa battaglia il contrammiraglio Callaghan rimase ucciso e quasi tutte le navi statunitensi furono gravemente colpite; il viceammiraglio Abe, ferito e disorientato, dette però l'ordine di ritirata quando la vittoria era a portata di mano. Durante il 13 novembre la 2ª Flotta (meno la Hiei e due cacciatorpediniere) si riorganizzò per una sortita in massa contro l'aeroporto, mentre l'8ª Flotta del viceammiraglio Gun'ichi Mikawa salpava da Rabaul e nella notte del 13-14 novembre eseguiva un cannoneggiamento della testa di ponte; ritenendo ormai innocua l'aviazione statunitense, la mattina del 14 il convoglio ebbe ordine di salpare dalle isole Shortland. La Cactus Air Force, invece, coadiuvata da velivoli della portaerei USS Enterprise, condusse nel corso della giornata ripetuti attacchi sull'8ª Flotta in ripiegamento e sul convoglio, affondando numerosi trasporti nipponici e l'incrociatore Kinugasa. Intanto, nel pomeriggio, il viceammiraglio Kondō si era messo alla testa di ogni nave ancora abile al combattimento, prevedendo di bombardare la pista con la Kirishima e alcuni incrociatori pesanti: a sud dell'Isola di Savo incappò invece in una formazione americana improvvisata, forte delle due moderne corazzate USS South Dakota e USS Washington. Nella battaglia i giapponesi, dopo una serie di successi iniziali, frazionarono la loro squadra e la Kirishima subì danni tali da convincere Kondō a ripiegare nelle prime ore del 15 (la corazzata affondò poco dopo). La mattina presto i quattro superstiti trasporti, intenti a scaricare, furono bersagliati e distrutti e solo una piccola percentuale di uomini, munizioni, cibo e rifornimenti vari giunse alla guarnigione.
Le forze nipponiche su Guadalcanal andarono incontro a una crisi logistica che già a dicembre rese la loro posizione insostenibile. Gli Stati Uniti per converso poterono rinfoltire e aumentare le proprie forze fino a eliminare, nel febbraio 1943, ogni presenza giapponese su Guadalcanal, cogliendo una fondamentale vittoria strategica.
Il 7 agosto 1942 una flotta alleata composta da circa cento navi compì uno sbarco sull'isola di Guadalcanal nelle Salomone meridionali, protettorato del Regno Unito parzialmente occupato dall'Impero giapponese nei primi mesi della guerra nell'Oceano Pacifico. Guadalcanal era stata invasa relativamente tardi nel giugno 1942 e sulla costa settentrionale era iniziata la costruzione di una pista aerea, in previsione di future avanzate verso sud e per minacciare le rotte di rifornimento tra gli Stati Uniti e l'Australia. La ricognizione aerea alleata aveva scoperto all'inizio di luglio l'attività nipponica e l'attacco fu frettolosamente organizzato per respingere i giapponesi dall'isola e utilizzarla come punto di partenza per neutralizzare la grande base aeronavale di Rabaul in Nuova Britannia, che forniva supporto alle forze nipponiche impegnate nella campagna di Nuova Guinea.
Durante il 7 e l'8 agosto gli 11.000 uomini della 1ª Divisione Marine occuparono l'isoletta di Tulagi, le piccole isole circostanti e l'aeroporto giapponese in costruzione presso Punta Lunga a Guadalcanal: la pista fu battezzata Henderson Field in onore del maggiore dei Marine Lofton R. Henderson, ucciso durante la battaglia delle Midway. La testa di ponte stabilita a Punta Lunga fu fortificata su tutti i lati e nei due mesi successivi affluirono lentamente rinforzi e mezzi che aumentarono il numero delle truppe alleate fino a 20 000 unità.
Gli aerei stanziati dagli Stati Uniti all'aeroporto di Guadalacanal (noti collettivamente come Cactus Air Force) impedivano alla marina nipponica di utilizzare le grandi e lente navi da trasporto, indispensabili per inviare truppe e soprattutto equipaggiamento pesante; perciò furono utilizzati incrociatori leggeri e cacciatorpediniere dell'8ª Flotta del viceammiraglio Gun'ichi Mikawa, di base a Rabaul e alle Isole Shortland: queste navi erano in grado in una notte di compiere un viaggio di andata e ritorno attraverso le acque interne dell'arcipelago, chiamate The Slot ("la scanalatura"), minimizzando così l'esposizione agli attacchi aerei. Tuttavia non erano attrezzate per il trasporto di veicoli, cannoni, munizioni e viveri. Tale sistema approssimativo fu comunque utilizzato per tutta la campagna e fu soprannominato dagli statunitensi Tokyo Express, mentre tra i militari giapponesi divenne noto come "trasporto per topi".
Fin da agosto il Gran Quartier Generale imperiale nipponico aveva assegnato alla 17ª Armata del tenente generale Harukichi Hyakutake, di base a Rabaul, il compito di riprendere Guadalcanal, eliminando così l'ostacolo costituito dal reparto aereo statunitense: le prime unità iniziarono ad arrivare a Guadalcanal il 19 agosto. Il comandante dell'operazione, colonnello Kiyonao Ichiki, lanciò uno sconsiderato attacco frontale con solo una parte del proprio reggimento (917 uomini), che fu per lo più distrutta il 21 agosto. Un secondo attacco meglio coordinato, che coinvolse circa 6.000 uomini della 35ª Brigata di fanteria del maggior generale Kiyotake Kawaguchi, fu frustrato nella battaglia di Edson's Ridge tra il 12 e il 14 settembre.
Nel corso di ottobre l'Impero giapponese organizzò un'altra operazione per riconquistare la pista aerea: la marina riunì un convoglio per trasportare i 15.000 uomini della 2ª Divisione fanteria e inviò due corazzate che nella notte del 13 ottobre bombardarono Henderson Field, arrecando danni gravissimi. Il 14 ottobre il convoglio iniziò lo scarico, poco disturbato dai pochi aerei statunitensi superstiti. Le perdite e le distruzioni furono tuttavia ripianate dagli Stati Uniti nel giro di due settimane.
La 2ª Divisione di fanteria, coadiuvata dai resti degli altri reparti e da un'unità corazzata, attaccò il perimetro difensivo della pista aerea tra il 20 e il 26 ottobre, subendo perdite pesanti senza riuscire a intaccarlo seriamente. In mare una squadra nipponica forte di tre portaerei impegnò battaglia al largo delle isole Santa Cruz e sconfisse le Task force avversarie; tuttavia anche le portaerei giapponesi dovettero ritirarsi a Truk in Micronesia, a causa delle gravi perdite di aerei ed equipaggi esperti.
Sebbene le precedenti operazioni fossero fallite con perdite sanguinose, lo stato maggiore generale dell'esercito imperiale pianificò per novembre un ennesimo attacco terrestre con lo scopo di cacciare gli statunitensi dall'aeroporto. L'ammiraglio Isoroku Yamamoto, comandante in capo della Flotta combinata, mise a disposizione undici trasporti di grande capienza (Arizona Maru, Brisbane Maru, Canberra Maru, Hirokawa Maru, Kinugawa Maru, Kumagawa Maru, Nagara Maru, Nako Maru, Sado Maru, Yamatsuki Maru, Yamaura Maru) sui quali presero posto 7 000 soldati della 38ª Divisione fanteria e furono caricate munizioni, viveri ed equipaggiamento pesante necessari. Il 9 novembre, infine, mobilitò la 2ª Flotta del viceammiraglio Nobutake Kondō di stanza a Truk, comprendente le navi da battaglia Hiei e Kirishima dell'11ª Divisione, armate ciascuna con otto pezzi da 356 mm: incaricate di bombardare l'aeroporto Henderson nella notte tra il 12 e il 13 novembre allo scopo di facilitare lo scarico di uomini e attrezzature, furono dotate di granate a frammentazione per massimizzare i danni. Kondō mise a punto i dettagli del piano e affidò la missione al viceammiraglio Hiroaki Abe, che ebbe il comando delle due corazzate (alzò le proprie insegne sulla Hiei) e di due squadroni, per complessivi undici cacciatorpediniere e l'incrociatore leggero Nagara.
Il rifornimento delle forze a Guadalcanal, sottoposte a continue incursioni aeree e a insidiosi attacchi notturni condotti da naviglio leggero e sommergibili, si rivelò ostico per gli Stati Uniti anche per la determinata opposizione della marina giapponese e delle forze aeree nipponiche. All'inizio del novembre 1942 l'intelligence militare alleata apprese che il Giappone stava intraprendendo uno sforzo particolare per riprendere la pista aerea di Punta Lunga: gli Stati Uniti inviarono dunque la Task Force 67, un grande convoglio recante a bordo rifornimenti e rinforzi, al comando del viceammiraglio Richmond Turner e diviso in due gruppi. Il primo (Task group 67.1) era comandato dal capitano Ingolf N. Kiland e comprendeva i trasporti d'attacco USS McCawley (nave ammiraglia con a bordo anche il viceammiraglio Turner), USS Crescent City, USS President Adams, USS President Jackson ed era protetto dalla squadra del contrammiraglio Daniel Callaghan; il secondo gruppo contava i trasporti d'attacco USS Betelgeuse, USS Libra, USS Zeilin ed era scortato dal Task group 62.4 del contrammiraglio Norman Scott. Nell'ultima tratta le due formazioni avrebbero infine beneficiato della copertura fornita dai reparti aerei della pista Henderson.
Il 10 novembre un idrovolante giapponese individuò il Task group 62.4, che all'alba dell'11 novembre giunse a destinazione e iniziò rapidamente a scaricare; poco dopo bombardieri in picchiata Aichi D3A, lanciati dalla portaerei Hiyo portatasi a nord di Guadalcanal, attaccarono i trasporti: quasi tutti furono abbattuti e una bomba esplose molto vicino allo Zeilin, che dovette tornare a Espiritu Santo con lo scafo deformato. Alcune ore più tardi ventisette bombardieri Mitsubishi G4M da alta quota sganciarono ordigni sull'aeroporto, provocando danni modesti. Quello stesso giorno i giapponesi avvistarono anche il Task group 67.1 del viceammiraglio Turner, il quale portò al massimo la velocità per giungere quanto prima a Guadalcanal; la formazione arrivò all'alba del 12 novembre e alle 05:40 iniziò lo scarico di uomini e rifornimenti. Alle 13:17 un membro del corpo dei Coastwatchers avvisò via radio che un gruppo aereo nipponico stava dirigendo sull'isola. Si trattava di venticinque Mitsubishi G4M decollati da Buin, nella parte meridionale di Bougainville, e armati di siluri; iniziarono l'attacco alle 14:05 ma non riuscirono a colpire alcuna delle navi statunitensi, disorientati dalla manovra evasiva ordinata dal viceammiraglio Turner e investiti dal fuoco contraereo. Alla fine del pomeriggio si verificò un'ultima e sterile incursione condotta da aerosiluranti e bombardieri in picchiata. Nel corso della giornata erano stati abbattuti dodici apparecchi giapponesi, colpiti dalla contraerea delle navi statunitensi o dai caccia decollati dall'aeroporto Henderson.
La forza navale del viceammiraglio Abe si assemblò a 70 miglia nautiche (circa 110 chilometri) a nord dello Stretto Indispensable e fece rotta verso Guadalcanal il 12 novembre: fu previsto di giungere a destinazione la mattina del 13. Il convoglio composto dalle navi da trasporto più lente e dai dodici cacciatorpediniere di scorta, al comando del contrammiraglio Raizō Tanaka, salpò dalla base nelle isole Shortland e iniziò a discendere la "scanalatura"; il convoglio era aspettato per la notte del 13 novembre. Nel corso della navigazione d'avvicinamento la squadra nipponica fu localizzata da aerei da ricognizione statunitensi che avvertirono il comando alleato: il viceammiraglio Turner distaccò quindi tutte le navi da combattimento di cui poté privare i trasporti ancora in rada e ordinò alle navi di scorta a Guadalcanal di salpare al calare della sera del 12 novembre.
I ricognitori statunitensi persero nel pomeriggio il contatto con la flotta giapponese, che passò attraverso una vasta e intensa tempesta: essa ne coprì il tragitto finale ma scompaginò la complessa formazione a doppio anello assunta dal viceammiraglio Abe; egli inoltre dette ordini confusi che distrussero ogni coordinazione della squadra, dividendola in diversi gruppi. Il contrammiraglio Callaghan, che assunse il comando in quanto ufficiale più anziano, aveva invece organizzato le proprie navi in linea di fila ed era giunto prima della mezzanotte del 12 novembre nel cosiddetto IronBottom Sound ("stretto dal fondale di ferro", nomignolo assegnato dal personale militare statunitense allo specchio d'acqua tra Guadalcanal e Savo a causa della gran quantità di relitti, aerei e navali). La colonna statunitense veniva con quattro cacciatorpediniere in testa distanziati di 500 iarde (460 m), seguiti a una distanza di 800 iarde (730 m) dai cinque incrociatori intervallati ogni 700 iarde (640 m); i restanti quattro cacciatorpediniere, anch'essi distanziati gli uni dagli altri di 500 iarde, si trovavano 800 iarde di poppa e chiudevano la formazione. Cinque unità erano state equipaggiate con il nuovo radar SG, un modello molto avanzato per l'epoca, ma nessuna di queste venne posizionata in cima alla colonna né tantomeno fu selezionata dal contrammiraglio Callaghan come nave ammiraglia; inoltre la squadra statunitense mancava del tutto di un piano di battaglia, che il comandante non aveva fatto in tempo a formulare.
Alle 01:25 circa del 13 novembre, nella quasi completa oscurità dovuta al maltempo e alla luna nuova, le navi giapponesi entrarono nell'area tra l'Isola di Savo e Guadalcanal, preparandosi a bombardare la base aerea di Henderson. Varie navi statunitensi le rilevarono sul radar a partire dalle 01:24, ma ebbero difficoltà nel comunicare queste informazioni al contrammiraglio Callaghan poiché mancavano corrette procedure di comunicazione e utilizzarono tutte quante un singolo canale radio, presto congestionato dai numerosi messaggi. Diversi minuti più tardi, le due forze navali entrarono in contatto visivo allo stesso tempo, ma sia il viceammiraglio Abe che il contrammiraglio Callaghan esitarono a ordinare il fuoco: apparentemente anzi fu il comandante giapponese a rimanere sorpreso dalla vicinanza della navi statunitensi e rimase indeciso su come reagire, se ritirarsi momentaneamente per dare tempo alle sue navi di cambiare le munizioni (erano stati caricate granate a frammentazione e non proietti perforanti adatti a battere bersagli navali corazzati) o continuare la manovra; in ultimo optò per mantenere la rotta. Frattanto il contrammiraglio Callaghan aveva fatto accostare a dritta la colonna statunitense per tentare forse di tagliare la T alla formazione nipponica, ripetendo il successo ottenuto nella notte dell'11-12 ottobre dal contrammiraglio Scott nella battaglia di Capo Speranza; tuttavia non riuscì a cogliere informazioni essenziali nel caos dei messaggi che i comandanti delle navi si scambiavano o si ristrasmettevano, mentre i rilevamenti radar erano assai imprecisi a causa della frammentazione della squadra nipponica in gruppi sparpagliati. Insicuro e confuso, il contrammiraglio Callaghan diede ordini contraddittori alle proprie unità, che iniziarono a rompere la formazione. Entrambe le forze iniziarono a incrociarsi tra loro e i singoli comandanti attendevano ansiosamente il permesso di aprire il fuoco.
Alle 01:48 il cacciatorpediniere Akatsuki e la corazzata Hiei accesero i loro proiettori e illuminarono l'incrociatore leggero Atlanta, che si trovava a sole 3 000 iarde (2,7 km), quasi alla distanza minima richiesta dalla grande artiglieria navale; diverse navi di entrambi gli schieramenti aprirono allora spontaneamente il fuoco. Rendendosi conto che la sua forza era quasi circondata dalle navi giapponesi, il contrammiraglio Callaghan ordinò alle navi in posizione pari di aprire il fuoco a dritta e a quelle in posizione dispari di tirare a babordo: la maggior parte delle navi statunitensi iniziò subito a sparare mentre qualcuna dovette brandeggiare freneticamente le torri per aderire all'ordine ricevuto. Si scatenò dunque un furioso combattimento a distanza tra i due schieramenti coltisi reciprocamente di sorpresa: in seguito ufficiale del cacciatorpediniere Monssen paragonò lo scontro a una "rissa da bar dopo che le luci sono state spente".
Almeno sei navi statunitensi (i cacciatorpediniere Laffey e O'Bannon, gli incrociatori leggeri Atlanta e Helena, quelli pesanti San Francisco e Portland) inquadrarono il cacciatorpediniere Akatsuki, che aveva ancora acceso il riflettore di ricerca: la nave venne colpita ripetutamente e affondò in pochi minuti, ma non prima di aver centrato l'Atlanta con varie granate e un siluro Type 93 da 610 mm.
Forse a causa della sua posizione in avanguardia che era venuto a occupare, l'Atlanta era stato bersagliato anche da altre unità nipponiche, probabilmente l'incrociatore leggero Nagara e i cacciatorpediniere Inazuma e Ikazuchi; i colpi giunti a segno provocarono devastazioni ma il danno più grave era stato inferto dal siluro, che aveva interrotto l'alimentazione alle macchine: senza più energia motrice, l'Atlanta andò alla deriva e incappò nella linea di tiro dell'incrociatore pesante San Francisco, nave ammiraglia, che accidentalmente aprì il fuoco ritenendolo il cacciatorpediniere scorto all'inizio della battaglia. Le granate da 203 mm inflissero pesanti danni e uccisero sul colpo il contrammiraglio Scott assieme alla maggior parte dello stato maggiore sul ponte di comando. L'incrociatore era ormai del tutto fuori controllo e con la morte del contrammiraglio Scott e di quasi tutti gli ufficiali superiori, incapace di riprendere il fuoco. Mentre andava alla deriva, le navi giapponesi lo oltrepassarono e presero di mira il cacciatorpediniere che si trovava in posizione più avanzata, il Cushing, che fu investito dal fuoco incrociato di diversi cacciatorpediniere nipponici; colpito nelle parti vitali, fu messo fuori combattimento in pochi minuti.
Nel frattempo la corazzata Hiei, che procedeva su una rotta collidente con quella statunitense e aveva nove proiettori di ricerca accesi, divenne il bersaglio dei cannoni avversari. Il cacciatorpediniere Laffey passò tanto vicino alla Hiei che mancò la collisione di appena 6 metri. La corazzata nipponica brandeggiò i pezzi per colpirlo ma non poté abbassare più di tanto le batterie; il Laffey invece aprì il fuoco sulla grande nave e centrò le sovrastrutture con i cannoni da 127 mm e le mitragliatrici, causando gravi danni al ponte di comando. Inoltre ferì il viceammiraglio Abe e uccise il suo capo di stato maggiore, impedendo al comandante giapponese di esercitare un controllo globale sulla propria flotta già scompaginata. Il Laffey fu coadiuvato dai pari classe Sterett e O'Bannon che a breve distanza si accanirono sull'opera morta della Hiei; è probabile inoltre che abbiano lanciato siluri, almeno due dei quali fecero centro.
Incapace di aprire il fuoco verso i tre cacciatorpediniere, la Hiei concentrò invece il tiro sul San Francisco che stava passando a soli 2,7 chilometri di distanza: sparando insieme alla nave sorella Kirishima e presto affiancata dai cacciatorpediniere Inazuma e Ikazuchi, la corazzata mise a segno molte granate, disabilitando il timone e uccidendo all'istante il contrammiraglio Callaghan, il capitano della nave Cassin Young e la maggior parte dei presenti sul ponte di comando. Nonostante la gravità dell'attacco subìto, l'iniziale utilizzo di proietti a frammentazione da parte dei cannonieri della Hiei e della Kirishima ridussero i danni patiti dal San Francisco, che evitò forse l'affondamento: solo dopo le prime bordate cominciarono a essere sparati proiettili perforanti. Il San Francisco aveva comunque sofferto danni importanti all'armamento e non aveva più un comandante; accostò dunque verso sud per sottrarsi dallo scontro, impiegando al contempo i cannoni ancora funzionanti: un colpo centrò e distrusse la sala del timone della Hiei, che perse la capacità di manovra. L'incrociatore leggero Helena, anch'esso danneggiato, affiancò il San Francisco cercando di coprirne la ritirata.
Due cacciatorpediniere statunitensi incontrarono una rapida fine: l'incrociatore leggero Nagara o i cacciatorpediniere Teruzuki e Yukikaze presero di mira l'avariato Cushing e lo colpirono ripetutamente, disabilitando tutti i suoi sistemi; il comandante dette allora ordine di abbandonare la nave ormai tramutata in un relitto, che affondò diverse ore dopo. Il Laffey, nel frattempo sganciatosi dal duello d'artiglieria con la Hiei, s'imbatté nei cacciatorpediniere Asagumo, Murasame, Samidare e forse anche Teruzuki, che iniziarono subito a cannoneggiarlo; furono lanciati anche siluri e uno fece centro, spezzando la chiglia della nave statunitense. Qualche minuto dopo un proiettile raggiunse i magazzini delle munizioni: si verificò un violento scoppio e il Laffey, del tutto devastato, iniziò ad affondare.
L'incrociatore pesante Portland, dopo aver contribuito ad affondare il cacciatorpediniere Akatsuki, incassò sulla dritta a poppa un siluro, proveniente dal cacciatorpediniere Inazuma o dal pari classe Ikazuchi: il timone fu bloccato a una certa angolazione e gli alberi motori più interni furono divelti dall'esplosione, costringendo la nave a muoversi in cerchio; dopo aver completato un primo giro, il Portland impegnò un breve combattimento contro la fiammeggiante corazzata Hiei sparando quattro salve e forse colpendola. Successivamente non riuscì più a partecipare alla battaglia.
I cacciatorpediniere Yudachi e Amatsukaze, passati in mezzo ai combattimenti tra i gruppi nipponici più avanzati e la parte anteriore della colonna statunitense, ingaggiarono le ultime cinque navi della formazione avversaria. Due siluri dell'Amatsukaze colpirono il cacciatorpediniere Barton che, sventrato dall'esplosione, affondò quasi subito; lo Yudachi aveva invece iniziato uno scambio di salve con l'incrociatore leggero Juneau, che fu deciso dall'Amatsukaze con il lancio di uno sciame di siluri: un ordigno colpì lo Juneau che ebbe lo scafo squarciato e gravi avarie alla maggior parte dei suoi sistemi, comprese le macchine che si fermarono. La nave si spostò quindi verso est e lentamente andò alla deriva, abbandonando il campo di battaglia.
Quasi in contemporanea il cacciatorpediniere Monssen, evitato il relitto del Barton, si era spinto in avanti alla ricerca di bersagli; fu tuttavia accostato e circondato dall'Asagumo, dal Murasame e dal Samidare, che avevano appena finito il Laffey: i cacciatorpediniere giapponesi concentrarono il tiro e il Monssen incassò trentasette granate che inflissero danni tanto gravi da indurre il comandante a ordinare l'abbandono della nave, appena pochi minuti dopo l'inizio dello scontro. Il Monssen colò a picco nelle ore successive.
Mentre i cacciatorpediniere nipponici devastavano e affondavano una dopo l'altra le unità similari statunitensi, il cacciatorpediniere Amatsukaze si avvicinò al San Francisco con l'intenzione di dargli il colpo di grazia; tuttavia, mentre inquadrava l'incrociatore pesante, l'equipaggio dell'Amatsukaze non si accorse dell'approssimarsi dell'incrociatore leggero Helena, che scaricò diverse bordate sulla nave giapponese a breve distanza e le impedì di continuare la battaglia. L'Amatsukaze preferì ritirarsi emettendo una cortina fumogena, mentre l'Helena dovette difendersi dall'incalzare dei cacciatorpediniere Asagumo, Murasame e Samidare.
I cacciatorpediniere Aaron Ward e Sterett si gettarono nella mischia e avvistarono lo Yudachi, il cui equipaggio apparentemente non si accorse della presenza delle due unità statunitensi; esse iniziarono a cannoneggiarlo e lanciarono siluri in contemporanea, danneggiando tanto gravemente lo Yudachi che l'equipaggio l'abbandonò: il cacciatorpediniere rimase tuttavia a galla. Mentre stava proseguendo sulla sua rotta lo Sterett non individuò il cacciatorpediniere Teruzuki che l'attaccò di sorpresa infliggendogli pesanti danni: lo Sterrett fu costretto ad abbandonare la battaglia in fiamme e cercò di ritirarsi verso est. Lo Aaron Ward intraprese al contempo un feroce duello con la corazzata Kirishima che presto demolì il cacciatorpediniere statunitense; esso tentò allora di sganciarsi facendo rotta a est ma dopo poco le macchine si bloccarono, lasciandolo alla deriva.
Il marine Robert Leckie, che si trovava a terra, descrisse in questo modo la battaglia:
La caotica battaglia durava da circa quaranta minuti quando entrambe le parti interruppero il contatto e cessarono il fuoco alle 02:26 su ordine del viceammiraglio Abe e del capitano Gilbert Hoover, il comandante dell'Helena e ufficiale più anziano rimasto in vita nella flotta statunitense. Lo schieramento giapponese poteva ancora contare sulla corazzata Kirishima, sull'incrociatore leggero Nagara e sui quattro cacciatorpediniere Asagumo, Teruzuki, Yukikaze e Harusame, unità che avevano subito danni contenuti o lievi; i cacciatorpediniere Inazuma, Ikazuchi, Murasame e Samidare lamentavano invece danni più o meno gravi o, ancora, avevano subito troppe perdite tra l'equipaggio. Al contrario della flotta statunitense solo l'incrociatore leggero Helena e il cacciatorpediniere Fletcher, ultimo della fila, erano in grado di combattere. Il viceammiraglio Abe non si rese conto che ormai aveva spezzato l'opposizione navale statunitense e che avrebbe potuto bombardare l'aeroporto, spazzare via le unità avversarie superstiti e permettere così un grande controsbarco giapponese a Guadalcanal. Per spiegare l'inatteso ripiegamento sono state avanzate diverse considerazioni: nella battaglia era stata utilizzata gran parte delle speciali munizioni da bombardamento; il viceammiraglio Abe, conscio di ciò, era stato ferito e la morte di vari membri del suo stato maggiore potrebbe aver influenzato le sue decisioni; egli non era neppure certo delle perdite che aveva inflitto, a causa dell'estrema confusione e dei danni ai sistemi di comunicazione della sua ammiraglia, la corazzata Hiei. Inoltre le navi giapponesi si erano sparpagliate per un raggio di molte miglia e ricostituire la formazione per condurre un cannoneggiamento coordinato della pista aerea avrebbe richiesto diverso tempo, con il pericolo di ripiegare sotto una probabile minaccia aerea statunitense. Qualunque fossero le sue motivazioni, il viceammiraglio Abe ordinò il disimpegno e il ritiro generale della flotta, eccettuati i cacciatorpediniere Yukikaze e Teruzuki che rimasero in retroguardia per assistere la Hiei in avaria. Il Samidare si attardò fino alle 03:00 per salvare i sopravvissuti dello Yudachi, quindi si ricongiunse al grosso della squadra nipponica in ritirata verso nord.
Alle 03:00 del 13 novembre l'ammiraglio Yamamoto rimandò l'operazione di sbarco e i trasporti tornarono alle isole Shortland in attesa di ulteriori ordini. Al sorgere del sole, nei pressi dell'Isola di Savo si trovavano ancora tre navi giapponesi (Hiei, Yudachi e Amatsukaze) e tre statunitensi (Portland, Atlanta e Aaron Ward) tutte gravemente danneggiate. Il cacciatorpediniere Amatsukaze fu attaccato da bombardieri in picchiata statunitensi ma evitò i danni maggiori e fu in grado di raggiungere la fornita base aeronavale di Truk, nelle isole Caroline: tornò in azione diversi mesi dopo. Lo scafo abbandonato dello Yudachi venne affondato dall'incrociatore pesante Portland, le cui torri prodiere da 203 mm erano ancora in grado di brandeggiare. Durante la mattina del 13 novembre il rimorchiatore USS Bobolink arrivò sullo Iron Bottom Sound per assistere le navi danneggiate e recuperare i sopravvissuti. Secondo diverse testimonianze, subito dopo aver recuperato i superstiti dell'incrociatore leggero Atlanta, un mitragliere del rimorchiatore iniziò a sparare con una mitragliatrice di bordo contro gli uomini in mare identificati come giapponesi: soltanto dopo le ripetute ingiunzioni del comandante dell'Atlanta, capitano Samuel Jenkins, il marinaio cessò il fuoco.
La Hiei fu ripetutamente attaccata dagli aerosiluranti Grumman TBF Avenger di stanza a Guadalcanal e da bombardieri in picchiata Douglas SBD Dauntless decollati dalla portaerei USS Enterprise, che era salpata da Numea l'11 novembre; all'assalto aereo alla corazzata si unirono infine i bombardieri quadrimotori Boeing B-17 Flying Fortress dell'11º Gruppo bombardieri pesanti basato a Espiritu Santo. Dopo il primo attacco avvenuto di mattina presto, il viceammiraglio Abe e l'equipaggio si trasferirono alle 08:15 sullo Yukikaze: il comandante ordinò alla Kirishima di trainare la Hiei con la scorta del Nagara e degli altri cacciatorpediniere, ma il tentativo venne abbandonato a causa della minaccia dei sommergibili e della tenuta sempre più precaria della corazzata. La Hiei venne nuovamente colpita nel corso di un secondo attacco aereo e cominciò ad affondare nella prima serata a nord dell'Isola di Savo, forse per opera dello stesso equipaggio: nella notte del 13 novembre sparì dalla superficie.
Gli incrociatori pesanti Portland e San Francisco e i cacciatorpediniere Aaron Ward, Sterett e O'Bannon riuscirono a trascinarsi nel porto di Tulagi dove furono sottoposti a provvisorie riparazioni; l'incrociatore leggero Atlanta invece affondò non lontano da Punta Lunga alle 20:00 del 13 novembre. L'incrociatore leggero Juneau, che stava ritirandosi dalle acque di Guadalcanal assieme al San Francisco, all'Helena e ai cacciatorpediniere Sterett e O'Bannon, venne silurato dal sommergibile giapponese I-26 poco dopo le 11:00, affondando quasi subito; più di un centinaio di sopravvissuti dell'equipaggio, composto da 650 uomini, attesero i soccorsi per otto giorni: tutti i naufraghi meno dieci morirono per le ferite o per attacchi di squali.
Lo svolgimento particolarmente contorto e violento fece credere che gli Stati Uniti avessero sì patito perdite, ma che avessero anche affondato sette navi giapponesi; la prematura ritirata nipponica alimentò la convinzione di aver ottenuto una vittoria significativa. Solo dopo la guerra l'opinione pubblica statunitense apprese che la battaglia si era conclusa in realtà con una netta sconfitta. Non a caso lo storico Richard Frank, analizzando l'importanza di questa battaglia, affermò:
Altri storici tuttavia considerano lo scontro una vittoria strategica degli Stati Uniti, soprattutto per la decisione presa dal viceammiraglio Abe: l'operatività delle piste aeree di Henderson Field non fu compromessa e i velivoli statunitensi rimasero un ottimo deterrente all'avvicinamento dei trasporti nipponici. Inoltre l'Impero giapponese perse l'occasione di distruggere totalmente le forze navali statunitensi nell'area, un'eventualità che avrebbe inferto un duro colpo alla strategia militare statunitense nel suo complesso e che avrebbe richiesto un enorme sforzo industriale, difficile da sopportare anche per una nazione ricca di risorse come gli Stati Uniti. È stato riferito che l'ammiraglio Yamamoto, furioso, sollevò il viceammiraglio Abe dal comando e che premette affinché ne fosse imposto il ritiro dalla marina imperiale; tuttavia pare che Yamamoto fosse irato in particolare dalla perdita della corazzata Hiei, piuttosto che per l'abbandono della missione di rifornimento e bombardamento. Poco prima delle 12:00 del 13 novembre, l'ammiraglio Yamamoto ordinò al viceammiraglio Kondō di ritentare con la superstite Kirishima la missione di bombardamento nella notte tra il 14 e il 15 novembre.
La prima fase della battaglia navale di Guadalcanal costò agli Stati Uniti 1.439 morti, incluse le vittime dello Juneau; il Giappone ebbe tra i 550 e gli 800 morti.
Il fallimento degli obiettivi previsti per il 13 novembre non scoraggiò il Gran Quartier Generale imperiale, che prescrisse il completamento della missione per il giorno successivo. Nel pomeriggio del 13 il contrammiraglio Tanaka, con la scorta di cacciatorpediniere e le undici navi da trasporto, riprese il viaggio verso Guadalcanal; quale forza di protezione ravvicinata ai previsti sbarchi venne messa in linea un'aliquota dell'8ª Flotta del viceammiraglio Gun'ichi Mikawa. Infine la corazzata Kirishima, lasciata alla sua sorte la gemella Hiei, si diresse a nord tra l'isola di Santa Isabel e l'isola di Malaita assieme alle altre navi da guerra reduci dalla recente battaglia, allo scopo di incontrarsi con lo scaglione della 2ª Flotta rimasto in attesa nelle acque a nord di Guadalcanal: il viceammiraglio Kondō iniziò dunque a radunare tutte le unità ancora abili al combattimento.
L'8ª Flotta schierava gli incrociatori pesanti Chokai, Maya, Suzuya e quello leggero Isuzu. Le navi giunsero indisturbate nell'area di Guadalcanal poiché la flotta statunitense si era ritirata e gli incrociatori Suzuya e Maya, al comando del contrammiraglio Shōji Nishimura, bombardarono le piste aeree mentre il resto della forza di Mikawa incrociava attorno all'isola di Savo per rintuzzare eventuali attacchi statunitensi. Il bombardamento durò trentacinque minuti ma ottenne risultati inferiori alle aspettative giapponesi, perché causò danni di modesta entità e distrusse pochi velivoli. La forza navale sospese il fuoco attorno alle 02:30 del 14 novembre dopo essere stata oggetto di un infruttuoso attacco di due motosiluranti e lasciò l'area per fare rotta su Rabaul.
All'alba i gruppi aerei statunitensi a Guadalcanal, Espiritu Santo e quelli imbarcati sull'Enterprise (in attesa 370 chilometri a sud dell'isola), iniziarono reiterate incursioni sul gruppo da bombardamento e poi anche contro il convoglio di navi da trasporto, che si stava avvicinando da Guadalcanal. Gli attacchi ebbero successo e affondarono a 27,80 chilometri a sud dell'Isola di Rendova l'incrociatore pesante Kinugasa, il cui equipaggio soffrì 511 morti, e danneggiarono il Maya, costringendolo a tornare in Giappone per urgenti riparazioni. Nonostante l'intervento di numerosi caccia giapponesi, i velivoli statunitensi colarono a picco sei trasporti e ne danneggiarono gravemente un settimo, affondato nella notte; i sopravvissuti furono recuperati dai cacciatorpediniere che scortavano il convoglio e tornarono nelle Shortland. Nell'azione morirono 450 soldati giapponesi. I superstiti trasporti e quattro cacciatorpediniere continuarono verso Guadalcanal nella notte del 14 novembre, ma si fermarono a ovest dell'isola in attesa che finissero le operazioni belliche condotte dalle navi da guerra.
La sera del 13 novembre la 2ª Flotta si radunò all'atollo Ontong Java, invertì la rotta e si rifornì la mattina del 14 novembre in un'area fuori dalla portata dei ricognitori statunitensi. Il sommergibile USS Trout individuò e inseguì la flotta, ma non fu in grado di attaccare la Kirishima mentre la corazzata riempiva i serbatoi. La squadra nipponica continuò verso sud e sostenne un attacco aereo nel pomeriggio; contemporaneamente fu intercettata da un altro sommergibile, il USS Flying Fish, che lanciò cinque siluri senza centrare nessun obiettivo.
La squadra giapponese attraversò lo Stretto Indispensable la sera del 14 novembre. Il viceammiraglio Kondō era stato informato dalla ricognizione aerea di una piccola formazione statunitense in rotta verso Guadalcanal, ma il pilota aveva scambiato le due navi da battaglia per due incrociatori; di conseguenza il viceammiraglio Kondō divenne fiducioso perché ritenne di dover affrontare al massimo incrociatori pesanti con cannoni da 203 mm. La flotta nipponica si avvicinò a Guadalcanal attorno alla mezzanotte: un piccolo spicchio di luna forniva una discreta visibilità fino a una distanza di 7 chilometri.
Con poche navi ancora efficienti l'ammiraglio William Halsey, comandante in capo delle forze della marina nel teatro del Pacifico sud-occidentale, aveva distaccato la Task force 64 al comando del capace contrammiraglio Willis Lee, cui unì all'ultimo momento anche due cacciatorpediniere dalla scorta della portaerei Enterprise; la qualità di questa formazione raccogliticcia non era però elevata: le navi operavano insieme solo da pochi giorni e i quattro cacciatorpediniere provenivano ciascuno da una diversa divisione, in quanto erano quelli con più carburante. La flotta statunitense giunse sull'Ironbottom Sound la sera del 14 novembre e iniziò a pattugliare l'area intorno all'isola di Savo in linea di fila con i quattro cacciatorpediniere in testa, seguiti dalla Washington e con la South Dakota in coda. Alle 22:55 del 14 novembre i radar delle due corazzate iniziarono a rilevare le navi giapponesi vicino Savo, alla distanza di 18 chilometri.
Il viceammiraglio Kondō divise la sua flotta in vari gruppi; il 3º Squadrone cacciatorpediniere del contrammiraglio Shintarō Hashimoto diresse sull'isola di Savo: il contrammiraglio Hashimoto, sull'incrociatore leggero Sendai e seguito dai cacciatorpediniere Shikinami e Uranami, scivolò lungo il lato orientale dell'isola (rotta "C" sulla mappa), mentre l'Ayanami (rotta "B") iniziò a circumnavigare in senso antiorario la costa sud-occidentale dell'isola per controllare l'eventuale presenza di forze ostili. Le navi giapponesi individuarono la flotta del contrammiraglio Lee attorno alle 23:00, anche se le vedette continuarono a identificare le navi da battaglia per "incrociatori di nuovo tipo". Il viceammiraglio Kondō ordinò al gruppo condotto dal Sendai e all'incrociatore leggero Nagara con altri quattro cacciatorpediniere (rotta "D") di ingaggiare e distruggere gli statunitensi, liberando il campo alla corazzata Kirishima e agli incrociatori pesanti Atago e Takao (rotta "E") che avrebbero proceduto a bombardare l'aeroporto. Le navi statunitensi (rotta "A") rilevarono il gruppo del Sendai ma non localizzarono il resto delle forze nipponiche. Con i cannoni regolati dal radar, le due navi da battaglia statunitensi aprirono il fuoco alle 23:17; tuttavia già dopo cinque minuti il contrammiraglio Lee ordinò di cessare il fuoco, in quanto il radar non segnalava più la presenza del gruppo navale giapponese a nord. In realtà il Sendai con i cacciatorpediniere Uranami e Shikinami stava incrociando al di fuori del raggio d'azione dell'artiglieria e non avevano subito conseguenze dal tiro statunitense.
Nel frattempo i cacciatorpediniere statunitensi posti in avanguardia iniziarono a ingaggiare il cacciatorpediniere Ayanami e il gruppo condotto dall'incrociatore leggero Nagara; le navi giapponesi risposero con efficacia all'attacco e, sparando numerose salve coadiuvate dal lancio di siluri, affondarono il Walke e il Preston in dieci minuti. Un siluro continuò la sua corsa e strappò parte della prua del cacciatorpediniere Benham, che dovette ritirarsi: l'unità affondò il giorno successivo. Infine il Gwin incassò un ordigno nella sala macchine che fu del tutto devastata, lasciandolo nell'incapacità di continuare il combattimento. Nonostante le gravi perdite e la loro rapida distruzione, i cacciatorpediniere statunitensi avevano assorbito l'urto iniziale della squadra giapponese, proteggendo le grandi navi da battaglia. Il contrammiraglio Lee ordinò il ripiegamento del Benham e del Gwin alle 23:48.
La corazzata Washington, superati i cacciatorpediniere in fiamme o in procinto di colare a picco, inquadrò rapidamente con le batterie secondarie l'Ayanami che s'incendiò. La corazzata South Dakota seguiva da vicino l'ammiraglia quando improvvisamente segnalò una serie di avarie elettriche a bordo che lasciarono senza potenza il radar, le radio, la direzione di tiro e tutte le batterie di cannoni eccetto quelle antiaeree, ad azionamento meccanico: fu in seguito accertato che il calo di energia fu provocato dall'ingegnere capo che aveva cortocircuitato alcuni fusibili principali, in violazione delle misure di sicurezza. La nave continuò a seguire la Washington verso la costa occidentale dell'isola di Savo fino alle 23:35, quando l'ammiraglia accostò verso sinistra per passare a sud dei cacciatorpediniere in fiamme e non farsi profilare dalla luce degli incendi. La South Dakota cercò di seguirla, ma dovette virare a destra per evitare il relitto del Benham; in questo modo la sagoma della corazzata divenne chiaramente visibile alle navi nipponiche, cui si era inoltre avvicinata.
Nel frattempo, dopo aver ricevuto i rapporti sulla distruzione del naviglio leggero statunitense dal cacciatorpediniere Ayanami e dalle altre navi, il viceammiraglio Kondō aveva assunto una rotta sud-ovest con la squadra da bombardamento, credendo che l'opposizione navale statunitense fosse stata ormai soppressa. A questo punto, mentre il contrammiraglio Lee ordinava ai due cacciatorpediniere pesantemente danneggiati di ritirarsi, dall'incrociatore pesante Takao giunse un rapporto che identificava la presenza di una corazzata: il viceammiraglio Kondō non modificò le sue disposizioni e decise di iniziare il cannoneggiamento. La flotta giapponese e le due navi da battaglia statunitensi correvano su rotte complementari che le avrebbero portate alla collisione.
Senza radar e incapace di aprire il fuoco, alle 23:23 la South Dakota venne illuminata dai proiettori e bersagliata dai cannoni e dai siluri di gran parte della navi giapponesi, lontane circa appena 3,7 chilometri; alle 23:36 l'equipaggio ristabilì l'energia elettrica per le batterie principali, che spararono con furia sulla corazzata Kirishima colpendola alcune volte; la South Dakota aveva però sofferto venticinque colpi giunti a segno di medio calibro e uno di grosso calibro, che sebbene fossero di tipo dirompente e quindi poco efficaci contro la sua corazzatura di classe B la costrinsero ad abbandonare il campo di battaglia. L'unità ripiegò con i sistemi radar e di comunicazione distrutti, l'armamento del tutto fuori uso per la mancanza di direzione di tiro e parti dei ponti superiori in fiamme, ma non fu mai colpita dai numerosi siluri lanciati dai giapponesi. La corazzata registrò trentanove morti e cinquantanove feriti tra l'equipaggio; si allontanò dall'area alle 00:17 senza poter informare il contrammiraglio Lee, mentre fu osservata dalle vedette nipponiche.
Le navi giapponesi continuarono a bersagliare la South Dakota in ritirata e nessuna vedetta individuò la Washington, che stava sopraggiungendo con rotta nord-est dalla distanza di 8,2 chilometri. Quest'ultima stava tracciando un grosso bersaglio (la corazzata Kirishima) da diverso tempo, ma il contrammiraglio Lee non era sicuro che fosse una nave avversaria poiché non conosceva con precisione la posizione della South Dakota, priva di comunicazioni e in navigazione in un punto cieco del radar. Quando i giapponesi ripresero il tiro sulla South Dakota, illuminandola, il contrammiraglio Lee ebbe finalmente chiara la situazione: da una distanza relativamente breve la Washington aprì il fuoco sulla Kirishima, devastandola con almeno nove proietti da 406 mm e quaranta, se non di più, delle batterie secondarie. La Kirishima fu avviluppata dalle fiamme, soffrì danni al di sotto della linea di galleggiamento e il timone fu colpito e bloccato, avaria che obbligò la corazzata a girare incontrollabilmente in cerchio verso babordo.
Alle 00:25 il viceammiraglio Kondō ordinò a tutte le unità ancora efficienti di convergere e distruggere qualunque nave nemica superstite. Tuttavia le navi giapponesi non conoscevano la posizione della Washington, mentre il resto delle unità statunitensi o era già affondata oppure aveva appena abbandonato la battaglia. La Washington assunse una rotta per nord-ovest verso le isole Russell, con l'intento di trascinare la squadra giapponese lontano da Guadalcanal e dalla South Dakota, danneggiata e in ripiegamento. Le navi giapponesi infine avvistarono la nave da battaglia statunitense e lanciarono diversi siluri, che furono tutti elusi mediante brusche e abili manovre; il contrammiraglio Lee diresse inoltre con maestria la Washinghton evitando una zona di bassi fondali dove si sarebbe probabilmente incagliata. Il viceammiraglio Kondō dette ordine di rinunciare all'inseguimento e ritenne infine che non v'era più pericolo per i trasporti (apparentemente non tenne in conto il pericolo rappresentato dalla forza aerea statunitense): alle 01:04 dette ordine di interrompere il contatto e ritirarsi dall'area, cosa che la maggior parte delle unità giapponesi eseguì per le 01:30.
Sia la corazzata Kirishima che il cacciatorpediniere Ayanami, rimasti gravemente danneggiati, furono sabotati dai rispettivi equipaggi e affondarono alle 03:25 del 15 novembre. Il cacciatorpediniere Uranami raccolse i sopravvissuti del pari classe Ayanami mentre l'Asagumo, il Teruzuki e il Samidare recuperarono l'equipaggio della corazzata. Gli incrociatori Atago, Takao e Nagara fecero ritorno in Giappone per le riparazioni e non poterono partecipare alla guerra per circa un mese; l'incrociatore pesante Chōkai fu invece rimesso in efficienza a Truk e già il 2 dicembre 1942 aveva ripreso il proprio posto a Rabaul. Il cacciatorpediniere Gwin e la corazzata South Dakota furono salvati e sottoposti a intensive riparazioni: la seconda tornò operativa già nel febbraio 1943 mentre il Gwin riprese il mare nell'aprile 1943. La battaglia costò 242 morti agli Stati Uniti e 249 all'Impero giapponese.
Circa tre ore dopo la fine della battaglia, alle 04:00 del 15 novembre, i superstiti quattro trasporti giapponesi si arenarono al promontorio di Tassafaronga e il contrammiraglio Tanaka, compiuta la missione di scorta, invertì la rotta e cominciò a risalire lo "Slot" verso acque più sicure. Mentre erano in pieno svolgimento le operazioni di scarico, alle 05:55 gli aerei di stanza a Punta Lunga iniziarono a bombardare le navi immobili, coadiuvati dal 244º Battaglione di artiglieria costiera e dal 3º Battaglione di difesa, il quale ultimo riuniva due cannoni da 155 mm e diversi pezzi da 127 mm; poco dopo il cacciatorpediniere USS Meade si unì all'azione e cannoneggiò i trasporti, incendiandoli e distruggendo tutto l'equipaggiamento rimasto a bordo. Solo 2.000 o 3.000 uomini circa giunsero in rinforzo alle provate truppe nipponiche su Guadalcanal e la maggior parte delle munizioni e dei rifornimenti andarono perduti.
La reazione dell'ammiraglio Yamamoto dinanzi alla sconfitta strategica patita dal viceammiraglio Kondō, che era stato incapace di distruggere con le artiglierie navali l'aeroporto, neutralizzare la pericolosa aviazione statunitense e che anzi aveva perduto una seconda corazzata, fu decisamente più blanda in confronto alla rabbiosa ripresa del viceammiraglio Abe, forse a causa dei contrasti e dei delicati equilibri di potere all'interno della marina imperiale giapponese. Il viceammiraglio Kondō, che era nella posizione di secondo in comando della Flotta combinata, era un membro dello stato maggiore generale e appartenente alla cosiddetta "cricca delle corazzate", una fazione di ufficiali che vedeva nelle navi da battaglia lo strumento principe del potere marittimo invece delle portaerei. In ultimo il viceammiraglio Kondō non fu costretto alle dimissioni e anzi mantenne il comando della 2ª Flotta con quartier generale a Truk.
Il fallimento della missione di rinforzo e vettovagliamento alle forze della 17ª Armata nipponica a Guadalcanal impedì al Giappone di organizzare una terza grande offensiva terrestre per riconquistare il complesso di Henderson Field. Nelle settimane seguenti la sconfitta, la marina imperiale fu in grado solo di inviare rifornimenti di sussistenza e un numero assai modesto di truppe fresche: infatti la minaccia ormai permanente delle forze aeree statunitensi (basate a terra o su portaerei) costrinse i giapponesi a ricorrere intensivamente al traffico notturno del Tokyo Express, con tutti i limiti di carico derivanti dall'adoperare navi da guerra di non grande tonnellaggio. Nonostante gli sforzi e i rischi, i rifornimenti consegnati divennero presto insufficienti per mantenere le migliaia di truppe a Guadalcanal, che a dicembre perdevano circa cinquanta uomini al giorno a causa di malnutrizione, malattie o azioni belliche. Il 12 dicembre la marina giapponese propose infine di abbandonare l'isola: lo stato maggiore generale dell'esercito si oppose con foga a una simile risoluzione, perché ancora convinto di poterla riprendere, ma infine alla riunione del Gran Quartier Generale imperiale cedette. Con l'approvazione dell'imperatore Hirohito, il 31 dicembre gli stati maggiori dell'esercito e della marina acconsentirono all'evacuazione di tutte le forze giapponesi da Guadalcanal, stabilendo la nuova linea di difesa per le isole Salomone nella Nuova Georgia.
La battaglia navale di Guadalcanal fu l'ultimo e più impegnativo sforzo intrapreso dall'Impero giapponese di mantenere il controllo dei mari circostanti e riprendere l'isola. Viceversa, la marina statunitense fu in grado di rifornire le forze sull'isola senza soluzione di continuità e nel dicembre 1942 due nuove divisioni giunsero senza difficoltà alla testa di ponte, ormai decisamente espansa verso ovest. L'incapacità di neutralizzare la base aerea di Punta Lunga nel corso della dura campagna si rivelò fatale per tutte le operazioni pianificate dagli stati maggiori nipponici con lo scopo di ricacciare in mare le forze statunitensi. Dopo un ultimo importante scontro nel gennaio 1943, le resistenze giapponesi si fecero via via più flebili e servirono a mascherare l'evacuazione in massa (operazione Ke) delle stremate truppe imperiali: ogni combattimento cessò il 9 febbraio 1943, quando lo sgombero fu portato a termine con successo dalla marina nipponica. Con la vittoria ottenuta a Guadalcanal, gli Alleati presero saldamente in mano l'iniziativa e condussero la campagna nelle regioni del Pacifico fino alla sconfitta del Giappone nell'agosto 1945, segnando la fine della seconda guerra mondiale. Il presidente Franklin Delano Roosevelt, apprendendo i risultati della battaglia, commentò:
Lo storico Eric Hammel riassume così il significato della battaglia navale di Guadalcanal:
Il maggior generale Alexander Vandegrift, comandante in capo di tutte le forze di terra nel settore di Guadalcanal, rese omaggio agli sforzi navali che protessero la testa di ponte e la pista aerea:
(EN) Paul S. Dull, A Battle History of the Imperial Japanese Navy, 1941–1945, Naval Institute Press, 1978, ISBN 0-87021-097-1.
(EN) David C. Evans, Raizo Tanaka, The Japanese Navy in World War II: In the Words of Former Japanese Naval Officers, Annapolis, Maryland, Naval Institute Press, 1986 (2ª edizione), ISBN 0-87021-316-4.
(EN) Richard B. Frank, Guadalcanal: The Definitive Account of the Landmark Battle, New York, Penguin Group, 1990, ISBN 0-14-016561-4.
(EN) Samuel B. Griffith, The Battle for Guadalcanal, Champaign, Illinois, University of Illinois Press, 1963, ISBN 0-252-06891-2.
(EN) Eric Hammel, Guadalcanal: Decision at Sea: The Naval Battle of Guadalcanal, November 13–15, 1942, California, Pacifica Press, 1988, ISBN 0-517-56952-3.
(EN) Tameichi Hara, Japanese Destroyer Captain, New York & Toronto, Ballantine Books, 1961, ISBN 0-345-27894-1.
(EN) Frank Olney Hough, Verle E. Ludwig, Henry I. Shaw, Pearl Harbor to Guadalcanal, Historical Branch, U.S. Marine Corps, 1958, ISBN non esistente.
(EN) Colin G. Jameson, The Battle of Guadalcanal, 11–15 November 1942, Publications Branch, Office of Naval Intelligence, United States Navy, 1944.
(EN) Stanley Coleman Jersey, Hell's Islands: The Untold Story of Guadalcanal, College Station, Texas, Texas A&M University Press, 2008, ISBN 1-58544-616-5.
(EN) C. W. Kilpatrick, Naval Night Battles of the Solomons, Exposition Press, 1987, ISBN 0-682-40333-4.
(EN) Dan Kurzman, Left to Die: The Tragedy of the USS Juneau, New York, Pocket Books, 1994, ISBN 0-671-74874-2.
(EN) David H. Lippman, Second Naval Battle of Guadalcanal: Turning Point in the Pacific War, World War II magazine, 2006.
(EN) John B. Lundstrom, First Team And the Guadalcanal Campaign: Naval Fighter Combat from August to November 1942, Naval Institute Press, 2005 (nuova edizione), ISBN 1-59114-472-8.
(EN) John Miller, Jr., Decision at Sea, in Guadalcanal: The First Offensive, 1949, ISBN non esistente.
 Bernard Millot, La guerra del Pacifico, Biblioteca Universale Rizzoli, 2006, ISBN 88-17-12881-3.
(EN) Samuel Eliot Morison, The Naval Battle of Guadalcanal, 12–15 November 1942, in The Struggle for Guadalcanal, August 1942 – February 1943, vol. 5 of History of United States Naval Operations in World War II, Boston, Little, Brown and Company, 1958, ISBN 0-316-58305-7.
(EN) Henry I. Shaw, First offensive: the marine campaign for Guadalcanal, History and Museums Division, U.S. Marine Corps, 1992, ISBN non esistente.
(EN) C. Raymond Calhoun, Tin Can Sailor: Life Aboard the USS Sterett, 1939–1945, Naval Institute Press, 2000, ISBN 1-55750-228-5.
(EN) Jack D. Coombe, Derailing the Tokyo Express, Harrisburg, PA, Stackpole, 1991, ISBN 0-8117-3030-1.
(EN) Andrieu D'Albas, Death of a Navy: Japanese Naval Action in World War II, Devin-Adair Pub, 1965, ISBN 0-8159-5302-X.
(EN) William Thomas, Jr., Generous, Sweet Pea at War: A History of USS Portland (CA-33), University Press of Kentucky, 2003, ISBN 0-8131-2286-4.
(EN) James W. Grace, Naval Battle of Guadalcanal: Night Action, 13 November 1942, Annapolis, Maryland, Naval Institute Press, 1999, ISBN 1-55750-327-3.
(EN) Eric Lacroix, Linton Wells, Japanese Cruisers of the Pacific War, Naval Institute Press, 1997, ISBN 0-87021-311-3.
(EN) William L. McGee, The Solomons Campaigns, 1942–1943: From Guadalcanal to Bougainville—Pacific War Turning Point, Volume 2 (Amphibious Operations in the South Pacific in WWII), BMC Publications, 2002, ISBN 0-9701678-7-3.
(EN) Robert Sinclair Parkin, Blood on the Sea: American Destroyers Lost in World War II, Da Capo Press, 1995, ISBN 0-306-81069-7.
(EN) Edward P. Stafford, Paul Stillwell (introduzione), The Big E: The Story of the USS Enterprise, Naval Institute Press, 2002 (riedizione), ISBN 1-55750-998-0.
Wikimedia Commons contiene immagini o altri file su battaglia navale di Guadalcanal
(EN) Mohl Michael, BB-57 USS South Dakota 1942, su NavSource Online Photo Archive, NavSource Naval History, 1996–2008. URL consultato il 27 ottobre 2008 (archiviato dall'url originale il 22 settembre 2008).
(EN) Tully Anthony P., Death of Battleship Hiei: Sunk by Gunfire or Air Attack?, su combinedfleet.com, 1997. URL consultato il 27 ottobre 2008. Articolo sulla battaglia di venerdì 13 1942 con informazioni aggiuntive sulla sorte del Hiei.
La batterioterapia fecale, detta anche trapianto fecale o trapianto di feci o trasfusione fecale o infusione di probiotici umani (HPI) o trapianto di microbioma fecale, è un trattamento medico non farmacologico, in fase sperimentale, utilizzato con una certa efficacia in soggetti affetti da colite pseudomembranosa sostenuta dal Clostridium difficile; o anche in caso di colite ulcerosa refrattaria alle comuni terapie. Scopo di questa innovativa terapia è quello di ripristinare l'ecologia microbica e l'omeostasi del colon, reintroducendo un microbiota umano sano (equilibrato), prelevato da feci di un donatore sano o in certi casi da feci "donate" precedentemente dallo stesso soggetto (omotrasfusione o ripristino autologo della flora gastrointestinale - ARGF).
Lewin (2001) riporta che "... il consumo di feci fresche di cammello viene raccomandato dai beduini come rimedio per la dissenteria batterica, la sua efficacia è probabilmente attribuibile all'antibiotico subtilisina prodotto dal Bacillus subtilis); questa procedura è stata usata anche da soldati tedeschi in Africa durante la seconda guerra mondiale."La tecnica usata per la batterioterapia fecale è stata sviluppata sin dal 2003 dal team del Dr. Thomas J. Borody a Sydney, Australia, come trattamento alternativo nella colite pseudomembranosa, specie nelle forme recidivanti e resistenti alla terapia con vancomicina. Nello stesso anno un gruppo di ricerca dell'SMDC Medical Center della Clinica di Duluth capoluogo della Contea di St. Louis, Minnesota pubblica un lavoro che per la prima volta descrive la metodica su 18 casi di pazienti con infezione da C. difficile.Questa strategia terapeutica è stata a lungo usata nell'allevamento animale, per evitare la salmonellosi nei polli.
Inoltre, è utilmente utilizzata su topi di laboratorio germ free (naturalmente privi di germi) per rendere umanizzate le feci degli stessi animali, in modo da poter studiare gli effetti di farmaci o altro sull'ecosistema umano riprodotto nel topo.
I razionali teorici di questa tecnica terapeutica vanno ricercati nelle ricerche più avanzate, che riguardano l'uso dei probiotici e gli studi sul microbioma, che è l'insieme di microrganismi: batteri, archeobatteri, funghi, virus, presenti in un ambiente specifico (in questo caso l'ambiente fecale). Infatti è noto come una buona ecologia microbica possa respingere il sovra-sviluppo di organismi patogeni. Nel colon si stimano vi siano 500 a circa 1000 specie diverse di batteri per un totale di 1013 batteri.
Infatti, il microbioma che va considerato come entità biologica a sé stante, che è simbionte con l'organismo ospite. Il complesso dei batteri o microbioma agisce nel mantenere l'omeostasi dell'organismo ospite; questa flora microbica è relativamente innocua se reintrodotta nell'organismo.Non si sa molto del ruolo del microbioma, però molte specie animali erbivore e non, è noto hanno abitudini coprofaghe, probabilmente ciò per avere un doppio ciclo digestivo (digestione doppia).Il vantaggio principale della batterioterapia fecale è quello di ridurre il rischio di indurre resistenza agli antibiotici in batteri ad alta patogenicità. Altri vantaggi sono un costo relativamente basso, la mancanza di necessità di farmaci e una buona efficacia (da confermare con studi più ampi) per il trattamento di casi in cui esiste una resistenza agli antibiotici.
Il metodo è tuttavia ancora considerato un trattamento di "ultima spiaggia" per la sua più invasività rispetto al trattamento convenzionale con antibiotici, e per i potenziali rischi di trasmissione di infezioni (batteri, virus, prioni, parassiti intestinali).Anche se l'esperienza con batterioterapia fecale è ancora limitata, i risultati pubblicati sulla procedura mostrano che oltre 80 pazienti hanno dimostrato un tasso medio di successo superiore al 90%. La batterioterapia fecale è una procedura a basso contenuto tecnologico, facile da eseguire, che può rompere i cicli di uso ripetuto di antibiotici, cosa che a sua volta riduce il rischio di fenomeni di antibiotico resistenza. Inoltre, ha anche un potenziale risparmio di costi, rispetto alle ripetute somministrazioni di antibiotici con le necessarie ospedalizzazioni.
L'importanza come patogeno del Clostridium difficile (CDI) è stata stabilita con certezza a partire dal 1978, ma l'importanza di questa tecnica nel trattamento della colite pseudomembranosa nasce anche dal fatto che la sua epidemiologia è recentemente cambiata, ponendo seri problemi diagnostici e terapeutici per i clinici. I tassi di infezione (CDI) sono raddoppiati da 31/100.000 persone del 1996 a 61/100.000 nel 2003.
Nel corso degli ultimi anni, infatti, la gravità e la mortalità dell'infezione da C. difficile CDI, è in aumento e ciò è stato attribuito a un nuovo ceppo virulento di C. difficile conosciuto come il ceppo North American Pulsed-field gel electrophoresis type 1 (NAP-1) o anche PFGE tipo BI/NAP1 ribotipo 027.
L'unicità del ceppo NAP-1 consiste nella sua maggiore produzione di tossine A e B e nella produzione di una tossina binaria e nella sua resistenza al fluorochinolone.Ceppi NAP1 ipervirulenti di C. difficile sono responsabili della maggioranza delle recenti epidemie nosocomiali, inoltre, l'uso diffuso di antibiotici di tipo fluorochinolone può avere facilitato la proliferazione selettiva di questo ceppo. Il ceppo NAP1 è anche in grado di provocare, con più alta probabilità, la colite grave e fulminante caratterizzata da leucocitosi marcata, insufficienza renale acuta, instabilità emodinamica, e megacolon tossico.Il C. difficile è diventato la più comune causa batterica di diarrea nosocomiale. L'infezione da Clostridium difficile provoca la CDAD (Clostridium difficile Associated Disease) o più raramente la colite pseudomembranosa, che è una grave condizione medica causa di una significativa morbidità e mortalità, specialmente nei pazienti sottoposti a trattamento con antibiotici o pazienti con cancro sottoposti a trapianto di cellule staminali, o anche in pazienti sottoposti a radioterapia.L'aumento della frequenza delle infezioni da parte di ceppi di C. difficile ipervirulenti ha portato a complicazioni e fallimenti terapeutici con il trattamento tradizionale a base di metronidazolo e vancomicina.Pur con un'esperienza clinica limitata, preliminarmente, la batterioterapia fecale ha mostrato di garantire elevati tassi di guarigione clinica, tuttavia, mancano ad oggi per questo approccio terapeutico studi clinici randomizzati.
Nella colite ulcerosa, nessun agente patogeno è stato trovato fino ad oggi. Ma l'efficacia della batterioterapia fecale, in questo caso, suggerirebbe che la causa della colite ulcerosa può essere dovuta ad una precedente infezione di un agente patogeno rimasto sconosciuto.
Infatti l'infezione iniziale può probabilmente essersi risolta naturalmente in questi pazienti; ma talvolta, uno squilibrio della flora intestinale del colon potrebbe portare ad una riacutizzazione infiammatoria (il che spiegherebbe la natura ciclica e ricorrente di questa malattia). Questo ciclo sembra, almeno in molti casi, essere interrotto dalla ri-colonizzazione del colon del paziente con di un complesso batterico (probiotico) prelevato da un intestino sano (eterotrapianto).
Alcuni medici ritengono che questo trattamento effettuato in soggetti in buone condizioni, è sicuro e molti pazienti potrebbero trarre beneficio da questa innovativa terapia.Uno studio del maggio 2011, ha confermato la buona disponibilità dei pazienti e di genitori di bambini affetti da colite ulcerosa ad accettare questo trattamento, una volta superato l'iniziale disgusto per la metodica.
Nel 2013 un'altra ricerca conferma la validità della terapia con uno studio prospettico pilota su dieci soggetti di 7-21 anni. Questo studio dimostra la tollerabilità e l'efficacia della terapia di trapianto fecale nella Colite ulcerosa; infatti, in sette soggetti c'è stata una remissione clinica entro una settimana e sei su nove hanno mantenuto la remissione clinica ad un mese.
Attualmente la tecnica è studiata in soggetti affetti da Malattia di Parkinson, diabete, obesità, sindrome del colon irritabile, malattie infiammatorie croniche intestinali, sclerosi multipla, porpora trombocitopenica idiopatica, insulinoresistenza. e sindrome da fatica cronica
Normalmente si usano le feci di un parente, stretto e in buona salute, del paziente dopo aver indagato ed escluso la presenza di batteri o virus o parassiti contagiosi tipo: Salmonella, virus dell'epatite ecc.Dopo la raccolta, il campione di feci viene lavorato e preparato in un laboratorio clinico sotto forma di una sospensione liquida, che viene successivamente instillata nella tratto gastrointestinale superiore attraverso un sondino nasogastrico che risale fino a livello del duodeno.La procedura comporta a volte 5-10 giorni di trattamento con clisteri, fatti con il microbiota umano dalle feci di un donatore sano, la maggior parte dei pazienti guarisce dopo un solo trattamento. La scelta migliore per il donatore è un parente stretto che è stato testato per una vasta gamma di agenti batterici e parassitari. I clisteri sono preparati e somministrati in ambiente ospedaliero per garantire tutte le attenzioni necessarie. L'infusione del probiotico può anche essere fatta attraverso un sondino nasogastrico, fornendo i batteri direttamente all'intestino tenue.I due metodi possono essere combinati per ottenere il miglior risultato. Regolari controlli vanno fatti fino ad un anno dopo la procedura.
Una forma modificata di batterioterapia fecale, attualmente in fase di sviluppo, è il ripristino autologo della flora gastrointestinale - (ARGF).
Questa metodica è più sicura, più efficace e più facile da somministrare. Un campione fecale autologo (proprio), è fornito dal paziente prima del trattamento medico e conservato in frigorifero. Se il paziente sviluppa successivamente la patologia da C. difficile il campione viene estratto con soluzione salina e filtrata. Il filtrato è liofilizzato e il solido risultante viene racchiuso in capsule gastroresistenti. La somministrazione delle capsule ripristina la flora del colon propria del paziente, cosa utile per combattere l'infezione da C. difficile eventualmente subentrata. Questa procedura permette di evitare i rischi della classica batterioterapia fecale, dove una eventuale infezione potrebbe essere trasmessa al paziente dal donatore e, inoltre, si eviterebbe la necessità di somministrare il campione di feci nel duodeno attraverso una sonda gastrica.
L'efficacia della metodica nel prevenire le recidive della colite pseudomembranosa è stimata attorno a 90%
Uno studio del dicembre del 2011 conferma questi dati mostrando un'efficacia della metodica del 92%, nel prevenire la diarrea o un'ulteriore recidiva in un gruppo di 26 pazienti con infezioni ricorrenti da C. difficile.Uno studio finlandese del 2011, sottolinea come il trattamento con gli antibiotici delle infezioni ricorrenti da Clostridium difficile (CDI) porta a recidive nel 50% nei pazienti. L'utilizzo del trapianto fecale durante una procedura di esame colonscopico previa una preparazione intestinale con il polietilenglicole (lavaggio), ha consentito, con un follow-up ad un anno, un risoluzione dell'89% dei casi di colite pseudomembranosa recidivante, sottolineando che i casi trattati erano causati da un ceppo di C. difficile (tipo 027) particolarmente virulento.Sempre nel dicembre del 2011, su 317 pazienti, una review ha mostrato un'efficacia della metodica del 92% mostrando, anche, scarsi effetti collaterali.Nel 2015 viene pubblicato uno studio di confronto con la vancomicina che mostra la superiorità della batterioterapia fecale rispetto a questo antibiotico.
Inizialmente dopo un seminario di studi (workshop) presso la Yale University nel 2005 e nel 2007, sono state emanate e pubblicate raccomandazioni generali e specifiche, pubblicate e validate nel 2008, riguardo l'uso clinico dei probiotici (Recommendations for probiotic use. - J Clin Gastroenterol. 2008).
In questa importante pubblicazione sono state emanate numerose raccomandazioni per il trattamento delle malattie infiammatorie intestinali (MICI) e la sindrome dell'intestino irritabile. Gli autori in questo workshop hanno raccomandato cautela nell'uso della tecnica del trapianto fecale a causa del limitato numero di studi.
Successivamente nell'aggiornamento del dicembre del 2011 di questo atto di consenso (consensus opinion), prodotto sempre dalla Yale University School of Medicine con la partecipazione di 10 esperti, viene confermato e validato il valore terapeutico della batterio terapia fecale, o trapianto di microbioma fecale, nelle forme di diarrea da C. difficile resistenti.Una importante metanalisi pubblicata nell'aprile del 2013 e condotta su 11 RCT per un totale di 273 pazienti con Colite pseudomembranosa trattati con trapianto fecale dimostra che: 245 pazienti hanno ottenuto la guarigione clinica senza eventi avversi significativi, con un follow up di settimane o anni, con un miglior risultato per l'impianto del materiale per via rettale. Tuttavia gli autori concludono sulla necessità di ulteriori studi per poter suggerire in modo generalizzato questa metodica terapeutica.
Il rischio di recidive di colite pseudomembranosa sembra essere strettamente legata alla presenza o meno dell'appendice, poiché questa probabilmente svolge un ruolo attivo nel ripristino della normale microflora intestinale dopo un ciclo di terapia con antibiotici. Infatti, essa fa parte del tessuto linfoide associato alla mucosa (MALT) e la sua integrità è condizione necessaria per consentire una ottimale produzione del biofilm protettivo della mucosa colica.
In uno studio del dicembre 2011 infatti, si dimostra come la probabilità di infettarsi con il Clostridiun difficile, in soggetti sottoposti ad appendicectomia, è del 48 per cento, contro l'11 di chi conserva ancora l'appendice, dimostrando così una relazione diretta tra la recidiva della colite pseudomembranosa e l'appendicectomia.
TJ. Borody, EF. Warren; S. Leis; R. Surace; O. Ashman, Treatment of ulcerative colitis using fecal bacteriotherapy., in J Clin Gastroenterol, vol. 37, nº 1, luglio 2003,  pp. 42-7, PMID 12811208.
 G. Bazzocchi, P. Gionchetti; PF. Almerigi; C. Amadini; M. Campieri, Intestinal microflora and oral bacteriotherapy in irritable bowel syndrome., in Dig Liver Dis, 34 Suppl 2, settembre 2002,  pp. S48-53, PMID 12408440.
 P. Gionchetti, F. Rizzello; A. Venturi; P. Brigidi; D. Matteuzzi; G. Bazzocchi; G. Poggioli; M. Miglioli; M. Campieri, Oral bacteriotherapy as maintenance treatment in patients with chronic pouchitis: a double-blind, placebo-controlled trial., in Gastroenterology, vol. 119, nº 2, agosto 2000,  pp. 305-9, PMID 10930365.
 A. Khoruts, J. Dicksved; JK. Jansson; MJ. Sadowsky, Changes in the composition of the human fecal microbiome after bacteriotherapy for recurrent Clostridium difficile-associated diarrhea., in J Clin Gastroenterol, vol. 44, nº 5,  pp. 354-60, DOI:10.1097/MCG.0b013e3181c87e02, PMID 20048681.
 W. Glauser, Risk and rewards of fecal transplants., in CMAJ, vol. 183, nº 5, marzo 2011,  pp. 541-2, DOI:10.1503/cmaj.109-3806, PMID 21398226.
 P. Patrick Basu, A. Dinani; K. Rayapudi; T. Pacana; NJ. Shah; H. Hampole; NV. Krishnaswamy; V. Mohan, Rifaximin therapy for metronidazole-unresponsive Clostridium difficile infection: a prospective pilot trial., in Therap Adv Gastroenterol, vol. 3, nº 4, luglio 2010,  pp. 221-5, DOI:10.1177/1756283X10372985, PMID 21180604.
 H. Tilg, A. Kaser, Gut microbiome, obesity, and metabolic dysfunction., in J Clin Invest, vol. 121, nº 6, giugno 2011,  pp. 2126-32, DOI:10.1172/JCI58109, PMID 21633181.
 JC. Kwon, MK. Kang; SH. Kim; SM. Choi; HJ. Kim; WS. Min; DG. Lee, A case of pseudomembranous colitis after voriconazole therapy., in Yonsei Med J, vol. 52, nº 5, settembre 2011,  pp. 863-5, DOI:10.3349/ymj.2011.52.5.863, PMID 21786455.
 PJ. Turnbaugh, VK. Ridaura; JJ. Faith; FE. Rey; R. Knight; JI. Gordon, The effect of diet on the human gut microbiome: a metagenomic analysis in humanized gnotobiotic mice., in Sci Transl Med, vol. 1, nº 6, novembre 2009,  pp. 6ra14, DOI:10.1126/scitranslmed.3000322, PMID 20368178.
 AA. MacConnachie, R. Fox; DR. Kennedy; RA. Seaton, Faecal transplant for recurrent Clostridium difficile-associated diarrhoea: a UK case series., in QJM, vol. 102, nº 11, novembre 2009,  pp. 781-4, DOI:10.1093/qjmed/hcp118, PMID 19726581.
 E. Pasche, D. Teodoro; J. Gobeill; P. Ruch; C. Lovis, QA-driven guidelines generation for bacteriotherapy., in AMIA Annu Symp Proc, vol. 2009, 2009,  pp. 509-13, PMID 20351908.
Cramer, Julie L., Fecal Bacteriotherapy for the Treatment of Recurrent Clostridium Difficile Infection in Adults, in Pacific University - School of Physician Assistant Studies. Theses, Dissertations and Capstone Projects, 2010. URL consultato il 27 agosto 2011.
Timothy R. Koch, Colonic diseases, Humana Press, 2003,  pp. 152–, ISBN 978-0-89603-961-2.
 I. W. Fong, Emerging Issues and Controversies in Infectious Disease, Springer, 18 dicembre 2008,  pp. 209–, ISBN 978-0-387-84840-2.
 Ellen Sandbeck, Green barbarians: how to live bravely on your home planet, Simon and Schuster, 5 gennaio 2010,  pp. 201–, ISBN 978-1-4165-7182-7.
 Sonia Michail e Philip M. Sherman, Probiotics in Pediatric Medicine, Springer, 2009,  pp. 187–, ISBN 978-1-60327-288-9.
 Dimitris Charalampopoulos e Robert A. Rastall, Prebiotics and probiotics science and technology, Springer, 20 giugno 2009,  pp. 836–, ISBN 978-0-387-79057-2.
 Jordi Rello e Marin Kollef, Infectious diseases in critical care, Springer, 19 aprile 2007,  pp. 194–, ISBN 978-3-540-34405-6.
 Elizabeth Lipski, Digestive wellness, McGraw-Hill Professional, 28 ottobre 2004,  pp. 267–, ISBN 978-0-07-144196-4.
 Daniel K. Onion, The Little Black Book of Primary Care, Jones & Bartlett Learning, 16 luglio 2010,  pp. 276–, ISBN 978-0-7637-7369-4.
 www.cdc.gov C. difficile - Healthcare-associated Infections (HAIs), su cdc.gov.
 Trapianto fecale per curare l'infezione da Clostridium difficile, su scienceblogs.com. URL consultato il 25 gennaio 2011 (archiviato dall'url originale il 1º gennaio 2011).
 Trapianto di microbiota: il sito in italiano di approfondimento, su trapiantomicrobiota.weebly.com.
 Bacteriotherapy - Trattamento del Clostridium difficile, su bacteriotherapy.org.
 Video: ABC TV Catalyst, 14 July 2011 - Batterio terapia fecale per l'infezione da Clostridium difficile, su abc.net.au.
Battuta di pesca (Down and Outing) è un cartone animato del 1961 diretto da Gene Deitch. Il film è il centosedicesimo cortometraggio di Tom & Jerry e il secondo ad essere stato prodotto al di fuori degli Stati Uniti nello studio Rembrandt Films situato a Praga, capitale della Cecoslovacchia (oggi Repubblica Ceca).

Bay Parkway, in passato conosciuta con il nome di Bay Parkway-22nd Avenue, è una stazione della metropolitana di New York, situata sulla linea BMT West End. Nel 2014 è stata utilizzata da 2 362 284 passeggeri.È servita dalla linea D Sixth Avenue Express, sempre attiva.

I Beastie Boys sono stati un gruppo musicale rap statunitense formatosi a New York nel 1981.La band era costituita da tre elementi principali: i rappers Adam "Ad-Rock" Horovitz, Michael "Mike D" Diamond e Adam "MCA" Yauch, con aggiunti il dj Mix Master Mike, il percussionista Alfredo Ortiz ed il tastierista Money Mark. Tutti i tre componenti principali sono di origine ebraica, mentre gli altri provengono rispettivamente da San Francisco, Los Angeles e Detroit: questi ultimi hanno fatto il loro ingresso nel gruppo durante gli anni novanta in momenti differenti.
Il nome "Beastie", inventato dall'ex componente John Berry, è l'acronimo della frase "Boys Entering Anarchistic States Towards Inner Excellence", e significa "Ragazzi che entrano in Stati anarchici per ottenere la perfezione interiore".
I Beastie Boys nacquero come un gruppo hardcore punk, che prendeva ispirazione dalla musica dei Bad Brains, una nota band hardcore punk di Washington DC, per poi trasformare il proprio stile musicale, dopo aver conosciuto il produttore discografico Rick Rubin, che l'indirizzò ad un genere (il crossover), del quale sarebbero stati eletti, un giorno, precursori e maestri.
Di tutti i gruppi che caratterizzarono la scena musicale old school hip hop degli anni ottanta, in pratica i Beastie Boys sono rimasti gli unici a produrre fino agli anni 2010 nuovi lavori discografici e ad esibirsi in concerti e festival davanti alle folle.
Con la morte di Adam "MCA" Yauch il 4 maggio del 2012 (causata da un tumore alla gola diagnosticatogli nel 2009), i componenti rimasti dei Beastie Boys hanno smesso di esibirsi e di comporre nuovo materiale, e nel 2014 è stato dichiarato ufficialmente lo scioglimento della band.
Nel 1979, Michael Diamond, Kate Schellenbach, John Berry e Jeremy Shatan fondarono il gruppo musicale dei The Young Aborigenes, di chiara matrice hardcore, cominciando così a suonare presso alcuni locali punk di New York ed in occasione di feste di compleanno di amici comuni. Due anni dopo, durante un concerto dei Bad Brains, Diamond conobbe Adam Yauch, un ragazzo che frequentava a New York il suo stesso college e che si dilettava, nel tempo libero, a suonare il basso ed era intenzionato a creare una band. Condividendo la passione per lo stesso genere musicale, Diamond lo invitò a partecipare alle audizioni del gruppo, che decise, senza consultarsi con il bassista Shatan, di rimpiazzarlo con Yauch, dando vita al nuovo progetto dei Beastie Boys: curiosamente, la neonata band debuttò a casa del suo nuovo componente durante la festa di compleanno dello stesso, il 5 agosto 1981.
Yauch si aspettava che l'esperimento musicale durasse giusto il tempo di un paio di spettacoli, percependolo come un temporaneo divertimento. Al contrario i concerti si susseguirono a ripetizione, così la band s'inserì stabilmente nel novero dei gruppi musicali della scena punk di New York.
La prima canzone dei Beastie Boys fu Egg Raid on Mojo, nata dall'improvvisazione di Yauch e Berry, che un giorno avevano marinato la scuola e si erano recati a casa di John, vicino Broadway per provare qualche accordo. Il testo del brano fu ispirato da un buttafuori, soprannominato Mojo, che alcune volte faceva entrare gratis i ragazzi in un club di NY, mentre in altre occasioni si rifiutava di farlo; i Beastie Boys immaginarono una situazione di questo tipo, organizzando un raid a base di uova sul malcapitato "omaccione".Nel 1982, il giovane produttore discografico Dave Parsons propose ai Beastie Boys di lavorare per lui, invitandoli a produrre un Extended Play con la Ratcage Records. Trasferito il loro studio al 171 A (dove si esibivano spesso), scrissero una decina di canzoni e, scremate di numero, le pubblicarono in un breve album intitolato Pollywog Stew, che riscosse un discreto interesse da parte del giovane pubblico newyorchese che affollava il negozio della Ratcage ed un locale, l'A 7, dove si suonava musica hardcore. Nel frattempo, John Berry allentò i suoi legami con il resto del gruppo, e non dimostrandosi più interessato al progetto, decise di abbandonarlo per unirsi ai Thwig; la sua partenza fu presto rimpiazzata dall'arrivo del chitarrista dei The Young and the Useless, Adam Horovitz; egli conosceva bene i Beasties visto che la sua band apriva sempre i loro concerti e suonava cover del gruppo.
Il 1983 fu un anno molto importante per il gruppo, che per tre quarti dei suoi membri era restio a portare avanti lo stile adottato in precedenza; si assistette così ad una svolta musicale, che condusse i Beastie Boys ad avvicinarsi all'hardcore hip hop dei Run DMC, dei quali ammirarono il coraggio di creare una musica originale, basata sulla fusione di generi distanti e tanto diversi come hardcore e rap. Il secondo EP Cooky Puss fu in questo senso decisivo, poiché dimostrò senza dubbio che gli obiettivi musicali prefissi dai ragazzi del gruppo non potevano conciliare con quelli della batterista Schellenbach, fedele a suoni tradizionali e per altro unica componente femminile. L'omonimo singolo fu trasmesso in modo martellante dalla radio del college dei ragazzi; le novità del sound dell'album, caratterizzato da scratching e beat tipici del rap, convinsero Diamond che la via intrapresa era quella giusta; ma per fare dell'esperimento un vero successo, era necessario contattare qualcuno che potesse cambiare definitivamente lo stile musicale dei Beastie Boys.
Ciò fu compiuto da Rick Rubin, fondatore dell'etichetta discografica Def Jam che divenne impresario e deejay della band ed indusse la Schellenbach, a seguito di reiterati atteggiamenti sessisti nei suoi confronti (durante i concerti i quattro maschi erano al centro dell'attenzione, mentre la batterista appariva in secondo piano; inoltre erano sorte antipatie molto forti tra i due, che avevano indotto Rubin ad escluderla di fatto da ogni incontro ed idea), ad abbandonare il gruppo. La goccia che fece traboccare il vaso fu la scelta improvvisa di Rubin, compiuta senza consultare la batterista, di equipaggiare il gruppo con tute dell'Adidas, fatto che la ragazza seppe con qualche giorno di ritardo, avendo trascorso il seguente week-end fuori città.Kate Schellenbach partecipò comunque alle prove da cui scaturì il terzo album dei Beastie Boys, un Extended Play come negli altri casi, uscito nel 1984 con il titolo Rock Hard; dal breve album fu estratto il singolo omonimo, consistente in una reinterpretazione di un brano di Mark Kamins, datato 1977.
Per la grande occasione della loro vita i Beastie Boys, rimasti in tre, dovettero aspettare solo qualche mese, quando i loro "idoli", i Run DMC, firmarono per la Def Jam di Rick, nata da un accordo di fusione tra la Ratcage Records ed una sconosciuta etichetta dello stesso Rubin, con la quale era stato pubblicato anche Rock Hard. I Beasties furono invitati ad adottare dei nomi d'arte; fu così che Michael Diamond, Adam Yauch ed Adam Horovitz divennero "Mike D", "MCA" e "(King) Adrock": la moda dei soprannomi investì quindi anche la band newyorchese, pronta ad intraprendere professionalmente la carriera musicale, dopo che per diversi anni la musica era stata per loro solo un divertente hobby.
Arrivarono anche i primi soldi; infatti, Diamond fece causa alle British Airways per avere usato senza permesso alcuni estratti della canzone Cookie Puss in una delle loro pubblicità. Il processo terminò con la vittoria dei musicisti, che per decisione del giudice dovettero essere risarciti con 40.000 dollari. Con questo denaro, il trio acquistò un appartamento, prima adibito a locale di manifattura cinese, a Manhattan nei pressi di un bordello gestito da persone di origine coreana.
Il 1985 vide la prima collaborazione eccellente dei Beastie Boys, che furono contattati direttamente da Madonna per partecipare al suo Virgin Tour, in giro per il Nord degli Stati Uniti. La cantante voleva ingaggiare i Run DMC, ma la loro indisponibilità convinse Madonna a puntare su di un altro gruppo innovativo in termini di cultura musicale, gruppo che accettò la proposta dell'artista e partì con lei per la lunga tournée, durante la quale i Beasties, dediti ad ogni tipo di eccesso, furono spesso sonoramente fischiati dai fan. Fu in particolare Yauch ad ubriacarsi ed a mostrare i genitali in pubblico più di una volta; questo comportamento mise alle corde il rapporto di cordialità che c'era tra Madonna ed il gruppo, e solo le scuse ufficiali di MCA gli permisero di continuare la preziosa esperienza con i compagni. Intanto, l'EP Rock Hard ottenne una discreta diffusione, grazie al tour promozionale del gruppo, e la canzone valse alla Def Jam una denuncia, da parte degli AC/DC, per utilizzo illegale di un sample. Per chiarire la controversia, Diamond contattò personalmente gli avvocati della band, che alla fine decise però di rimanere nella sua posizione e comportando di fatto lo stop alla pubblicazione dell'EP, mai più ristampato e per questo divenuto col passare del tempo una rarità.In un momento di pausa, Rubin fece il suo debutto come regista di video musicali con She's on It, canzone goliardica che valse ai Beastie Boys l'ingresso, sebbene di breve durata, nelle classifiche discografiche statunitensi. Il video mostra il trio alla ricerca di una ragazza in bikini, escogitando diverse strategie per attirare la sua attenzione e per conquistarla, anche se alla fine il loro piano fallisce miseramente a causa di una bomba che esplode in ritardo. Il successo della canzone, una delle colonne sonore del film Krush Groove ed interpretata tra l'altro davanti allo scioccato pubblico giunto per assistere agli show di Madonna, fu merito di un piccolo canale televisivo di New York, U68, un incrocio tra MTV e canale pubblico, che trasmetteva video di musica sperimentale, senza preferenze di generi musicali. Fu così che i Beastie Boys furono ingaggiati da un noto club della città, il City Gardens, per una serata che si preannunciava molto calda, per la presenza di una band di Washington. Ma tutti commisero l'errore di perdersi le previsioni del tempo; un tremendo acquazzone fece tornare a casa tutti i ragazzi accorsi allo spettacolo, e solo cinque persone assistettero allo show del trio.
Alla fine del 1985, il gruppo fece la sua prima apparizione al cinema, ricoprendo una piccola parte nel film Krush Groove, firmato da Run DMC e Rick Rubin.
Terminata la tournée al seguito di Madonna, i Beastie Boys ripartirono immediatamente, questa volta con i Run DMC, nel loro Raising Hell tour. Il deejay che accompagnava sul palco i rapper era Doctor Dre, da non confondere con Dr. Dre. I Run DMC non furono comunque gli unici ad esibirsi, visto che anche LL Cool J, Whodini e Timex Social Club parteciparono agli spettacoli. I Beastie Boys ebbero poi l'opportunità di aprire i concerti dei Public Image Ltd., gruppo che non disdegnò di concedere una chance a chi, come i Beastie Boys, cercava di rivoluzionare e sviluppare il linguaggio e la musica punk.I Beasties costruirono una base itinerante per i fan, oltre a partecipare come gruppo di apertura ai concerti, dove le nuove performance inclusero un nuovo brano, Slow and Low, prestato loro dai Run DMC ed al quale il trio cambiò una sola strofa, mantenendo intatta la struttura fondamentale della canzone. A questo brano è legato un aneddoto curioso; mentre si trovava negli studi della Def Jam, Yauch trovò una musicassetta della canzone e copiò i testi senza essere visto. Più tardi, durante le registrazioni di Licensed to Ill, i tre chiesero a Simmons e McDaniels il permesso di farne una cover e lo ottennero.
L'inizio del 1986 vide i Beastie Boys impegnati nella realizzazione del video di Hold It Now, Hit It, singolo uscito nei negozi per preparare il pubblico statunitense alla pubblicazione del primo disco, ormai quasi pronto dopo due anni di prove in studio. Il brano entrò subito nelle classifiche R&B e dance americane, senza però sfondare. Qualche mese dopo fu la volta del doppio vinile Paul Revere / The New Style, seguito nel mese di novembre dal loro primo album in studio, Licensed to Ill, il cui successo fu travolgente; trainato dal famoso singolo (You Gotta) Fight for Your Right (to Party), celebre anche per il video, nel quale i tre ragazzi di New York recitano in un fantomatico party con torte in faccia e baci galeotti (la canzone raggiunse la settima posizione nella speciale classifica del "The Billboard Hot 100" del 1987), vendette 700.000 copie in poche settimane, divenute alla fine cinque milioni: un risultato che nessun album hip hop degli anni ottanta seppe eguagliare. L'album è stato poi nominato, nel 2003, il 217º album più bello di tutti i tempi secondo la rivista Rolling Stone
Il disco, che avrebbe dovuto contenere anche una reinterpretazione di I'm Down dei Beatles (Michael Jackson, che ne deteneva i diritti, si rifiutò di concederli alla Def Jam), raggiunse il primo posto nelle classifiche di vendita e lo mantenne per più di un mese, anche per merito delle televisioni musicali che tendevano ad influenzare sempre più i gusti del pubblico, specialmente quello adolescenziale. Infatti, le canzoni dei Beastie Boys divennero degli inni generazionali che, con il loro uso di espressioni volgari ed anticonformiste, spesso sessiste - come in Girls, dove i tre ragazzi bianchi invitano le donne, con disprezzo misto ad ironia, ad occuparsi delle faccende domestiche, come lavare i piatti e fare il bucato - incarnavano perfettamente la dilagante moda giovanile, specialmente maschile, del divertimento eccessivo, con la stretta combinazione tra alcool e libertà in materia sessuale ed una concezione materialista del mondo femminile.
Dal punto di vista musicale, l'album è caratterizzato da pezzi ben diversi tra di loro quanto a stile e strumenti utilizzati; pur essendoci una prevalenza di suoni tipici del rap, non mancano riff di chitarra elettrica, che mescolati ai groove del comune hip hop, danno vita ad una musica originale e capace di attirare l'attenzione di appassionati di altri generi, come il metal, che i Beasties parodiarono nel video di No Sleep Till' Brooklyn, pezzo che li fece conoscere anche in Inghilterra e chiaramente ispirato dall'album dei Motörhead No Sleep 'til Hammersmith. A mostrare interesse e curiosità verso tali sperimentazioni furono anche musicisti di questo genere, come il chitarrista degli Slayer Kerry King, che collaborò alla realizzazione della parte prettamente rock sia di Fight For Your Right che di No Sleep Till' Brooklyn: altri accordi metal compaiono nei brani Rhymin' & Stealin'  e She's Crafty.
La maggior parte di queste canzoni sono per la maggior parte senza senso compiuto, o comunque riguardano argomenti frivoli, trattati con altrettanta leggerezza e vacuità. Tra una strofa e l'altra, è difficile trovare legami logici, visto che spesso non si registra alcuna consonanza per temi e situazioni descritte. Queste caratteristiche sono comunque volute appositamente dal trio, che da quel momento cercherà sempre di discutere in maniera allegra e "non-sense" di qualsiasi argomento, dal più al meno serio.
Il 1987 fu l'anno del lungo tour in giro per gli Stati Uniti d'America e per l'Europa, che vide i Beastie Boys trasferirsi da una località all'altra in compagnia dei Fishbone, di una ragazza ingaggiata per ballare durante i concerti dentro una gabbia e di un fallo di gomma di circa otto metri da esibire sul palco (non tanto diverso da quello che i Rolling Stones portarono con sé in un tour). Il nuovo dj del gruppo fu Wendell Fite, in arte DJ Hurricane, che sostituì il partente Doctor Dre. Numerosi furono gli episodi riprovevoli di cui si macchiarono i membri del gruppo: dall'ubriachezza continua alla distruzione di camere d'albergo, dal lancio di mobili nelle piscine degli hotel a condotte scandalose.
Il corso degli eventi provocò il peggioramento dei rapporti con la Def Jam, che rifiutò la proposta di MCA di realizzare la pellicola Scared Stupid, per la quale tutto era già pronto, dagli attori alle battute. Ma il peggio doveva ancora venire.
Giunti in Inghilterra, dove la moralista opinione pubblica britannica aveva già abbondantemente espresso la propria preoccupazione per l'arrivo dei musicisti, i Beastie Boys non si risparmiarono, offrendo un'immagine di sé ancora peggiore di quella già nota. In un primo momento, si scatenò una rissa tra Jam Master Jay, deejay dei Run DMC - accompagnavano il trio - ed Adam Yauch, che, in evidente stato di ebbrezza, lo colpì con un pugno in faccia al solo scopo di avere un titolo di giornale tutto per sé. Poi, in uno show a Liverpool, alcuni spettatori lanciarono bottigliette e lattine addosso ad Adam Horovitz, che reagì indirizzando contro di loro una mazza di baseball; pur non facendolo di proposito, Adrock colpì in pieno volto una ragazza del pubblico, e questa reazione gli costò due giorni di prigione.
Successivamente una giovane fan, essendole stato rifiutato un autografo, diffuse alla stampa britannica la falsa notizia secondo cui i Beastie Boys avrebbero deriso, in ospedale, dei pazienti malati terminali di leucemia. Adrock, il portavoce del gruppo, contattò immediatamente la redazione della rivista Smash Hits per smentire quanto affermato da giornali come il Daily Mirror, ma le sue parole non impedirono alle radio britanniche di sospendere la trasmissione di loro canzoni: la situazione degenerò quando pervennero alla sede della Def Jam minacce di morte.
Tornati finalmente a casa, i Beastie Boys terminarono il loro lunghissimo tour con un concerto al Madison Square Garden di New York davanti a 20.000 persone. Sembrava fosse finalmente giunta l'ora di dedicare qualche settimana al riposo, dopo lo stress psicologico e lavorativo di tanti mesi di tournée, ma Rick Rubin insistette perché il momento di fama e di successo fosse prolungato il più possibile: il proprietario della Def Jam auspicava che il trio si rimettesse al lavoro per produrre subito un nuovo album. I Beastie Boys rifiutarono la proposta, suscitando la reazione sdegnata del produttore, la quale diede adito ad un periodo di forti tensioni, anche a livello legale, perché i Beasties cercarono in tutti i modi di svincolarsi dal contratto che li legava a Rubin: la sospirata rescissione dell'accordo sarebbe avvenuta solo due anni dopo. Alla fine del 1987 la band si trasferì a Los Angeles, dove Adam Horovitz si legò sentimentalmente all'attrice Molly Ringwald e iniziò a recitare come attore insieme a Donald Sutherland. All'inizio del 1988, i Beastie Boys firmarono quindi per la Capitol Records, per la quale si apprestarono a lavorare su di un nuovo album, dopodiché furono invitati dagli storici "compagni di viaggio", i Run DMC, a partecipare al loro film Tougher Than Leather.
Il trasferimento dalla East alla West Coast permise ai Beastie Boys di tagliare i ponti con il passato, sia dal punto di vista musicale che dell'immagine. Infatti, i ragazzi di Brooklyn cercarono di dimenticare gli eccessi del periodo precedente, perseguendo il viatico della maturità professionale e comportamentale. Per farlo, si avvalsero della collaborazione di altri musicisti, come Matt Dyke, Mario Caldato Jr. e soprattutto i Dust Brothers, che avevano realizzato tra il 1987 e l'anno successivo pezzi psichedelici di carattere strumentale. Fu soprattutto Adam Horovitz a rimanere estasiato dall'originalità dei loops, dopo che ne ascoltò casualmente un paio ad una festa in un locale di Los Angeles; chiese a Dyke chi ne fosse l'autore, ed alla sua risposta, con cui precisava di averli realizzati insieme agli altri ragazzi, insistette perché ne potesse ascoltare altri.Fu proprio Dyke, amico comune di Yauch e Diamond, a far conoscere loro il tastierista di San Paolo e i Dust Brothers (Easy Mike e Giz), con cui s'instaurò un interessante sodalizio che sfociò nel disco Paul's Boutique, pubblicato dalla Capitol il 25 luglio 1989. L'album prese vita in alcuni mesi nell'appartamento di Dyke, adibito temporaneamente a studio di registrazione; in quel periodo, i Beastie Boys affittarono a Los Angeles una casa presso il quartier generale della Grasshopper Unit, mantenendone come nome quello della coppia ("The Grassholf") che vi aveva abitato in precedenza. Il disco fu molto diverso da quello di due anni prima; in esso si mescolano sonorità funk, soul e rock, con un elevato numero di campionamenti (da Johnny Cash - maestro indiscusso della musica country - ai Beatles, dai Pink Floyd ai Led Zeppelin e a moltissimi altri artisti ancora) e di stili, a sovrapporsi ed intercambiarsi di canzone in canzone. In una pubblicazione del 2006 realizzata dal critico musicale Dan LeRoy riguardo il disco (e riaggiornata nel 2014 in occasione dell'anniversario dei 25 anni dall'uscita dell'album con il titolo: For Whom The Cowbell Tolls - 25 Years of Paul's Boutique), si stimano all'incirca trecento campionamenti adoperati dalla band e dallo staff di produzione durante le sessioni di registrazione in studio del lavoro. I Beastie Boys hanno sempre dichiarato di aver corrisposto tutti i dovuti indennizzi agli autori originali delle varie opere da cui furono estratti i samples; a tal proposito Micheal Diamond ha dichiarato anni dopo nell'autobiografia Beastie Boys Book pubblicata nel 2018 che la realizzazione di Paul's Boutique costò alla band «la perdita di centinaia di migliaia di dollari che furono inizialmente pagati dalla Capitol e che poi i Beastie Boys dovettero restituire alla propria casa discografica tramite prelievo dalle royalties dell'opera loro spettanti». 
Nel maggio 2012, a pochi giorni di distanza dalla scomparsa di Adam Yauch, i Trouble Funk, tra le più importanti band della scena go-go Funk di Washington, citarono in giudizio i Beastie Boys proprio per questioni relative al copyright perché, a dire dei membri del gruppo, alcuni loro brani, ossia la hit del 1982 Drop The Bomb insieme alle altre loro canzoni Say What e Let's Get Small sarebbero stati illegalmente campionati in Hold It Now Hit It e The New Style su Licensed To Ill e in Car Thief e Shadrach su Paul's Boutique. Nel 2015 il giudice titolare del caso ha assolto i Beastie Boys da ogni accusa mossa nei loro confronti. All'epoca dell'uscita di Paul's Boutique, il pubblico non seppe però apprezzare lo sforzo compositivo dei Beastie Boys, che pagarono probabilmente la scelta di accantonare la loro immagine di machi; dalle catene, gli anelli voluminosi ed i giubbotti di pelle si passò così a camicie hawaiane, occhiali scuri e semplici jeans. Fu così che i membri del gruppo si guadagnarono finalmente il rispetto del mondo discografico statunitense, che qualche tempo prima, riferendosi al loro primo lavoro, li aveva definiti come Tre idioti che hanno realizzato un capolavoro; ebbene, questo antipatico appellativo era stato sì rimosso, ma a spese di fama e successo, che vennero improvvisamente a mancare. L'album, pur vendendo quasi un milione di copie ed entrando nelle classifiche, anche se di soppiatto, con la loro hit Hey Ladies (raggiunse la 36ª posizione nella speciale classifica del "The Billboard Hot 100" del 1989 ed il 10º posto nelle "R&B charts" dello stesso anno), fu un fallimento commerciale.L'ottima fattura dell'album fu riconosciuta solo tanti anni dopo, quando il successo internazionale tornato a sorridere ai Beastie Boys portò ad un recupero del loro materiale uscito in precedenza. Solo a quel punto la critica rivalutò il disco, ancora oggi ritenuto uno dei migliori album hip hop di sempre. L'inconfutabilità di quest'affermazione è dimostrata dalle prestigiose classifiche redatte dalle principali riviste musicali negli ultimi anni, che inseriscono Paul's Boutique nel novero degli album ad avere inciso di più sulla storia della musica. Nei dettagli, il disco fu classificato:
al 156º posto per la rivista musicale Rolling Stone ne "I 500 album più belli di tutti i tempi";
98º posto, rivista musicale Q, "I lettori di Q: i migliori 100 album di sempre".Il 19 luglio 2019 i Beastie Boys hanno annunciato, in occasione del trentennale dell'album, la pubblicazione in formato digitale di sei EP legati all'epoca di Paul's Boutique contenenti remix, live, b-sides e qualche inedito del periodo dell'uscita dell'opera: An Exciting Evening At Home With Shadrach, Mesach, Abdenego; Love American Style Ep; Hey Ladies (Remixes); Shadrach (Remixes); Shake Your Rump (Remixes); Looking Down The Barrell Of A Gun (Remixes).
Dopo il parziale fallimento di Paul's Boutique, i Beastie Boys si rimisero subito al lavoro, trasformando il loro loft di L.A. in uno studio di registrazione, fornito all'esterno di una rampa per skateboard e di un campo da pallacanestro, la grande passione dei Beasties. Alla fine del 1989, il gruppo riprese in mano gli strumenti musicali che giacevano in cantina da diverso tempo, per provare di nuovo insieme dopo tanti anni. L'esperimento fu positivo, anche se inizialmente non aveva come obiettivo quello di realizzare nuovi brani, ma di capire se vi fossero nel gruppo le stesse sensazioni positive di un tempo. Intanto, i Beasties cominciarono ad ascoltare musica funk degli anni sessanta, dalla quale trassero grande ispirazione per il prosieguo della loro carriera musicale, ispirazione che li convinse che nella formazione corrente mancava qualcosa. Infatti, si sentì la mancanza di suoni che né chitarra né basso potevano fornire: su consiglio di Mario Caldato, il tecnico del suono che aveva organizzato la struttura dell'album precedente, i Beastie Boys contattarono un suo amico d'infanzia, Mark Nishita, di mestiere carpentiere ma tastierista per diletto. Fu Adam Horovitz a conoscere per primo Nishita, quando lo mandò a chiamare per installare a casa sua alcuni mobili ed apparecchiature elettroniche; i due cominciarono a discutere di musica, in particolare di jazz ed indie rock, generi che li accomunavano, e da lì ad un invito in studio il passo fu breve.
Ad un certo punto, i Beastie Boys si trasferirono temporaneamente in un piccolo appartamento di proprietà di Horovitz per lavorare più comodamente, ma questa soluzione non risolse il problema di trovare un luogo più grande dove suonare. Intervenne ancora una volta Caldato, che mise in piedi una grande sala per le registrazioni a casa di Dyke: l'ideale per lavorare in tranquillità e senza problemi di spazi. Fu in questo studio che maturò il terzo album in studio dei Beastie Boys, Check Your Head, ancora una volta distante dal disco precedente, come già accaduto per la seconda uscita rispetto alla prima.
Prima della pubblicazione, i Beasties tornarono a New York, dove furono colpiti dalla tragica morte per overdose del loro amico d'infanzia Dave Scilken, che Horovitz conosceva benissimo avendo suonato con lui nei The Young and the Useless; i funerali dello sfortunato giovane furono per il gruppo l'occasione di riappacificarsi con Kate Schellenbach, che qualche mese prima era stata ingaggiata dai Luscious Jackson come batterista. Michael Diamond intanto, diede prova delle sue spiccate doti manageriali fondando la Grand Royal, casa discografica che sponsorizzò immediatamente la nuova uscita del gruppo insieme a diverse altre band, tra cui appunto quella dell'amica di lunga data ed ex membro originale dei Beastie Boys. Diamond realizzò anche un'omonima rivista specializzata in interviste ad artisti ed inserti di ogni tipo, sia di musica che di abbigliamento.Il disco, pubblicato nell'aprile 1992 e prodotto da Caldato, è caratterizzato dall'ennesimo radicale cambiamento di genere, stile e mentalità. Innanzitutto, dei venti brani che compongono l'album, quelli davvero hip hop si contano sulle dita di una mano; nella restante parte dell'album, si passa velocemente dal jazz al funk, dall'hardcore al rock alternativo, in una distesa multicolore di suoni e grooves che infondono al disco grande ecletticità e sperimentalismo. Brani come Pass the Mic (buon successo nei locali dance) e So What'cha Want (92º posto nelle classifiche statunitensi), dove è la potenza delle parole ad incidere maggiormente, si alternano a pezzi (semi) strumentali, dove il basso di Yauch e le tastiere di Money Mark - alias Mark Nishita - rivestono un ruolo preminente. Non scompaiono comunque i campionamenti, che talvolta esercitano la parte di protagonisti come in Something's Got to Give, dove la risata malefica che ricorre in continuazione, nata da un'originale Smile Machine acquistata da Horovitz nell'89, conferisce al brano un'atmosfera di misteriosa ed indecifrabile spiritualità.
Già, l'elemento religioso iniziò a suscitare l'interesse della band ed in particolare di Yauch, che passò in un battibaleno da un estremo all'altro: da "ragazzaccio" circondato da ogni tipo di bevanda alcolica e di droga, a musicista colto, attento alle pratiche religiose e rispettato dalle autorità politiche. Uno stile che Yauch da allora ha sempre mantenuto, sapendo conservare grande serietà anche nei momenti in cui, sul palco, ogni rapper si scatena di solito con vocaboli duri e sopra le righe.
Tanta musica suonata, dunque; un fatto inaspettato per chi non si ricordava degli albori della storia del gruppo, e non considerava i Beasties avvezzi a suonare gli strumenti. Tuttavia, mentre i suoni delle origini erano piuttosto grezzi e poco orecchiabili, la nuova musica strumentale è fine, elaborata e piacevole all'ascolto. La combinazione tra tastiere, chitarra e basso, senza dimenticare gli scratches di DJ Hurricane e la batteria di Mike D, ottenne l'apprezzamento del pubblico; il disco arrivò in cima alle classifiche, anche se vi rimase una sola settimana. Questa volta, a differenza di quanto accaduto per Paul's Boutique, che non fu seguito da un tour promozionale per decisione della Capitol Records, i Beastie Boys partirono dopo cinque anni in tournée: per la prima volta toccarono anche l'Italia, dove ad aprire i loro concerti fu il giovane rapper Frankie hi-nrg mc.Terminato il 31 dicembre a Detroit il lungo giro per il mondo, i Beastie Boys si separarono per qualche mese; Mike D fu impegnato come già detto nei suoi progetti editoriali e discografici (sposò anche la regista Tamra Davis, da cui ha avuto due figli), Adrock fu condannato a prestare 200 ore di servizi sociali per avere malmenato il fotografo di una rivista scandalistica, mentre MCA si recò in Nepal per attuare la sua conversione al buddismo, religione che infine abbracciò, sentendo comunanza d'intenti, anche in ambito politico, con il popolo tibetano.
Il momento di grande ispirazione, culminato con l'uscita di Check Your Head, proseguì anche nei mesi successivi. I Beastie Boys fecero sì che il loro parziale rilancio sul mercato musicale, avuto con l'ultima uscita discografica, non s'interrompesse e non costituisse solo una parentesi. Mentre la prima metà del 1993 fu trascorsa lontano dagli studi di registrazione, successivamente la band si rimise al lavoro con i suoi fidati collaboratori, ai quali si aggiunse il percussionista afroamericano Eric Bobo, figlio del più noto Willie. Nel periodo invernale, in Alaska, nei momenti in cui era impossibile praticare lo snowboard per le cattive condizioni meteorologiche, Yauch aveva provato a suonare un nuovo strumento, il contrabbasso, che fu utilizzato in maniera continua nella registrazione del nuovo album (avvenuta in parte a New York, nel quartiere dei Tin Pan Alley, in parte presso i G-Son Studios di Los Angeles).
Prima della pubblicazione del quarto album in studio, Ill Communication, i Beastie Boys raccolsero i loro vecchi brani, quelli della fase hardcore punk, nell'antologia Some Old Bullshit (46º posto nelle classifiche), utile a comprendere le origini artistiche, a molti ignote, del gruppo. All'inizio del 1994 coniarono inoltre il neologismo mullet, indicante una particolare pettinatura di capelli, inserito nella canzone Mullet Head uscita in formato singolo nel 1995.Le ottime vendite del nuovo disco Ill Communication, uscito nel mese di maggio, furono trainate dal singolo Sabotage, divenuto famoso grazie alla geniale interpretazione dei Beastie Boys nel rispettivo video musicale, diretto da Spike Jonze, dove i membri del gruppo, buffamente camuffati in alcune scene da guardie ed in altre da ladri, inscenano avventurosi e spiritosi inseguimenti: il loro intento era chiaramente di parodiare i telefilm polizieschi tanto in voga negli anni settanta, come Starsky & Hutch. Sabotage è stata poi inserita alla posizione numero 475 della lista delle 500 migliori canzoni di tutti i tempi secondo Rolling Stone, pubblicata nel novembre 2004. La formula della canzone - pesanti riffs di basso elettrico distorto accompagnati dal suono altrettanto deciso e a tratti stridulo delle tastiere di Money Mark, pur non essendo completamente innovativa visto il precedente di Licensed to Ill, fu azzeccata e la fama acquisita con questo brano si prolungò con i singoli successivi, basati sulla commistione di campionamenti e parti strumentali di chitarra, contrabbasso e percussioni. Queste ultime furono usate in abbondanza anche nei brani non o parzialmente cantati che appaiono nell'album, più numerosi rispetto ai pezzi basati unicamente sui campionamenti prodotti da Hurricane e Mario C.
L'apporto di Eric Bobo si fa sentire specialmente in Sabrosa, caratterizzata da un inebriante giro di basso a combinarsi con il suono rimbombante delle percussioni, il suono stridente delle tastiere e la precisione dello scratching, ed in Bobo on the Corner, dove il nome del musicista non appare a caso, essendo il pezzo suonato quasi per intero con le percussioni. Tra i pezzi strumentali, si possono segnalare anche Shambala e Bodhisattva Vow, dove abbondano melodie orientali ed esotiche - alla registrazione del primo dei due brani collabora anche un coro di voci tibetane a comporre il suono di sottofondo - ed Eugene's Lament, in cui il "lamento" è quello del violino di Eugene Gore. Anche Biz Markie, Q-Tip ed Amery Smith collaborarono alla produzione dell'album, seppur in maniera minore rispetto agli altri.
Alla fine, i Beastie Boys furono premiati con riconoscimenti di vario tipo da parte di magazine musicali inglesi e statunitensi, mentre non arrivò il titolo di migliore video musicale dell'anno per Sabotage dagli MTV Video Music Awards. I Beasties erano stati nominati in quattro categorie di premi, tutti legati al loro video di spettacolari inseguimenti, ma non ne vinsero neppure uno, superati in due occasioni dagli Aerosmith ed altrettante dai R.E.M.. Quando la band di Michael Stipe fu annunciata vincitrice della quarta categoria, quella del migliore regista di video musicali dell'anno e si presentò sul palco per ricevere la statuetta e ringraziare il pubblico, scherzosamente MCA, truccato da Nathaniel Hörnblowér (fantomatico regista svizzero che aveva firmato con Jonze il video, sotto i cui panni Yauch ha sempre nascosto il suo hobby di regista per i Beastie Boys), insorse contro Stipe e contro l'organizzazione dell'evento, fingendo di essere arrabbiato per l'ennesimo smacco della serata. Il cantante, non conoscendo tanto Yauch quanto la sua abituale mascherata, rimase confuso da quanto avvenuto, non sapendo che la scena era stata organizzata con largo anticipo da Yauch in accordo con MTV; dopo qualche secondo, MCA - Hörnblowér fu accompagnato fuori dal palco da due persone, e solo in quel momento Stipe capì di essere stato preso in giro.Nel 1994, Adam Yauch fondò con Erin Potts la Milarepa Foundation, che si occupava di diffondere, tramite eventi musicali e spettacoli, un messaggio di pace ed insieme di denuncia per le azioni militari del Governo cinese verso le comunità, come quella tibetana, sottoposte forzatamente alla loro giurisdizione. La fondazione, della quale faceva parte anche la futura moglie di Yauch, Dechen Wangdu, impegnata anche lei nel sostenere la causa tibetana, organizzò poi una serie di concerti, i Tibetan Freedom Concerts, che si tennero tra il 1996 ed il 2001 e videro la partecipazione di tanti artisti impegnati nel sociale. Il più riuscito di questi spettacoli fu il primo, che attirò a San Francisco più di 100.000 persone, dando vita al più grande progetto musicale di beneficenza dopo il Live Aid del 1985. Alla buona causa dell'evento, che fruttò diversi milioni di dollari da destinare ad associazioni giovanili buddiste ed alle autorità tibetane, si aggiunse anche la soddisfazione di vedere la netta ascesa delle vendite discografiche: Paul's Boutique raggiunse finalmente la notorietà, dopo tanti anni di anonimato.
Dal 1994 in poi, i Beastie Boys programmarono numerose iniziative nel campo della solidarietà; nel tour promozionale di Ill Communication, prolungatosi fino al giugno 1995, un dollaro per ogni biglietto venduto (alla fine della tournée furono decine di migliaia) fu dato in beneficenza. Addirittura, i proventi dei tre concerti più importanti (New York, Los Angeles e Washington), con i quali si raccolse la maggiore somma di denaro, furono tutti indirizzati all'erario della fondazione. L'iniziativa fu poi estesa ai Tibetan Freedom Concerts, dove il ricavato della vendita dei tagliandi ebbe lo stesso destino.
Nel 1995, i Beastie Boys approfittarono della fama che li aveva investiti per la prima volta dopo tanti anni, pubblicando; un disco live, Root Down EP, contenente le versioni dal vivo di alcuni brani degli ultimi due album e tre versioni differenti della canzone Root Down, singolo estratto da Ill Communication; un'originale raccolta di canzoni hardcore, scritte in pochi mesi da Michael Diamond ed AWOL e pubblicate nell'LP Aglio e Olio.
I progetti della band differivano da quelli di Mike D, ma gli altri componenti del gruppo non vollero ostacolare le sue intenzioni e parteciparono con sufficiente entusiasmo al progetto, che tutto sommato portò via poco tempo alla preparazione del nuovo album in studio. Come precisato qualche anno dopo da Diamond:
All'inizio del 1996, i Beastie Boys decisero di partire in un hardcore tour sotto il falso nome di Quasar; nella tournée il trio, partito con Amery Smith e Mario C, toccò anche piccole località dell'Oceania e del Sud-est asiatico, suonando presso locali e durante feste private. Adam Yauch raccontò poi un aneddoto riguardante il lungo giro per il mondo della band, che in Australia ebbe l'onore di suonare su di una nave nel corso di una festa in maschera. Naturalmente, anche i Beastie Boys dovettero travestirsi, ed il concorso per il migliore costume andò a Mario C, che si era mascherato da vichingo.Un altro curioso episodio, capitato qualche tempo prima che l'LP venisse pubblicato, influenzò la canzone Soba Violence; un giorno, mentre i Beastie Boys si trovavano a Tokyo, un ragazzo palesemente ubriaco aveva acquistato un piatto di soba, ma non riusciva a sedersi al tavolino posto accanto alla macchinetta che distribuiva automaticamente il cibo. Money Mark intervenne per aiutarlo, ma ricevette in cambio un violento pugno in faccia; stessa sorte capitò ad una ragazza del gruppo, il cui fidanzato reagì sbattendo il "giovane ubriaco" sul marciapiede. Il titolo della canzone derivò naturalmente da quanto avvenuto.Nel mese di maggio, fu data alle stampe l'antologia The in Sound from Way Out!, contenente undici pezzi strumentali del gruppo, sommati a due inediti: Drinkin' Wine e soprattutto Son of Neckbone, canzone ispirata dal brano Fried Neckbones di Willie Bobo, canzone che Adam Yauch aveva conosciuto tramite Eric. Il brano nacque spontaneamente, in forma di omaggio verso il padre del percussionista, morto a 49 anni nel 1982; a promuovere la produzione della canzone fu Money Mark, che preparò la sua parte, combinata poi con i Timbales di Bobo e con gli altri strumenti.Poco dopo, Diamond portò avanti un progetto personale di musica country, trasformando in maniera radicale la sua immagine di rapper. Passò improvvisamente dal berretto con la visiera al cappello da cow-boy, dalla classica cintura al cinturone di pelle, dalle collane ai fazzoletti intrecciati intorno al collo: insomma, creò un personaggio che durò l'arco di cinque anni, giusto il tempo di pubblicare una raccolta di canzoni vagamente di stile country (in realtà lo richiamano appena, visto che sono intrise di battute spiritose e divertenti). Adam Yauch fu interpellato a proposito della stravagante trasformazione dell'amico, e lo bollò come un matto che aveva acquisito un'altra personalità in un incidente ed andava assecondato, pena gravi pericoli per la sua salute. In modo ironico come di consueto, MCA definì tragico il periodo in cui Mike D assunse questa nuova identità, che comunque abbandonava prontamente quando si trattava di lavorare con i compagni del gruppo.
Il 1997 fu interamente speso nella preparazione del nuovo lavoro, alla quale parteciparono nuovi musicisti: Michael Schwartz, eletto nel 1996 migliore deejay del mondo, che sostituì DJ Hurricane, ed Alfredo Ortiz a rimpiazzare Eric Bobo, entrato a far parte del gruppo dei Cypress Hill. Il 14 luglio 1998 fu pubblicato il quinto album in studio del gruppo, Hello Nasty, che a differenza di Ill Communication riuscì ad entrare nelle classifiche di vendita di mezzo mondo; raggiunse il primo posto in USA, Germania, Inghilterra, Australia, Nuova Zelanda, Paesi Bassi e Svezia, la seconda posizione in Canada e Giappone, e le top ten di Austria, Belgio, Finlandia, Francia, Irlanda, Israele e Svizzera.Come avvenuto per il successo di Sabotage, i Beasties percorsero la strada del video musicale divertente ed originale; Body Movin' (ispirato al fumetto italiano Diabolik, con le scene finali riprese dall'omonimo film di Mario Bava), Intergalactic (in cui un robot guidato da tre scienziati sconfigge una medusa gigante che tiene sotto scacco una città giapponese) e Three MC's and One DJ (Mix Master Mike raggiunge dopo una lunga discesa di scale il trio in una saletta di registrazione) vendettero molte copie anche per la grande pubblicità che le sempre più numerose televisioni musicali fecero a queste canzoni. Escludendo dal calcolo i singoli, si arrivò in tutto a 4.500.000 album venduti, considerando che ad una settimana dall'uscita nei negozi di dischi erano già state vendute quasi 700.000 copie.La maggiore novità musicale del disco, al quale collaborarono per tre canzoni la cantante dei Cibo Matto, Miho Hatori ed il produttore e musicista giamaicano Lee "Scratch" Perry, fu l'abbondanza di suoni elettronici, frutto dell'interesse maturato da Adam Horovitz verso sintetizzatori, drum machine e sequencer. L'album è come al solito multigenere; l'hip hop old school di The Move fa da contrappeso al soul ed al jazz di Picture This, mentre i suoni elettronici ed i campionamenti di Intergalactic - di cui è stata fatta anche una versione insieme a Herbie Hancock chiamata Intergalactic Rockit - e Body Movin' si accordano con le metriche delle parole, particolarmente incisive in Three MC's and One DJ. Quest'ultimo brano è unico nella produzione discografica dei Beastie Boys, visto che non ci sono né strumenti musicali né tanto meno campionamenti, ma solo lo scratching di Mix Master Mike. Rispetto a prima, la figura del deejay non è più nascosta, ma anzi, con Schwartz acquista un ruolo di primo piano: dall'arrivo del nuovo dj, ogni spettacolo dei Beasties è preceduto da un suo showcase, in cui questo talentuoso deejay mescola abilmente numerosi brani tratti da album di vari generi (pop, rock, funk, electro, blues, rap e molto altro).
Il nuovo lavoro dei Beastie Boys fu riconosciuto meritevole di diversi premi. Innanzitutto, la band ricevette agli MTV Video Music Awards 1998 il "Video Vanguard Award", uno speciale riconoscimento istituito per premiare i gruppi musicali che avessero offerto un grande contributo al mondo dei video. Durante lo show i Beasties interpretarono due canzoni dal vivo, ed al momento della premiazione pronunciarono, per bocca di MCA, un breve discorso in difesa dei musulmani, attaccando il pensiero comune degli Americani di considerarli tutti terroristi, senza distinguere tra persone oneste e disoneste. Tale apologia seguì i tragici Attentati alle ambasciate statunitensi del 1998, dopo i quali vi fu un incremento dei timori dell'opinione pubblica statunitense nei confronti del mondo musulmano, poiché erano stati degli integralisti islamici ad organizzare e mettere in pratica tali attentati.
Un'altra occasione per ribadire ancora una volta il proprio impegno politico e sociale fu l'edizione successiva degli MTV Video Music Awards, che vide i Beastie Boys ricevere il premio per il migliore video hip hop dell'anno 1999 per la canzone Intergalactic. Adam Horovitz salì sul palco insieme ai compagni e si rivolse a tutti gli artisti presenti in sala, perché in futuro garantissero al pubblico accorso ai loro concerti maggiore sicurezza, dopo gli eventi riprovevoli del Festival Woodstock '99. I Beastie Boys vinsero anche il premio come "Best Rap" agli MTV Europe Music Awards '98 e due Grammy Awards nell'edizione del 1999, per il migliore album alternative e per la migliore performance rap in Intergalactic. I Beastie Boys divennero i primi - e gli unici fino ad ora - a guadagnare contemporaneamente due Grammy per questi generi musicali.
Il 1999 fu l'anno della tournée più lunga della loro carriera, che li vide spesso suonare di fronte a decine di migliaia di spettatori, in arene provviste di spettacolari coreografie, di un palco girevole e di decine di telecamere, per il grande interesse delle televisioni verso il nuovo "fenomeno" Beastie Boys. Questi ultimi approfittarono della notorietà per porgere le proprie scuse ufficiali, tramite una lettera al Time Out New York, agli omosessuali per i comportamenti sessisti dei tempi di Licensed to Ill. Adrock scrisse per conto della band:
I Beastie Boys diedero alle stampe, nel 1999, il loro primo Greatest Hits, Beastie Boys Anthology: The Sounds of Science; la raccolta raggiunse il 20º posto della "Billboard 200" ed il sesto nelle vendite su Internet ed il nuovo singolo, Alive, si piazzò a ridosso della top ten della "Billboard's Modern Rock chart". Inoltre, i Beasties furono tra i primi a realizzare un sito web, nel quale misero a disposizione dei fan le versioni live di alcune loro canzoni, da scaricare gratuitamente con un semplice "click". Per questa idea il gruppo fu citato in un articolo del The Wall Street Journal.I Beasties prestarono poi le loro voci per interpretare se stessi nel cartoon statunitense Futurama, per la puntata Il viaggio infernale, dove i personaggi Fry, Leela e Bender assistono, presso il Madison Square Garden, ad un concerto del trio di New York, che interpreta le canzoni Super Disco Breakin', Intergalactic e Sabotage. Il 28 settembre 1999 il gruppo suonò Radio, Radio con Elvis Costello durante le celebrazioni del 25º anno del Saturday Night Live. Nel corso della serata i Beastie Boys, introdotti da due presentatori, si apprestavano a suonare la loro hit Sabotage, quando Costello si precipitò all'improvviso sul palco, spinse via Adam Horovitz ed iniziò a suonare gli accordi di chitarra del suo pezzo, con il trio che accompagnò con i propri strumenti il musicista per tutta l'esibizione.
L'anno successivo il gruppo strinse amicizia con i Rage Against the Machine e progettò con loro un lungo tour, che però non partì a causa di un grave incidente occorso a Michael Diamond, che cadde dalla bicicletta procurandosi una distorsione alla spalla. Alla fine dell'anno, proprio quando la guarigione di Diamond avrebbe permesso di iniziare la tanto attesa tournée, i RATM si sciolsero facendo sfumare definitivamente il progetto. Intanto, dalla passione di Adrock per la musica elettronica era scaturito un progetto musicale alternativo con Amery Smith, iniziato nel 1997 ed interrotto quattro anni dopo con la pubblicazione di due album ed un tour estivo in USA, Giappone ed Europa. Il 2000 fu anche l'anno dell'uscita del primo DVD: Beastie Boys Video Anthology è una raccolta di diciotto video, fornita di materiale esclusivo, tra cui commenti ai filmati, la possibilità di vederli da diverse angolazioni, remix delle canzoni ed informazioni sulle attività extra musicali del gruppo.
All'inizio del 2001, Michael Diamond fu costretto a dichiarare il fallimento della Grand Royal, inevitabile per l'enorme quantità di debiti accumulati nel corso dei dieci anni precedenti. L'iniziativa editoriale, che era stata voluta fortemente dal rapper, non riuscì mai a decollare per le insormontabili difficoltà incontrate nello strappare artisti alla concorrenza, fatto che alla GR non diede mai la possibilità di attirare un vasto pubblico. Il fallimento dell'azienda, che nel bene e nel male aveva segnato la storia recente dei Beastie Boys, non fu però l'evento peggiore dell'anno. Gli attentati dell'11 settembre 2001 scossero profondamente la band, che al momento dell'attacco alle Torri Gemelle si trovava nel suo studio di New York.
Subito dopo gli attentati, la band organizzò con The Strokes, Cibo Matto, N.E.R.D, The Roots, Michael Stipe, Moby e molti altri lo spettacolo "New Yorker's Against Violence Concert" (28 - 29 ottobre, presso l'Hammerstein Ballroom), i cui proventi - 125.000 Dollari in tutto - furono destinati alle organizzazioni benefiche "New York Association for New Americans" e "New York Women's Foundation Disaster Relief Fund".
Il biennio 2002-2003 fu un accrescersi di polemiche e critiche all'amministrazione Bush, finché i Beastie Boys ripresero a scrivere nuove canzoni nei loro studi di registrazione nuovi di zecca, gli Oscilloscope Laboratories, realizzati in un locale dei bassifondi di Manhattan. Progettarono quindi di realizzare un disco di critica politica - piano poi realizzato solo in parte - ma non aspettarono troppo tempo per far sentire la propria voce, scrivendo una canzone contro la guerra intitolata In a World Gone Mad, messa gratuitamente a disposizione degli internauti sul loro sito e su quello della Milarepa Foundation.
La canzone era rivolta soprattutto al Presidente, le cui minacce di intervenire militarmente in Iraq contro il regime di Saddam Hussein si stavano facendo sempre più forti. L'astio dei Beastie Boys nei confronti dei Partito Repubblicano e della dittatura cinese fu dimostrato anche ai Tibetan Freedom Concerts tenutisi a Tokyo e Taiwan, dove inoltre i Beasties colsero al volo l'occasione di far sentire la voce della sofferenza dei Tibetani ad un pubblico che, per ragioni geografiche e culturali, poteva percepire il problema con maggiore partecipazione emotiva rispetto all'audience statunitense.
A marzo, la decisione del Presidente degli Stati Uniti George W. Bush di invadere l'Iraq - stessa sorte, per motivi diversi, era capitata due anni prima all'Afghanistan - fu percepita dal gruppo come un grave errore; l'opinione dei Beastie Boys, e di una parte dell'opinione pubblica americana, era che la discesa in campo dell'esercito per stanare Saddam Hussein e le sue presunte armi di distruzione di massa, fosse un pretesto per appropriarsi con la forza delle immense risorse petrolifere irachene.
Dopo la breve esibizione di Las Vegas, il 25 aprile, in memoria del deejay dei Run DMC Jam Master Jay, il giorno dopo la band partecipò al Coachella Valley Music and Arts Festival, rassegna musicale in cui i Beasties si alternarono on the stage con artisti rock e hip hop come Red Hot Chili Peppers, Badly Drawn Boy, N.E.R.D, The Music, Sonic Youth e White Stripes. Sul palco i Beastie Boys, per voce di Mike D, si rivolsero al pubblico prendendo parola contro il Presidente:
Durante il viaggio di ritorno Adrock, MCA e Mike D si fermarono per qualche giorno ad Indio, piccola cittadina della California, suonando i propri pezzi più celebri in compagnia di musicisti hip hop emergenti.
Intanto il compositore statunitense James Newton aveva intentato una causa al trio, colpevole a suo dire di avere utilizzato senza permesso un estratto del suo brano di flauto traverso Choir, in Pass the Mic, brano contenuto nell'album Check your Head. Newton, deciso ad andare sino in fondo, cercò in ogni modo di ottenere un rimborso ma rimase deluso dalla sentenza, emanata nel mese di novembre, con cui il gruppo fu totalmente scagionato dalle accuse. Diamond spiegò che a quel tempo Newton aveva dato alla sua casa discografica il permesso di utilizzare la sua musica e lo stesso fece l'etichetta con i Beastie Boys: per l'esito felice del processo, il gruppo espresse la propria soddisfazione.La notizia di un imminente scioglimento della band, diffusasi in breve tempo su internet, fu subito smentita dai Beastie Boys che annunciarono in gennaio l'uscita di un nuovo album, rivelando di stare per tornare con canzoni dal tenore strettamente hip-hop
, accantonando per il momento gli strumenti musicali. Per questo motivo, scelsero di fare temporaneamente a meno sia di Money Mark che di Alfredo Ortiz: tale esclusione fu solo momentanea, poiché entrambi i musicisti furono assoldati per il tour seguente. Con la preziosa collaborazione di Mix Master Mike, la band realizzò un buon numero di canzoni immesse in parte nel nuovo album in studio, il sesto per i Beastie Boys, intitolato To the 5 Boroughs. I cinque quartieri a cui fa riferimento il titolo sono Brooklyn, Bronx, Queens, Manhattan e Staten Island, i sobborghi della città di New York a cui la band legarono i ricordi dell'infanzia nella canzone An Open Letter to NYC, una vera e propria dichiarazione d'amore nei confronti della città e del suo recente dolore. A lanciare il disco fu il singolo Ch-Check It Out, che raggiunse la vetta di diverse classifiche: stesso destino per l'album, al primo posto nelle classifiche di vendita di Canada, USA ed Europa, ed il secondo in Australia.
Il regista svizzero Nathanial Hörnblowér, alias Adam Yauch, dopo Hello Nasty girò un altro paio di video deliranti. Oltre a quello della canzone di lancio, caratterizzato da scene surreali che ricalcano i testi altrettanto insoliti, molto particolare fu quello di Triple Trouble, dove i Beastie Boys, vestiti con tute di colore verde pisello, vengono trascinati a forza dallo scimmione Sasquatch nella sua caverna, per praticare ginnastica e suonare con il mostro. Gli altri singoli estratti dal disco, provvisti del rispettivo video musicale, furono An Open Letter to NYC, Rhyme the Rhyme Well e Right Right Now Now, unica canzone tra queste socialmente impegnata.
To the 5 Boroughs, seguito da una tournée mondiale che durò quasi un anno, fu recensito positivamente dalla maggior parte della critica, e Rolling Stone lo premiò con l'unico "5 stelle / 5" del 2004. La rivista pubblicò inoltre un sondaggio, che inserì i Beastie Boys nella classifica dei più grandi artisti di tutti i tempi, al 77º posto.L'unico problema legato al disco fu legato alle lamentele di tantissimi fan britannici, che protestarono contro la band e la Capitol Records per il fatto che l'inserimento del CD nel lettore del computer causava l'installazione di spyware, software che provocano l'invio di dati a vari siti ed organizzazioni senza il benestare da parte dell'utente. I Beastie Boys respinsero le accuse, affermando di non essere stati informati di questo dalla loro casa discografica, a cui addossarono la responsabilità dell'accaduto, che alla fine non si assunse nessuno. Tuttavia, questi inconvenienti si registrarono solo in Inghilterra, mentre nel resto del continente non si verificò alcun problema.
I Beastie Boys furono anche candidati agli MTV Europe Music Awards nelle categorie "Best hip hop" e "Best group", ma non si aggiudicarono neppure uno dei due premi. La cerimonia di consegna delle statuette, che si svolse a Roma il 18 novembre 2004, fu caratterizzata da una spettacolare esibizione dei Beasties che vestiti con giacca, cravatta, panama ed occhiali scuri, interpretarono An Open Letter to NYC spostandosi con il monopattino da un lato all'altro del palco.
Il 14 giugno 2019, in occasione del quindicesimo anniversario dell'uscita dell'opera, i Beastie Boys hanno rilasciato in formato digitale una versione speciale dell'album, in cui oltre alle quindici tracce originariamente incluse all'epoca della sua uscita sono aggiunti altri dodici brani (in parte remix di canzoni già presenti nell'album), ricavati da edizioni speciali e b-side dei singoli del disco.
Il film-documentario dei fan ed il primo album in studio completamente strumentale
Alla fine del 2005, per celebrare i 24 anni dalla fondazione del gruppo, la Capitol Records pubblicò il greatest hits Solid Gold Hits, uscito in due formati: uno provvisto del solo CD con le quindici canzoni più famose, l'altro provvisto in più di un DVD contenente i rispettivi video.
La vena sperimentale dei Beastie Boys continuò anche nel 2006, quando Adam Yauch e gli altri finirono di realizzare il "documentario" - poi pubblicato a luglio in DVD - Awesome...I Fuckin' Shot That!, risultato della registrazione del concerto che la band aveva interpretato due anni prima al Madison Square Garden di New York. In quell'occasione, cinquanta fortunati spettatori che avevano inviato la loro disponibilità via e-mail, furono dotati di una telecamera a testa per riprendere lo spettacolo. Il resoconto della serata fu ottenuto da MCA mescolando in un unico filmato le riprese degli spettatori, che avevano registrato lo show da tantissime angolature diverse. Il rapper-regista firmò il documentario inserendo anche gli aspetti più esilaranti della serata, compresi quelli che non riguardavano quanto successo sul palco; un fan, per esempio, si assentò temporaneamente dalla sala principale dell'edificio per andare in bagno, ed ebbe l'idea di riprendere con la videocamera il getto di urina, mentre in sottofondo si sentivano le voci dei rapper: l'originale spezzone fu alla fine inserito nel film.Nel corso della serata apparvero anche alcuni personaggi famosi; Doug E. Fresh sul palco, Ben Stiller e sua moglie, poi intervistati alla fine del concerto da uno spettatore, tra il pubblico.
Il documentario fu successivamente proiettato nei cinema statunitensi, per partecipare poi ad alcuni festival cinematografici, anche europei, compreso il Festival internazionale del film di Roma nella categoria Extra. I Beastie Boys approfittarono degli spostamenti della programmazione del film di teatro in teatro, iniziando un tour promozionale per gli Stati Uniti, spostandosi infine in Sudamerica.
I Beastie Boys si rimisero al lavoro alla fine dell'anno, quando si trasferirono in pianta stabile nei loro studi di New York con Money Mark ed Alfredo Ortiz per scrivere nuove canzoni. Nel gennaio 2007 Michael Diamond, intervistato, rivelò che era in cantiere un album diverso da tutto ciò che abbiamo fatto fino ad ora e per il quale parecchi fan si arrabbieranno con noi. The Mix-Up, il settimo album in studio della band, uscì il 22 giugno e non fu recensito positivamente da buona parte della critica, sorpresa probabilmente dall'ennesima rivoluzione melodica compiuta dalla band. A far da contraltare alle recensioni di Pitchfork Media e soprattutto NME, che definì il disco ripetitivo e bidimensionale e lo bocciò senza appello, fu il giudizio espresso da AllMusic e IGN, i quali riconobbero ai Beastie Boys il merito di avere mescolato con notevole abilità suoni jazz, funk, R&B e blues in un disco psichedelico e caratterizzato da ottimi giri di basso e dal geniale apporto di Money Mark.Il 7 luglio la band salì sul palco inglese del Live Earth insieme a Foo Fighters, Duran Duran, James Blunt, Metallica e molti altri per sensibilizzare l'opinione pubblica sulle tematiche ambientali; l'esibizione fu piuttosto breve ed i Beasties interpretarono Sabotage, So What'cha Want, Off the Grid, Intergalactic e Sure Shot.Il 21 settembre, sul sito internet di MTV, fu battuta la notizia secondo cui i Beastie Boys avrebbero pubblicato presto una nuova versione del loro ultimo album, comprendente anche le parti cantate ed alla quale avrebbero partecipato Joe Cocker, M.I.A. e Lily Allen; tuttavia, a distanza di molto tempo da queste dichiarazioni, il progetto non ha ancora visto luce. Pochi giorni dopo, i Beasties furono nominati con Madonna per entrare nella Rock and Roll Hall of Fame, ma alla fine furono preferiti loro altri artisti, tra cui la stessa cantante.
I Beastie Boys si riscattarono più tardi, quando furono candidati nelle categorie "Best Pop Instrumental Performance" (Off the Grid) e "Best Pop Instrumental Album" (The Mix-Up) ai Grammy Awards 2008. Il 10 febbraio Adrock, Mike D ed MCA hanno ricevuto il secondo premio, mentre il primo è andato a Joni Mitchell. Due settimane dopo Adam Yauch, intervistato da Rolling Stone, ha rivelato che la band sta lavorando ad un nuovo album, la cui uscita sarebbe prevista per l'inizio del 2009.Il 29 aprile la band ha aderito all'iniziativa promossa da Google, con la quale gruppi musicali come i Beastie Boys, i Coldplay ed i The John Butler Trio hanno dato ai fan la possibilità di personalizzare la propria homepage con immagini, disegni e foto degli artisti.Alla fine del mese di gennaio 2009, i Beastie Boys, per celebrare i vent'anni dall'uscita del loro più apprezzato album Paul's Boutique, hanno messo a disposizione dei fan una nuova versione del disco, scaricabile (a pagamento) direttamente dal sito internet ufficiale della band e messo in commercio negli USA sia in formato CD che su vinile a partire dal 10 febbraio. Per l'occasione, la band ha anche rivoluzionato la homepage della propria pagina web, concedendo ai visitatori la possibilità di esplorare digitalmente il quartiere newyorchese di Brooklyn partendo dalla "Boutique di Paul" che dà il nome al disco, inserire foto e racconti legati ad esso, ascoltare tutte le canzoni e vedere i relativi video di cui alcuni fino ad ora poco noti, giocare a ping pong con i componenti della band e molto altro ancora.
Il 25 maggio 2009 i Beastie Boys annunciano al Late Night di Jimmy Fallon che il 15 settembre dello stesso anno avrebbero pubblicato il nuovo album in studio, dal titolo Hot Sauce Committe, Pt. 1. Inizialmente il titolo doveva essere Tadlock's Glasses (ovvero gli occhiali di Tadlock). Tale nome è stato spiegato dal membro della band Adam Yauch:
I Beastie Boys sono però costretti a rimandare l'uscita dell'album, e per il peggiore dei motivi: Adam "MCA" Yauch ha infatti rivelato in un annuncio ufficiale che dovrà sospendere i suoi impegni professionali per via di un cancro alla gola che ha appena scoperto di avere. In un video postato sul sito ufficiale dei Beastie Boys Adam racconta della sua malattia, rassicurando i fan e spiegando che il tumore è localizzato in una ghiandola salivare e che quindi non c'è rischio per la sua voce.
L'anno successivo, il 10 ottobre, i Beastie Boys hanno annunciato che l'album verrà pubblicato nella primavera del 2011, sarà composto da 16 tracce e si intitolerà Hot Sauce Committee Part Two. Poco dopo sono state rilasciate le date ufficiali di uscita del nuovo disco: 27 aprile 2011 per il Giappone, 29 aprile in Europa, e 3 maggio negli Stati Uniti. Il nuovo album viene promosso per mezzo dei singoli Lee Majors Come Again, Too Many Rappers (registrata con il rapper Nas), Make Some Noise e Don't Play No Game That I Can't Win (registrata con la musicista Santigold). L'album ottiene un discreto successo, anche grazie al video promozionale di Make Some Noise. Esso è una sorta di proseguimento del video di una delle primissime canzoni dei Beastie Boys, (You Gotta) Fight for Your Right (to Party), in cui i componenti della band (impersonati dagli attori Seth Rogen, Danny McBride e Elijah Wood) abbandonano la festa e continuano a festeggiare e a dimenarsi per tutta la città. Con il loro ottavo album i Beastie Boys sono riusciti a superare i 40 milioni di dischi venduti nel mondo.
Nel dicembre del 2011 arriva un prestigioso premio per la carriera del gruppo: l'inserimento nella Rock and Roll Hall of Fame. La band viene presentata e inserita il 14 aprile 2012 dai rapper Chuck D e LL Cool J, ma non si esibisce in quanto non al completo; Adam Yauch sta infatti ancora combattendo la sua battaglia con il cancro, e nello stesso giorno si trova ricoverato al Presbyterian Hospital di New York. Mike D e Ad-Rock si limitano a leggere un discorso scritto da Adam Yauch, e lasciano cantare alcune delle canzoni della band ai musicisti Black Thought, Travie e Kid Rock.
Adam Yauch è morto il 4 maggio 2012, all'età di appena 47 anni, sconfitto dal cancro contro il quale combatteva dal 2009. Poche settimane dopo la morte di MCA, il 24 maggio, l'amico e compagno della band Mike D rilascia un'intervista a Rolling Stone, dichiarando che i Beastie Boys hanno registrato della nuova musica alla fine del 2011, dopo l'uscita di Hot Sauce Committee Part Two, anche se non è stato indicato se e quando queste registrazioni verranno rilasciate. Nel corso della stessa intervista Mike D ha inoltre sostenuto che i Beastie Boys, a causa della morte di MCA, si scioglieranno, anche se lui si è dichiarato aperto a fare nuova musica con Ad-Rock in futuro.
Il 3 maggio 2013 i membri rimasti della band annunciano che un parco giochi per bambini a Brooklyn è stato rinominato in onore di Adam Yauch.
L'anno successivo, a giugno, Mike D ha dichiarato che né lui né Horovitz avrebbero continuato a produrre musica sotto il nome Beastie Boys per rispetto di MCA, il che ha decretato ufficialmente lo scioglimento della band.
Il 19 maggio 2016 muore all'età di 52 anni il fondatore dei Beastie Boys John Berry, a causa di una tipologia di demenza neurodegenerativa. A darne il triste annuncio è stato il padre.
Il 30 ottobre 2018 è stato pubblicato il libro autobiografico Beastie Boys Book. L'opera, lunga ben 592 pagine, è una raccolta di memorie e curiosità  (con l'aggiunta di alcuni particolari rimasti finora sconosciuti) riguardo la storia e la carriera della band che i due rimanenti membri dei Beastie Boys Micheal Diamond e Adam Horovitz hanno iniziato a scrivere negli anni successivi alla morte di Adam Yauch. Per la promozione del libro (di cui è uscita anche una versione audiobook che ha riscosso critiche favorevoli da parte delle organizzazioni mediatiche, tanto da esser incluso tra le nomination per l'"Audiobook of the Year"), Diamond e Horovitz hanno intrapreso un giro di presentazione lungo sei date.
Nel marzo 2019 è stata ufficializzata la realizzazione una serie di eventi di spettacolo live che si sarebbero tenuti il mese successivo chiamati Beastie Boys Story: “a 2 person 1 man show about 3 kids who started a band together”. Inizialmente previsti in una tappa a Filadelfia e due a Brooklyn, visto il successo riscosso ne è stata aggiunta ancora un'altra nel distretto newyorchese. Negli show il regista Spike Jonze (che aveva realizzato il celebre video di Sabotage) svolge il ruolo di direttore e conduttore mentre Micheal Diamond e Adam Horovitz si alternano nel raccontare le vicende della band davanti al pubblico con in sottofondo schermi che proiettano varie immagini dei Beastie Boys di cui molte estratte da clip e live del gruppo ed anche frammenti del film del 1989 Lost Angels in cui Horovitz è protagonista, con intermezzi musicali facenti riferimento ai loro lavori. Alla fine dello show (di circa quattro ore di durata), un'automobile vintage decorata con la scritta "RIP MCA" viene parcheggiata al di fuori della sede dell'evento da dove il pubblico sta sfollando come tributo in memoria di Adam Yauch.
I Beastie Boys hanno saputo, nell'arco della loro più che venticinquennale carriera, rinnovare profondamente il loro stile ed il modo di presentarsi al pubblico. Nei primi anni ottanta, agli albori della storia del gruppo, i Beasties seguivano l'abbigliamento imperante tra i musicisti hardcore punk, costituito da jeans trasandati, borchie e maglie dai colori sgargianti oppure scuri, modo di vestire cambiato gradatamente fino al successo di Licensed to Ill. Nel 1985 i membri della band cominciarono ad indossare giubbotti di pelle, cappellini con visiera, jeans stretti, occhiali scuri e vistosi anelli al dito (Mike D in particolare), diventati un marchio di fabbrica della band per qualche anno. I Beastie Boys abbandonarono questa immagine nel periodo di Paul's Boutique, quando si vestivano generalmente con abiti casual e camicie hawaiane, ma la riassunsero in parte nei primi anni novanta, nei quali il berretto acrilico in finta lana divenne una prerogativa per Yauch e Diamond, mentre Horovitz preferì conservare l'icona che aveva acquisito nel periodo precedente, cambiando solo i pantaloni, un po' più ristretti rispetto a prima.
La combinazione t-shirt-jeans caratterizzò la fase successiva, tra il 1994 ed il 1998, dopodiché i Beastie Boys cominciarono ad esibirsi con strane tute monocolore, verde rosso o blu, particolarità che divenne consuetudine a seguito del grande successo dei video di Intergalactic e Triple Trouble; nel primo, in particolare, il trio si veste con tute bianche interrotte da bande gialle contornate di nero nella parte superiore, elmetto bianco e stivali gialli con il tacco nero, dando vita ad una moda che avrebbe portato molti fan a creare abiti simili da indossare ai loro concerti. Negli ultimi anni, invece, i Beasties hanno cercato di assumere una figura più professionale esibendosi, a partire dagli MTV Europe Music Awards di Roma del 2004, in abito completo insieme al panama. A tale abbigliamento si sono adeguati anche i collaboratori, ad eccezione di Mix Master Mike, che tende al contrario a mantenere un look più consono alla figura del deejay, con cappellino e maglietta o camicia su di un paio di jeans.
I Beastie Boys nacquero come gruppo hardcore punk, ma repentina fu la svolta verso i suoni più ritmati dell'old school hip hop, a cui approdarono dopo averli mescolati in un genere a parte da cui nacquero negli anni novanta nu metal e rapcore. La loro musica è molto composita, poiché il gruppo non si è quasi mai limitato a comporre basi sulle quali scrivere i testi, ma ha utilizzato abitualmente gli strumenti musicali; non è un caso che parte della discografia sia caratterizzata da raccolte di brani dove compaiono stabilmente chitarra elettrica, batteria e basso, oltre a percussioni e tastiere. Secondo la critica, il merito principale dei Beastie Boys è stato quello di saper cambiare, non dimenticando però completamente i progressi dei lavori precedenti e riadattandoli con le idee partorite in vista di ogni nuovo lavoro.
Seguendo un ordine cronologico, album per album, è possibile fare una lista della giungla di generi musicali diversi in cui i Beastie Boys, alcune volte di getto, altre a piccoli passi, si sono addentrati. Mentre i dischi delle origini risentirono dell'influenza di band come Bad Brains e The Germs, che spopolavano allora tra gli appassionati dell'hardcore punk, Licensed to Ill fu l'album che segnò la fusione tra rock e hip hop e che creò un coacervo di suoni che soltanto i Run DMC avevano esplorato prima dei Beasties. Invece, Paul's Boutique nacque dalla collaborazione con i Dust Brothers, che avevano realizzato tantissimi campionamenti dove spadroneggiavano suoni elettronici e psichedelici. Essi furono utilizzati in abbondanza nel nuovo disco, che presentò tuttavia pezzi che ne facevano completamente a meno; basti pensare all'ultima lunga canzone dell'album, B-Boy Bouillabaisse, costituita da tanti brevi brani nella maggior parte dei quali la base fu interamente realizzata con la tecnica dello scratching da DJ Hurricane. Da allora la musica dei Beastie Boys cominciò ad influenzare una folta schiera di artisti, rap e non.
Con Check your Head si ebbe un ulteriore implemento dei suoni utilizzati; dalle atmosfere melodiche e "jazzate" dei brani strumentali ai suoni duri e grezzi di Time for Livin' , dal rock di Gratitude (lo stesso accordo di chitarra ripetuto all'infinito) al rap "old school" di Pass the Mic, dove le potenti e rimbombanti voci del trio mettono in ombra la base. Ill Communication fu la continuazione delle sperimentazioni del disco precedente, con l'aggiunta della spiritualità delle canzoni a cui collaborò l'orchestra tibetana e del rock aggressivo di Tough Guy e Heart Attack Man. Il tono duro e "cattivo" del disco scomparve nei tre album successivi, diversi per vari motivi ma comuni da questo punto di vista; Hello Nasty fu arricchito con suoni elettronici, elaborati da Mario C con Adam Horovitz e vintage, questi ultimi riapparirono diverse volte a partire da The Mix-Up, dopo essere scomparsi nel sesto album To the 5 Boroughs, costituito unicamente da samples. Infatti, l'ultimo lavoro dei Beastie Boys è interamente strumentale e risente del prezioso apporto di Money Mark, ad alternare i giri di basso con i suoni generati dal suo organo e dalle sue tastiere.
L'estrema ecletticità del gruppo, dimostrata di album in album, è testimoniata dall'ispirazione che band ed artisti estremamente diversi tra loro hanno tratto dalla musica dei Beastie Boys: Gorillaz, De La Soul, The Bloodhound Gang, Cypress Hill, Eminem, Limp Bizkit, Kid Rock, Hed P.E. e molti altri sono stati influenzati, chi più chi meno, dalla musica del trio e da essa sono partiti per creare un proprio percorso musicale.
Michael Diamond e Adam Horovitz, Beastie Boys Book, New York, Spiegel & Grau, 2018, ISBN 9780571308040.
3 Grammy Awards1998: "Best Rap Performance By A Duo Or Group" con Intergalactic.
1999: Il video di Sabotage inserito al 7º posto da MTV nella classifica dei "100 Greatest Music Videos Ever Made".
2003: Licensed to Ill inserito al 217º posto dalla rivista Rolling Stone nella "lista dei 500 migliori album secondo Rolling Stone".
2003: Paul's Boutique inserito al 156º posto dalla rivista Rolling Stone nella "lista dei 500 migliori album secondo Rolling Stone".
2004: Sabotage eletta 27º canzone più influente di tutti i tempi dalla rivista Rolling Stone.
 Angus Batey, Rhyming and Stealing: A History of the Beastie Boys, Shropshire, Independent Music Press Limited, 1998, ISBN 978-1-897783-14-6.
 John Rocco, Beastie Boys Companion: 2 Decades of Commentary, Londra, Music Sales Corporation, 1999, ISBN 978-0-8256-7159-3.
 Michael Heatley, Beastie Boys: In Their Own Words, Londra, Omnibus Press, 2000, ISBN 978-0-7119-7636-8.
 Iaki Fernandez, Beastie Boys - White Cool Factory, Madrid, La Mascara, 2000, ISBN 978-84-7974-332-1.
 AA.VV, Pass the Mic: Beastie Boys, 1991-1996, New York, PowerHouse Books, 2001, ISBN 978-1-57687-108-9.
 Thomas Forget, The Beastie Boys, New York, The Rosen Publishing Group, 2006, ISBN 1-4042-0519-5.
 Alan Light, Skills to Pay the Bills: The Story of the Beastie Boys, New York, Crown Publishing Group, 2006, ISBN 978-0-609-60478-6.
 Dan LeRoy, The Beastie Boys' Paul's Boutique (33 1/3 Series), New York, Continuum International Publishing Group, 2006, ISBN 978-0-8264-1741-1.
 Dennis Abrams / Chuck D, Beastie Boys, New York, Chelsea House Publishers, 2007, ISBN 0-7910-9480-4.

Beinwil (toponimo tedesco) è un comune svizzero di 265 abitanti del Canton Soletta, nel distretto di Thierstein.
 Lukas Schenker, Beinwil, in Dizionario storico della Svizzera, 24 febbraio 2011. URL consultato il 31 luglio 2017.
Bejbut Šumenov (in kazako: Бейбіт Шүмен?; trasl. angl. Beibut Shumenov; Şımkent, 19 agosto 1983) è un pugile kazako. 
È il campione WBA dei pesi massimi leggeri dal 2016. In precedenza è stato anche detentore dei titoli WBA ed IBA nella divisione dei pesi mediomassimi. 
Šumenov compie il suo debutto da professionista il 17 novembre 2007, sconfiggendo lo statunitense Walter Edwards per KO tecnico alla prima ripresa.

Béla Guttmann (pronuncia: [ˈbeːlɒ ˈɡutmɒnː]; Budapest, 27 gennaio 1899 – Vienna, 28 agosto 1981) è stato un allenatore di calcio e calciatore ungherese naturalizzato austriaco, di origine ebraica.
Giocò come centrocampista per l'MTK Budapest, lo Hakoah di Vienna, la Nazionale di calcio dell'Ungheria e diversi club negli Stati Uniti. È tuttavia noto soprattutto per essere stato l'allenatore di alcune delle squadre di maggior rilievo in tutto il Mondo, quali Milan, San Paolo, Porto, Benfica e Peñarol. Ebbe il suo più grande successo con i portoghesi del Benfica, che guidò a due vittorie consecutive in Coppa dei Campioni nel 1961 e 1962.
Guttmann fu uno tra i principali artefici del 4-2-4, modulo che egli stesso portò in voga in Brasile, da allenatore del San Paolo, facendo sì che la Nazionale del Paese sudamericano lo adottasse in occasione del vittorioso Campionato mondiale di calcio 1958. Tra i suoi meriti vi è anche quello di essere stato il mentore del campione portoghese Eusébio, che lanciò quando era alla guida del Benfica.
Ciò nonostante la sua carriera non fu priva di aspetti controversi: fu licenziato dal Milan con la squadra al primo posto in Serie A, lasciando polemicamente il club, e al Benfica, dopo che la dirigenza rifiutò di aumentargli lo stipendio, nel congedarsi scagliò una maledizione. Da allenatore del Servette divenne inviso alla stampa per aver falsamente affermato di aver vinto il Campionato italiano, mentre durante la sua seconda parentesi al Porto fu sospettato di aver cagionato la morte di un suo giocatore, per un non dimostrato utilizzo di doping. Uomo ironico e auto-ironico, era solito richiedere degli esosi compensi per prestare la sua attività ed ebbe una reputazione di persona sicura di sé.
Fu l'archetipo della figura dell'allenatore carismatico incarnato negli anni sessanta da Helenio Herrera e, in epoca più recente, da José Mourinho. Nel 1981 fu inserito nella International Jewish Sports Hall of Fame, mentre nel 2007 il prestigioso giornale inglese The Times lo ha annoverato tra i tecnici più influenti del periodo postbellico, classificandolo all'ottavo posto.
Guttmann nacque nella liberale Budapest, in una famiglia di origini ebraiche. I genitori, Abraham ed Eszter, erano entrambi dei ballerini e iniziarono il figlio alla stessa pratica. A sedici anni questi possedeva già la qualifica di istruttore di danza classica, tuttavia preferì dedicarsi al calcio, sport che stava prendendo sempre più piede nell'area dell'Impero austro-ungarico.
Dopo aver intrapreso la carriera sportiva in Ungheria si spostò in Austria, nella capitale Vienna. La città era ricca di fermenti culturali e il calcio era un argomento di cui gli intellettuali discutevano nei caffè; lo stesso Guttmann ricordò con nostalgia la parentesi trascorsa nel centro mitteleuropeo, il quale divenne la sua dimora d'elezione. Oltre a ciò, in quegli stessi anni si laureò in psicologia.
La sua carriera da giocatore lo portò, negli anni venti, a stabilirsi negli Stati Uniti, Paese dove non si limitò a praticare il calcio. Qui Guttmann ebbe inizialmente delle difficoltà economiche, tanto che fu costretto ad insegnare danza ai lavoratori portuali per integrare i propri guadagni, ma svolgendo la professione d'istruttore poté raccogliere una cospicua quantità di denaro. In seguito comprò anche in compartecipazione uno speakeasy e speculò in borsa, perdendo cinquantacinquemila dollari nel Crollo di Wall Street del 1929.
L'esperienza lasciò il segno: egli stesso raccontò che le persone che prima lo ammiravano per le sue abilità in campo finanziario successivamente lo apostrofarono come «poveraccio», cosa che lo portò, negli anni da allenatore, a chiedere delle ricche retribuzioni, dimodoché gli amici non perdessero più la stima nei suoi confronti. Tornato in Europa, non è chiaro come abbia trascorso l'epoca della Seconda guerra mondiale e della tragedia dell'Olocausto, durante la quale perse peraltro il fratello maggiore. Secondo Csaknády, uno dei suoi biografi, potrebbe essersi rifugiato in Svizzera o essere stato internato in un campo di concentramento, ma interrogato sul tema, Guttmann rispondeva semplicemente «Dio mi ha aiutato».
Pare che in questo periodo, precisamente nel 1942, abbia sposato la moglie Marianne, e che al suo ritorno in Ungheria nel 1945, stando a quanto riportato da un suo conoscente, fosse in grado di parlare il portoghese, ragion per cui alcuni hanno ipotizzato che avesse trovato riparo in Brasile, tuttavia fonti brasiliane affermano che durante il suo periodo al San Paolo non fosse in grado di parlare questo idioma. Un'ulteriore versione vuole che Guttmann si sia invece stabilito a Parigi. Dopo aver ripreso la carriera da allenatore al termine degli eventi bellici, Guttmann godette di considerevole successo col Benfica e fu tra i tecnici più pagati dell'epoca. Alla sua morte, avvenuta nel 1981, fu inumato nel settore ebraico del cimitero di Vienna.
Guttmann fu un allenatore convinto della necessità dell'organizzazione tattica della formazione e diede al suo Benfica un gioco corale. Lo schema che chiedeva alla squadra di attuare per giungere alla finalizzazione era il cosiddetto «passa-repassa-chuta» (passa-ripassa-tira); segnatamente, i giocatori dovevano effettuare dei passaggi corti quando si trovavano nei pressi dell'area avversaria in modo da aumentarne la precisione, mentre se fossero stati situati lontano dalla porta andavano realizzati dei passaggi lunghi, per guadagnare metri sul campo; la buona riuscita dipendeva anche dalla capacità di smarcarsi in fase di possesso del pallone, viceversa in fase di non-possesso era necessario marcare gli avversari.
Ancorché curasse tali dettagli, Guttmann non riteneva che dovessero essere i giocatori ad adattarsi ad un paradigma tattico, bensì gli schemi a dover essere modellati sulle caratteristiche tecniche dei calciatori a disposizione. Nondimeno, nello scegliere la squadra da schierare teneva conto di diversi fattori come le condizioni meteorologiche, le condizioni del campo e quelle del naso dei calciatori, convinto che, qualora questo fosse stato intasato, non avrebbe offerto una buona respirazione, incidendo così sulla prestazione agonistica. Imponeva inoltre ai giocatori di astenersi categoricamente dal praticare sesso nella settimana antecedente alle partite importanti, precetto al quale teneva così tanto da provocargli, alla lettera, degli incubi notturni.
Guttmann fu propenso ad un approccio tattico dichiaratamente offensivo, tanto che disse «Non mi sono mai preoccupato di sapere se gli avversari avessero segnato, perché ho sempre pensato che noi avremmo potuto segnare ancora». Fu anche un sostenitore della centralità della figura dell'allenatore, che paragonò a quella di un domatore di leoni: «Domina gli animali, nella cui gabbia conduce il proprio spettacolo, finché li tratta con fiducia in sé e senza paura. Ma nel momento in cui diventa incerto della sua energia ipnotica, e i primi segni di timore appaiono nei suoi occhi, è perso». Il suo sapere calcistico non fu di natura teorica, ma aveva origini empiriche, infatti dichiarò: «Prima giocare, poi vedere, poi imparare».
Dopo l'ingresso nelle giovanili nel 1914, Guttmann debuttò nel 1917 con la prima squadra del Törekvés, club della seconda divisione ungherese col quale fu protagonista di un curioso episodio: in una gara contro lo Zsak, l'allora attaccante marcò tre gol consentendo al proprio club di vincere per 3-0, ma nonostante tale prestazione il giorno dopo i quotidiani scrissero che «L'autore dei tre gol è stato il peggiore in campo. Non ha fatto altro che ricevere la palla e tirare». Due stagioni più tardi passò al più quotato MTK di Budapest, società della borghesia austro-ungherese di origini ebraiche; cominciò a giocare come centromediano metodista, ruolo che interpretava con eleganza e che nel calcio dell'epoca costituiva il fulcro della squadra.
Vinse il titolo d'Ungheria nel 1921 e nel 1922, preferendo passare l'anno seguente allo Hakoah di Vienna, giacché il ritorno di Ferenc Nyul (giocatore prestato al Hagibor Cluj) lo avrebbe costretto ad una posizione di secondo piano: si trattò della prima di molte volte in cui cambiò Stato. Ad ogni modo, le ragioni del trasferimento non furono solamente sportive; la salita al potere di Miklós Horthy fece infatti precipitare l'Ungheria nell'antisemitismo, determinando dunque l'insorgere di un clima avverso nei confronti dei giudei — gruppo etnico cui Guttmann apparteneva —, e in aggiunta a ciò il calcio ungherese era stato interessato da uno scandalo riguardante dei fondi neri.
Già da giocatore Guttmann aveva lasciato intravedere gli aspetti bizzarri del proprio carattere e pretese, al momento del suo passaggio allo Hakoah di Vienna, di giocare sempre con una maglietta di seta. La squadra era una delle migliori realtà calcistiche europee del periodo e nel 1923, con Guttmann tra le sue fila, ottenne una prestigiosa vittoria contro un'importante squadra inglese, il West Ham, finalista della FA Cup e sconfitto per 5-0: era la prima volta che i «maestri» inglesi perdevano in casa.
Nel 1924 la lega austriaca giunse al professionismo e lo Hakoah vinse il campionato quella stessa stagione (1924-1925), quando Guttmann era ormai visto come il maggior talento del calcio danubiano, tanto che il club gli riconosceva una retribuzione pari alla quarta parte dei propri introiti. L'anno successivo (1926) lo Hakoah, mosso dall'intento di raccogliere dei fondi per la causa sionista, viaggiò negli Stati Uniti per effettuare una serie di dieci partite, in una delle quali la squadra si esibì di fronte a quarantaseimila spettatori al Polo Grounds di New York, registrando un record di pubblico eguagliato solo cinquantuno anni dopo.
Il calcio in Nordamerica era lungi dall'essere ben conosciuto; Guttmann infatti ricordò: «Quando abbiamo disputato la nostra prima partita a New York gli spettatori conoscevano così male il calcio da confonderlo col football americano. I gol segnati li lasciavano completamente freddi, ma i tiri forti che uscivano ben alti dietro la porta erano presi per i punti del rugby e suscitavano uragani di applausi. Capita l'antifona e dato che stavamo vincendo nettamente ci siamo sbizzarriti a "sparare" lontano. Alla fine mi hanno portato in trionfo». Al termine di detta tournée alcuni membri dello Hakoah, tra cui Guttmann, decisero di intrattenersi in Nordamerica, forti del fatto che molti club della costa orientale degli Stati Uniti erano posseduti da ebrei. Al centromediano magiaro fu proposto uno stipendio di cinquecento dollari mensili, mille di reingaggio a fine stagione e benefit quali il pagamento del viaggio e dell'alloggio.
Si unì ai New York Giants dell'American Soccer League (ASL), con i quali nelle prime due stagioni raccolse ottantatré presenze e segnò due gol. Nel 1928-1929 i Giants furono sospesi dalla ASL dopo cinque partite e Guttmann passò ai New York Hakoah della Eastern Professional Soccer League (ESL), con cui vinse una National Challenge Cup. Decise dunque, in concerto con gli ex membri dello Hakoah Vienna rimasti in America, di formare gli Hakoah All-Stars, compagine che era solita effettuare dei tour per propagandare il calcio centroeuropeo e che nel 1930 si esibì in alcune gare amichevoli nell'America del Sud.
Dopo un passaggio per il New York Soccer Club, in una lega formatasi da poco dall'unione di ESL e ASL, Guttmann giocò ancora per lo Hakoah All-Stars dalla primavera del 1931 fino al 1932, concludendo con essi la carriera da giocatore e totalizzando centosettantasei presenze nell'ASL. Tornò in Austria nel 1932, giocando ancora quattro partite con lo Hakoah.
Tra il 1921 e il 1924 Guttmann giocò altresì sei volte per l'Ungheria, segnando al suo debutto nel giugno 1921 in una vittoria per 3-0 contro la Germania. Più tardi quello stesso mese prese parte ad un incontro con la Selezione della Germania Meridionale. Le restanti quattro presenze furono registrate nel maggio del 1924 in partite contro Svizzera, Saarland, Polonia ed Egitto; le ultime due furono delle gare valevoli per le Olimpiadi.
Durante il ritiro, Guttmann obbiettò che nel gruppo ungherese vi fossero più dirigenti che giocatori e che l'albergo dove erano stati fatti alloggiare era più adatto a socializzare che non alla preparazione; per dimostrare la sua disapprovazione, attaccò per la coda dei topi alle porte delle stanze dei dirigenti accompagnatori, determinando così la fine della propria carriera in Nazionale.
Il primo club a concedergli fiducia nel suo nuovo ruolo da tecnico fu lo Hakoah, la compagine nella quale aveva militato da giocatore, che diresse per un paio di stagioni a partire dal 1933 conducendolo per due volte al decimo posto in classifica. Grazie alla mediazione dell'allenatore della Nazionale austriaca Hugo Meisl (amico del padre), nel 1935 emigrò nuovamente giungendo in Olanda, dove assunse la guida dell'SC Enschede. Siglò inizialmente un accordo trimestrale e, quando il club decise di prolungarne la durata, Guttmann insistette affinché gli venisse riconosciuto un ricco premio in caso di vittoria del campionato nazionale.
La squadra aveva già accumulato cinque punti di distacco dalla prima in classifica, ragion per cui il presidente non esitò ad accordare al tecnico quanto richiesto. Allora l'Enschede si risollevò, riuscendo prima a vincere il campionato regionale, poi a competere per la conquista di quello nazionale, attestandosi quale capolista a metà stagione. A tal punto intervennero due sconfitte contro il Feyenoord e infine la squadra chiuse al terzo posto, ma ciò nonostante la dirigenza fu soddisfatta, consapevole che la vittoria l'avrebbe obbligata al pagamento del premio pattuito con la conseguente bancarotta del club. La stagione successiva invece l'Enschede rischiò perfino la retrocessione, e Guttmann lasciò il club una volta giunta la scadenza del contratto. Si era affermato come un allenatore di temperamento, convinto dei propri mezzi, irascibile e col gusto per i vestiti di buona foggia.
Nel marzo del 1938, quando si trovava nuovamente alla guida dello Hakoah, la Germania nazista di Adolf Hitler invase l'Austria e il club — espressione della cultura giudaica e formato da giocatori ebrei — venne rapidamente dismesso. L'allenatore riparò in Ungheria nell'estate dello stesso anno e assunse la direzione dell'Újpest di Budapest, che condusse alla vittoria del campionato quella stessa stagione, trionfo cui abbinò anche la conquista dell'allora prestigiosa Mitropa Cup, antesignana della Coppa dei Campioni. Nel periodo successivo fu costretto ad interrompere la propria attività a causa della guerra, tornando ad allenare solo nel 1945, quando venne ingaggiato dal Vasas (un altro club di Budapest).
Presto abbandonò anche questo e passò l'anno seguente ai rumeni del Ciocanul, ingaggiato dal presidente ebreo del club per innovare il calcio locale. Guttmann ottenne di essere remunerato in natura, con dei vegetali, per mitigare gli effetti della penuria di alimenti e contrastare l'inflazione, e in conformità a quanto richiestogli importò metodi di allenamento all'avanguardia. Debuttò in campionato il 26 agosto con una vittoria per 1-0 sul Ferar Cluj, ma rimase in carica solo per tredici turni, fino al 7 dicembre, allorché con la squadra al quarto posto ruppe con la società a causa delle ingerenze di uno dei dirigenti nelle questioni di carattere tecnico.
Di ritorno in Ungheria, condusse nuovamente l'Újpest alla conquista del campionato nel 1946-1947 e nel 1947-1948 guidò il Kispest (poi denominato Honvéd), dove diresse un gruppo di grandi giocatori — tra i quali spiccava Ferenc Puskás — che di lì a poco costituirono l'ossatura della Nazionale ungherese degli anni cinquanta. Guttmann rassegnò le dimissioni dopo una controversia proprio con Puskás, il quale nell'intervallo di una partita contro il Győr intimò ad un compagno di squadra, che il tecnico non intendeva schierare per il secondo tempo a causa del suo gioco troppo aggressivo, di rimanere comunque in campo. L'allenatore seguì il resto della partita dalla tribuna, sfogliando una rivista, per poi salire sul tram per tornare a casa senza far più ritorno. Guttmann si convinse di aver perso il rispetto da parte dei giocatori, conformemente al suo motto «Controlla la stella e controllerai la squadra».
Successivamente allenò molte formazioni in Stati differenti, compreso un periodo in Italia. Vi arrivò nel 1949-1950 per guidare il Padova; raggiunse un accordo di particolare natura, il quale prevedeva che assumesse subito la gestione della squadra senza che percepisse alcuna retribuzione fuorché il mantenimento, ottenendo però dei premi personali a partita che distribuiva ai giocatori; costoro, non eccelsi sul piano tecnico, furono allenati in modo da avere resistenza e brillantezza fisica, e il Padova raccolse delle buone prestazioni grazie alle quali nelle prime tredici giornate del campionato perse solo una volta. Tuttavia dal turno successivo al trentaduesimo si registrarono tredici sconfitte e, tre giorni dopo la partita del 26 aprile persa per 0-4 in trasferta contro la Juventus, Guttmann fu licenziato senza motivazioni né dettagliate né di natura tecnica, «Per fatti concreti appurati da indagini ineccepibili che intaccano direttamente la responsabilità personale dell'allenatore [...], in modo da far venir meno l'ampia fiducia in lui riposta». Fu sostituito da Pietro Serantoni, che condusse il Padova ad un decimo posto finale.
Guttmann passò la stagione seguente alla Triestina, e ben presto le accuse mosse al suo indirizzo assunsero contorni più definiti; gli fu infatti inflitta una sospensione dall'attività come conseguenza del cosiddetto «caso Monsider», allorché gli fu contestato di aver ricevuto del denaro per il trasferimento del portiere croato, giocatore acquistato un anno prima dal Padova sotto la sua gestione. Il ricorso esperito fu tuttavia accolto e a maggio la CAF dispose la restituzione della tessera federale (fino ad allora l'allenatore svolse le sue mansioni clandestinamente). Dopo aver ottenuto una sofferta quindicesima posizione in classifica nella stagione d'esordio, durante quella successiva (1951-1952) fu però di nuovo congedato anticipatamente in ragione dei risultati negativi; il 21 novembre, tre giorni dopo la sconfitta per 0-1 in casa col Torino, la squadra fu affidata ad interim all'allenatore in seconda Perron per poi essere rilevata da Mario Perazzolo.
Fino ad allora Guttmann si era mostrato nervoso, trasmettendo questo stato d'animo ai giocatori, benché allo stesso tempo il club patisse anche vicissitudini di carattere economico che contribuirono a minare la serenità generale. Sebbene la squadra avesse dimostrato comunque una buona condizione atletica, la negativa situazione in classifica rese tuttavia l'allenatore inviso alla tifoseria. Nel 1952 integrò lo staff tecnico della Nazionale ungherese, affiancando Gusztáv Sebes.
Nel 1953 diresse il Quilmes nella seconda divisione Argentina, rimanendo alla guida di quest'ultimo club — dove militava un giovane Humberto Maschio — solo per sei giornate, trascorse le quali fu licenziato. Sempre nel Paese sudamericano provò a raggiungere un accordo col più blasonato Boca Juniors, ma la divergenza tra domanda e offerta impedì che fosse sottoscritto un contratto; a ciò si aggiunsero i problemi di salute della moglie, cui i medici consigliarono di soggiornare in una località mediterranea, perciò nell'ottobre di quello stesso anno Guttmann si accordò coi ciprioti dell'APOEL.
Nonostante il vincolo col club scadesse solo nel settembre del 1954, questo fu sciolto già nel novembre del 1953, quando il tecnico tornò in Italia ingaggiato dal Milan. Prima di accettare, chiese delle informazioni riguardanti la squadra al connazionale Lajos Czeizler, al tempo C.T. della Nazionale italiana e già alla guida del Milan nel recente passato, il quale diede il suo parere positivo. Guttmann subentrò dunque a campionato in corso, alla nona giornata, ad Arrigo Morselli, ma il rendimento incostante impedì alla squadra di andare oltre il terzo posto ex aequo alla Fiorentina, a sette punti dall'Inter campione.
Nel 1954-1955 la proprietà del club fu rilevata da Andrea Rizzoli, un ricco industriale desideroso di imporsi nel mondo del calcio che allestì una formazione altamente competitiva, aggiungendo il campione uruguaiano Juan Alberto Schiaffino ad altri importanti giocatori già in rosa come Nils Liedholm e Gunnar Nordahl, che assieme a Gunnar Gren avevano composto il celebre trio svedese del Gre-No-Li. L'allenatore lanciò Cesare Maldini (prelevato dalla Triestina), il quale sotto la sua gestione tecnica divenne lo stopper titolare della squadra, e istruì il portiere Lorenzo Buffon ad effettuare delle parate semplici dicendogli «Piccola cosa più piccola cosa fa grande capolavoro».
Quanto all'attacco dichiarò: «Io ho un determinato numero di uomini con caratteristiche ben definite. Devo sfruttarli nel compito per cui sono adatti. Nordahl e Ricagni sono due centravanti e nient'altro. Sta bene. Sørensen è mezz'ala e così pure Schiaffino. Io metto il pompierone svedese e l'argentino [Nordahl e Ricagni] come punte avanzate e faccio lavorare di spola il danese e l'uruguayano [Sørensen e Schiaffino]», mentre l'ala mancina Frignani fu rassicurata così: «Vedrai che in campionato si accorderanno e tu rimarrai libero come un passerotto, allora i tuoi colleghi ti passeranno palloni su palloni». Il modulo, nonostante le variazioni in avanti, continuò a essere in linea al classico WM in difesa, reparto innanzi al quale fu collocato Liedholm, reinventato come centromediano.
L'avvio di campionato fu positivo e il Milan ottenne nove vittorie e un pareggio nelle prime dieci giornate, ma nonostante ciò Guttmann fu sollevato dall'incarico, con la squadra prima in classifica, dopo diciannove partite, a causa di una flessione di risultati che nei primi sei turni del girone di ritorno fruttò una sola vittoria. Decisiva fu la sconfitta per 1-3 patita per mano della Sampdoria, alla quale era nel frattempo passato Czeizler, collega con cui peraltro Guttmann aveva avuto un alterco in un locale pubblico poche settimane prima. Le ragioni della scelta, presa dopo una riunione di diverse ore dei vertici societari, furono addebitate alla scarsa condizione atletica della squadra e dunque alla responsabilità dell'allenatore, ma anche al venir meno della fiducia da parte dei giocatori; questo quadro fu aggravato prima dai problemi fisici e poi dalla squalifica del regista Schiaffino, elemento fondamentale.
A sua discolpa Guttmann reclamò di essere stato privato dei giocatori migliori per via delle convocazioni della Nazionale e degli infortuni, circostanze che in un frangente lo portarono a poter disporre di solo otto componenti della rosa. Infine, stando a quanto riportato dalla stampa italiana all'epoca, abbandonò il Milan sorridendo e facendo un inchino ai giornalisti accorsi, sebbene altre fonti riportino che alla successiva conferenza stampa affermò: «Sono stato licenziato anche se non sono né un criminale né un omosessuale. Addio»; segnato dall'episodio, da quel momento in avanti chiese che nei suoi contratti fosse inserita una clausola che impedisse alle società di licenziarlo nel caso in cui la squadra occupasse il primo posto della classifica. Il club si aggiudicò lo scudetto col sostituto Héctor Puricelli, che fino ad allora aveva avuto il ruolo di seconda guida tecnica.
Guttmann passò quindi la stagione successiva al neopromosso Lanerossi Vicenza, in un'annata segnata da un avvenimento extra calcistico verificatosi precedentemente. Il 2 aprile del 1955, mentre era a Milano alla guida della sua automobile americana, aveva investito due scolari (uno dei quali perì), e per tale reato nel novembre dello stesso anno fu rinviato a giudizio, fatto che lo portò ad abbandonare l'Italia. Il 12 aprile 1956 il Lanerossi comunicò la sua sostituzione con Umberto Menti, specificando che «l'appassionato allenatore ungherese [...] ha manifestato la sua necessità di riposo». Fino all'8 aprile, data dell'ultima partita diretta da Guttmann (ventiseiesimo turno), la squadra aveva raccolto solo ventitré punti che valevano la terzultima posizione in classifica alla pari col Bologna. Nel novembre di quell'anno Guttmann firmò un contratto con l'Atlético Madrid, ma ciò nonostante non assunse la carica.
Sul finire del 1956, da direttore tecnico dell'Honvéd, si spostò in Sudamerica per una tournée assieme a celebri giocatori ungheresi come Puskás, Kocsis, Lóránt e Czibor, decidendo di rimanere in Brasile dopo che l'Ungheria si trovò in uno stato di agitazione come conseguenza della rivoluzione antisovietica.
Nel 1957 Guttmann assunse la guida del San Paolo e importò metodi d'allenamento innovativi, facendo appendere ai pali e alla traversa della porta dei vecchi pneumatici che i giocatori avrebbero dovuto centrare calciando il pallone, un esercizio che intendeva migliorarne la mira; fece sì che le partite fossero precedute da una fase di riscaldamento e durante gli allenamenti assegnò a ciascun componente della squadra un proprio pallone; si impegnò inoltre nel perfezionare le doti dell'ala sinistra Canhoteiro, efficace nel dribbling ma non nel tiro, intrattenendosi alla sera con questi in specifiche sedute dall'allenamento al fine di potenziarne le capacità balistiche.
La squadra ebbe in campionato un avvio altalenante, ma con l'acquisizione del campione Zizinho ottenne otto vittorie e due pareggi, vincendo la competizione grazie al trionfo nella partita decisiva contro il Corinthians, avversario in lizza per il titolo, all'ultima giornata (3-1). Nel 1958 Guttmann fu prima momentaneamente sostituito per sei partite, a cavallo tra gennaio e febbraio, da Manoel Raymundo, per poi lasciare definitivamente il club a luglio a campionato ancora in corso, dopo averlo diretto per novantasette partite complessive, sostenendo di avere dei problemi personali.
L'allenatore ebbe inoltre il merito di introdurre nel Paese sudamericano il modulo 4-2-4, che venne ricalcato dalla Nazionale locale in occasione dei vittoriosi Mondiali del 1958 in Svezia. La mossa tattica di Guttmann consistette nell'arretrare, rispetto allo schieramento WM (3-2-2-3) a quel tempo in voga, un mediano a stopper e un interno a mediano, con la dichiarata intenzione di rafforzare la difesa. Dato il successo ottenuto con detto modulo, l'allora direttore tecnico del San Paolo, l'oriundo campano Vicente Feola, ebbe la felice intuizione di riproporlo allorché fu nominato Commissario tecnico della Selezione brasiliana, che come accennato conquistò il primo titolo mondiale della sua storia. Non si trattò di una novità assoluta, bensì di un indirizzo tattico già adottato dal movimento calcistico magiaro; Dino Sani, centrocampista del club in quel periodo, ha infatti ricordato che «il San Paolo di Béla Guttmann era il volto dell'Ungheria».
Successivamente Guttmann tornò in Europa, stabilendosi in Portogallo. All'inizio del novembre del 1958 sostituì Otto Bumbel alla guida del Porto, club col quale siglò un accordo che prevedeva una retribuzione pari a trecento contos annuali, cui potevano assommarsi altri cento in caso di vittoria della Coppa nazionale. A metà febbraio, la squadra si trovava a quattro punti dal Benfica capolista e ad uno dal Belenenses, ma compiendo una rimonta nelle giornate successive riuscì ad arrivare all'ultima partita del campionato con lo stesso punteggio dei rivali di Lisbona. Se entrambe le squadre avessero vinto, per conquistare il titolo si sarebbe reso necessario applicare il criterio della differenza reti e il Benfica avrebbe dovuto segnare almeno quattro gol in più rispetto al Porto; il 3-0 impartito da questi alla CUF rese tuttavia vana la vittoria per 7-1 ottenuta dai concorrenti ai danni del Torreense (peraltro anche grazie alla direzione compiacente dell'arbitro Inocêncio Calabote, subito dopo radiato).
Guttmann poté festeggiare quello che egli stesso definì come il suo successo in campionato più drammatico e, in onore dello stesso, i dirigenti del Porto lo omaggiarono con un logo del club in diamanti, ignari che però il tecnico aveva già raggiunto un'intesa per l'anno seguente proprio con l'avversario appena sconfitto. È dunque da allenatore in pectore del Benfica che Guttmann diresse ancora una volta il Porto nella successiva finale della Taça de Portugal, che, per ironia della sorte, lo vedeva contendere il trofeo nuovamente al club lisbonese, il quale se lo aggiudicò con una vittoria per 1-0. Conclusa la stagione col sancito cambio di club, Guttmann addusse come motivazione il clima umido della città di Oporto, che ritenne dannoso per la sua salute, e, come già avvenuto al Milan, il suo posto fu rilevato da Puricelli.
Per la stagione 1959-1960 Guttmann chiese al Benfica un compenso di quattrocento contos annuali più centocinquanta per la vittoria in campionato, cinquanta per la coppa nazionale e duecento per la Coppa dei Campioni; un dirigente, dubbioso circa la possibilità di conquistare l'ultimo trofeo, rilanciò dicendo di chiederne non duecento ma trecento. L'allenatore, subentrato al brasiliano Otto Glória, confermò il modulo offensivo del collega ma vi aggiunse maggiore concretezza, tagliando inoltre venti giocatori della prima squadra e promuovendone alcuni dalle giovanili. Allo stesso tempo fu responsabile dell'acquisizione di José Torres, da lui arruolato dopo un mese in prova. Ancora una volta Guttmann vinse il campionato all'esordio con un nuovo club, occasione in cui il Benfica perse solo una partita, all'ultima giornata, contro il Belenenses.
La squadra si aggiudicò la competizione anche l'anno successivo, infilando di nuovo diversi risultati positivi, tanto che nell'arco di tutto il campionato perse solo sei punti tra quelli a disposizione. Ma soprattutto, in quella stessa stagione, conquistò la sua prima Coppa dei Campioni. Il Benfica sconfisse in finale il Barcellona giocando una gara tatticamente impeccabile, interrompendo così l'egemonia del Real Madrid, vincitore del torneo in tutte le cinque edizioni precedenti. Il giocatore portoghese José Augusto, che disputò quella partita, ricorda che «si rivelò veramente decisivo il contributo di Béla Guttmann, psicologo per eccellenza, esemplare nel modo in cui ci motivò per la partita, mentre forgiava una strategia che puntava allo strangolamento del calcio degli spagnoli, con Neto e Mário João chiamati a svolgere compiti di considerevole importanza, mentre in attacco, io, Santana e José Águas, Coluna e Cavém tentavamo di fare il resto, sforzandoci di battere una difesa quasi granitica».
Con tale successo, il Benfica ottenne sette vittorie nella manifestazione europea, un record per il club che fu eguagliato quasi trenta anni dopo dalla squadra allenata da Sven-Göran Eriksson nel 1989-1990 e superato nel 2009-2010, ma in Europa League, da quella di Jorge Jesus (registrando nove volte il massimo risultato). Nel costruire quella formazione, Guttmann fece affidamento su quattro giocatori provenienti dalle colonie portoghesi in Africa: l'attaccante José Águas, il portiere Costa Pereira e i centrocampisti Joaquim Santana e Mário Coluna. Nel 1961-1962 il Benfica si rafforzò con l'ingresso in squadra in pianta stabile di un altro calciatore di origine africana, il mozambicano Eusébio (arrivato al termine della stagione precedente). Guttmann giocò un ruolo fondamentale nell'acquisizione di questi, giacché fu Bauer (suo giocatore al San Paolo) a segnalarglielo, dopo un incontro nella bottega di un barbiere. Si preoccupò inoltre di far ambientare il nuovo giocatore (allora diciottenne), incoraggiandolo e invitando i compagni a stargli vicino.
L'inserimento dell'attaccante, che fu determinante in quella stagione, lo portò a cambiare in parte l'assetto della squadra, facendo in modo che la posizione di Mário Coluna venisse arretrata e ottenendo una propensione offensiva ancora più spiccata. La stagione cominciò negativamente: in forza della conquista della Coppa dei Campioni dell'anno precedente, il Benfica disputò la Coppa Intercontinentale contro il Peñarol Montevideo, perdendola dopo tre confronti (vittoria per 1-0 al primo, sconfitta per 0-5 al secondo e per 1-2 ai play-off); Guttmann litigò con la dirigenza accusandola di aver mal organizzato la trasferta, uno dei motivi che a fine annata lo portarono alla rottura col club.
L'allenatore lasciò poi tutti di stucco quando alla vigilia della semifinale di Coppa dei Campioni contro il Tottenham Hotspur annunciò che al termine della stagione avrebbe abbandonato il club, aggiungendo inoltre che avrebbe gradito allenare in Inghilterra; ma si trattava in realtà di una mossa volta a disturbare gli avversari col clamore destato presso la stampa, dacché la decisione era stata presa già da tempo. Il Benfica, dopo aver sconfitto gli inglesi in una difficile semifinale, giunse all'atto conclusivo del torneo per il secondo anno di seguito, avendo come avversario il Real Madrid di Puskás e Alfredo Di Stéfano. Il primo tempo si concluse col punteggio di 3-2 per gli spagnoli, ma nello spogliatoio Guttmann, davanti ai giocatori delusi, disse: «La partita è vinta. Loro sono morti». Nella seconda parte dell'incontro operò un cambiò determinante, assegnando a Cavém la marcatura di Di Stéfano al fine di privare Puskás dei rifornimenti; il Benfica vinse per 5-3, grazie anche ad una doppietta di Eusébio. Il campionato fu concluso al terzo posto, e quando chiesero a Guttmann il perché della mancata vittoria, rispose sottolineando come il Benfica non avesse «il culo per sedersi su due sedie», frase che in Portogallo è divenuta celebre. La conquista della Coppa dei Campioni lo indusse tuttavia a chiedere il pagamento di un premio, ma la dirigenza glielo negò affermando che nel contratto non fosse presente una clausola contenente tale previsione. Guttmann disse «Ho avuto quattromila dollari in meno per aver vinto la Coppa dei Campioni rispetto al Campionato portoghese. Nessun tentativo è stato fatto dai dirigenti per cambiare la situazione» e, come conseguenza, avrebbe lanciato una maledizione:Da quel momento la squadra ha perso tutte le finali di Coppa dei Campioni disputate, cinque, oltre a tre finali di Coppa UEFA/Europa League (due consecutivamente nel 2013 e nel 2014) e una di Coppa Intercontinentale, per un totale di nove finali in competizioni internazionali, nonché due finali di UEFA Youth League. Nel 1990, in occasione della partita Benfica-Milan che si giocava a Vienna, Eusébio pregò senza successo sulla tomba del suo ex allenatore. Guttmann aggiunse anche che era sua intenzione abbandonare il club per non poter allenare «quattordici commendatori», titolo del quale era stato insignito al pari dei giocatori da parte del dittatore Antonio Salazar grazie all'ultima vittoria, e che «la terza stagione è quasi sempre mortale per un allenatore».
L'annunciata conclusione del rapporto col Benfica aveva già attratto l'attenzione del giornale londinese Evening Standard, il quale aveva dedicato al fatto la prima pagina, e il Port Vale, sprovvisto di un allenatore, propose un ingaggio a Guttmann, che però non volle dirigere una squadra della terza divisione inglese. Andò dunque in Uruguay e allenò il Peñarol, la squadra che l'anno prima aveva sconfitto il Benfica nella Coppa Intercontinentale, già due volte vincitore della Copa Libertadores grazie alla presenza di importanti giocatori, tra i quali Alberto Spencer e Juan Joya.
Provò subito a cambiare il modo di giocare, imponendo ai calciatori di passare rapidamente il pallone, ma la tattica si rivelò di difficile attuazione sia perché il calcio uruguaiano era tipicamente propenso alla difesa e al contropiede, sia perché molti giocatori erano ormai giunti all'età matura e dunque refrattari a mutare abitudini di gioco ormai consolidate; Guttmann attribuì però tali problemi al manto erboso dello stadio, che paragonò a «un campo per piantare le patate». Era inoltre anziano e aveva difficoltà a preparare fisicamente i giocatori, giacché era lui stesso ad occuparsi di tale pratica in allenamento, lavorando di conseguenza poco. Altri aspetti controversi riguardarono alcune scelte tattiche discutibili (in una partita schierò l'attaccante Julio Abbadie da terzino sinistro e in un'altra il terzino Matosas da centrocampista centrale) e la lingua, dato che l'allenatore non parlava lo spagnolo e risolveva mischiando portoghese ed italiano.
Nella Copa Libertadores la squadra, campione in carica, raggiunse la finale, perdendola contro il Santos dopo tre incontri. Con la vittoria dei brasiliani al primo turno e quella del Peñarol al secondo, l'assegnazione del titolo fu decisa da un play-off. La stampa uruguaiana sottolineò la necessità di neutralizzare Pelé, miglior giocatore del Santos, e Guttmann apprestò a tal fine uno schema; ciascun difensore centrale fu incaricato di marcare distintamente l'attaccante ogni volta che si fosse avvicinato alla propria zona di competenza, mentre il compagno che di volta in volta risultava libero dall'incombenza avrebbe dovuto presidiare la porzione di campo rimasta così scoperta; i centrocampisti furono chiamati a dar loro manforte e al portiere fu chiesto di porre attenzione ai palloni che giungevano nell'area piccola, giacché Pelé era pericoloso nei colpi di testa.
Nonostante detti accorgimenti, Pelé segnò due reti, che sommate ad un autogol iniziale determinarono la sconfitta del Peñarol per 0-3. La parentesi di Guttmann col Peñarol durò appena cinque mesi, solo al termine dei quali era riuscito ad imparare il nome dei giocatori; fu sostituito in ottobre da Peregrino Anselmo, che conquistò la vittoria in campionato.
Nel 1963 il Benfica provò per la prima volta a riportare Guttmann alla guida della squadra, insoddisfatto del gioco troppo difensivo avuto nella prima stagione senza la sua gestione tecnica, ma il compenso da lui richiesto fu ritenuto eccessivo; pretese infatti uno stipendio di cinquecento contos netti annuali, un premio dello stesso ammontare per la conquista della Coppa dei Campioni, un'abitazione lussuosa, una vettura con automobilista e ferie pagate in Austria. Tale richiesta era a suo dire giustificata dal fatto che il Benfica da lui costruito aveva continuato a vincere, facendo sì che il club avesse potuto guadagnare molto grazie al suo operato e, di conseguenza, avrebbe dovuto riconoscergli ciò con un emolumento adeguato.
Dopo aver rifiutato un'offerta dello Sporting Lisbona per non volere affrontare il Benfica come avversario, Guttmann tornò in Austria. Nel marzo del 1964 fu nominato supervisore della Nazionale affiancando Josef Walter, mentre contestualmente Joschi Walter divenne Capitano Federale dell'ÖFB. Quest'ultimo rassegnò le dimissioni in ottobre stante le difficoltà a riformare il sistema — scopo prefissatosi — e Guttmann fece altrettanto, spinto anche da una campagna stampa antisemita nei suoi confronti.
Il Benfica si fece di nuovo avanti per la stagione 1965-1966 e Guttmann questa volta accettò, andando tuttavia incontro ad un'annata senza successo. Alla vigilia della partita di andata del quarto di finale di Coppa dei Campioni contro il Manchester United, diffuse la voce che i suoi giocatori erano ormai vecchi e appagati, per fare in modo che gli avversari li sottovalutassero, ma l'affermazione fu malintesa, al punto che fu necessaria una riunione d'emergenza per spiegare ai calciatori del Benfica che si trattava solo di una delle sue schermaglie verbali per disorientare la squadra rivale. I dirigenti del club gli proibirono comunque di parlare nuovamente, decisione che portò Guttmann ad annunciare che quella sarebbe stata la sua ultima stagione da allenatore per la società.
Il Benfica perse la gara di ritorno, giocata in casa, per 1-5, e in ragione della sconfitta il Dipartimento calcistico del club propose alla Direzione il licenziamento dell'allenatore, ma questa preferì una soluzione alternativa e meno estrema, consistente nell'affidare il ruolo di «allenatore di campo» a Fernando Cabrita. Tenendo conto dei due distinti periodi, Guttmann diresse il Benfica in 162 partite (113 V, 27 N, 22 P); il debutto si ebbe il 20 settembre 1959 in Benfica 4 — Setúbal 1, mentre l'ultima occasione in cui sedette sulla panchina del club di Lisbona fu il primo maggio del 1966 per Belenenses 1 — Benfica 3. Quanto alle competizioni europee, totalizzò 22 partite (14 V, 3 N, 5 P), esordendo ad Edimburgo il 29 settembre 1960 in Hearts 1 — Benfica 2 e chiudendo il 9 marzo 1966 con la sopracitata disfatta casalinga con i Red Devils.
Nel 1966 fu ingaggiato dagli svizzeri del Servette, allorché il presidente della società, Marcel Righi, sollevò dall'incarico l'allenatore-giocatore Roger Vonlanthen come conseguenza dei deludenti risultati avutisi in avvio di stagione (quattro sconfitte consecutive in campionato). Al termine del girone d'andata Guttmann condusse la squadra a nove punti dalla capolista Zurigo, ma fu eliminato dalla Coppa Svizzera. L'allenatore incrinò anche i suoi rapporti con la stampa per aver millantato di aver vinto il Campionato italiano con il Milan, abbandonando definitivamente il club di sua sponte nel marzo del 1967, con la partita persa contro lo Slavia Sofia ai quarti della Coppa delle Coppe, costata l'esclusione dalla competizione.
Nella restante parte del 1967 ebbe una breve e negativa esperienza coi greci del Panathīnaïkos, dopo la quale rimase inattivo per alcuni anni, fino a quando prese la guida dell'Austria Vienna dal marzo del 1973 fino al termine della stagione. L'annata successiva il Porto gli affidò nuovamente la squadra, ma il rapporto si interruppe in dicembre in circostanze infelici: al 13º minuto della tredicesima giornata di campionato, il centrocampista della squadra Pavão morì in campo per ragioni mai del tutto chiarite; l'autopsia stabilì che il decesso fu causato da una lesione delle capsule renali dovuta ad un brusco scarico di adrenalina, che però non fu possibile spiegare.
Guttmann in passato era stato sospettato di aver fatto ricorso al doping, e in particolare era noto che la moglie di Costa Pereira, giocatore del Benfica, lo aveva redarguito perché il marito passava delle notti insonni in stato di euforia, a suo dire dovuto alla somministrazione di strane pillole; Guttmann, che assicurava che fossero solo delle vitamine, era solito aggiungerle, talvolta di nascosto, nella minestra che veniva servita ai calciatori, e inoltre offriva loro un infuso di limone caldo e molto zuccherato. Dopo l'episodio l'allenatore lasciò il club e fece ritorno a Vienna, terminando allo stesso tempo la sua carriera.
(DE)  Detlev Claussen, Béla Guttmann: Weltgeschichte des Fussballs in einer Person, Berenberg, 2006. ISBN 3-937834-11-7
(DE)  Jenõ Csaknady, Die Bela Guttmann story: hinter den Kulissen des Weltfussballs, Verlag Bintz-Dohany, 1964. ISBN non esistente
(DE)  R. Keifu, Die Trainerlegende. Auf den Spuren Bela Guttmann, Agon, 2001. ISBN 3-89784-180-0
(DE)  Ludwig Tegelbeckers, Béla Guttmann. Weltenwanderer ohne Kompromiss in Davidstern und Lederball: die Geschichte der Juden im deutschen und internationalen Fussball, Verlag Die Werkstatt, 2003. ISBN 3-89533-407-3
 Statistiche da allenatore in Italia su Wikicalcioitalia.info, su wikicalcioitalia.info.
(RU) Biografia su Championat.ru, su championat.ru. URL consultato il 6 novembre 2008 (archiviato dall'url originale il 30 gennaio 2012).
Béla II d'Ungheria detto il Cieco (1110 circa – 13 febbraio 1141) fu re d'Ungheria dal 1131 al 1141.
Il suo governo viene generalmente considerato pacifico nonostante i tragici eventi della sua gioventù.
Figlio del principe Álmos, fu accecato insieme al padre da suo zio Colomanno, per permettere la successione al trono d'Ungheria a Stefano II d'Ungheria, figlio di Colomanno.
Béla fu sostenuto dai nobili ungheresi e salì al trono dopo il regno di Stefano II, che lo richiamò dall'esilio in Costantinopoli.
Nel 1136 invase per la prima volta la Bosnia, instaurandoci lo stato vassallo chiamato Banato di Bosnia, che assegnò inizialmente come titolo onorifico al figlio Ladislao.
Riuscì a sconfiggere gli eserciti russi e polacchi e penetrò in Polonia. Strinse amicizia con Giovanni di Grecia e Lotario II.

I Belgrade Blue Dragons sono una squadra di football americano di Belgrado, in Serbia; fondati nel 2003, hanno giocato nel 2013 la finale di CEFL Cup, dove sono stati sconfitti da Cineplexx Blue Devils.

Flavio Belisario (in latino: Flavius Belisarius; Germania, 500 circa – Costantinopoli, 565) è stato un generale bizantino, servì sotto Giustiniano I (527-565) ed è considerato uno dei più grandi generali bizantini.Nato nella città di Germania nell'Illirico, Belisario intraprese la carriera militare, entrando a far parte dapprima delle guardie del corpo addette alla persona dell'Imperatore Giustino I (518-527) e poi diventando magister militum (generale). Si distinse nella guerra iberica contro i Sasanidi, per poi salvare il trono dell'imperatore bizantino Giustiniano sedando con successo la rivolta di Nika (532). Successivamente, Giustiniano gli affidò il comando delle sue grandi guerre di conquista in occidente: la prima, la guerra vandalica, combattuta contro il regno africano dei Vandali (533-534), la seconda, la guerra gotica, svoltasi nel regno d'Italia sotto il dominio degli Ostrogoti (535-540). Le due campagne ebbero buon esito: Belisario riuscì non solo a sottomettere tutto il Nord Africa e gran parte dell'Italia, ma anche a condurre il re vandalo Gelimero e il re goto Vitige in catene ai piedi di Giustiniano. In seguito alla vittoria africana, Giustiniano gli concesse il trionfo e l'onore del consolato per l'anno 535. Richiamato a Costantinopoli, fu inviato in Oriente contro i Persiani.
Dopo due anni di guerra contro i Sasanidi, Belisario venne inviato per la seconda volta in Italia (544). A causa della scarsità di uomini e mezzi fornitigli da Giustiniano, non riuscì però a contrastare efficacemente il nuovo re dei Goti Totila, che era riuscito a riconquistare quasi tutta la penisola. Tornato a Costantinopoli nel 548, ricoprì negli anni successivi alcuni incarichi di tipo religioso venendo inviato presso il Papa per cercare di convincerlo ad accettare la politica religiosa dell'imperatore (Tre Capitoli). Nel 559 fu di nuovo utile all'Impero riuscendo, alla testa di un esercito formato per lo più da contadini, a scacciare un'orda di barbari che stava devastando la Tracia mettendo in grande pericolo Costantinopoli.
Nonostante il suo notevole contributo alla difesa dell'Impero, Belisario cadde più volte in disgrazia con l'imperatore: accusato di tradimento, venne però ogni volta riabilitato. Secondo una leggenda che prese vigore nel medioevo, Giustiniano avrebbe ordinato di accecarlo riducendolo ad un mendicante e lo avrebbe condannato a chiedere l'elemosina per le vie di Costantinopoli, oppure, secondo una variante, presso la Porta Pinciana di Roma. Sebbene la maggioranza degli storici moderni non dia credito alla leggenda, la storia della cecità divenne un soggetto popolare per i pittori del XVIII secolo. Divenne uso comune rievocare il nome di Belisario per ricordare (e condannare) l'ingratitudine mostrata da alcuni sovrani nei confronti dei loro servitori.
Belisario nacque probabilmente a Germana o Germania (odierna Sapareva Banya, in Bulgaria), nei pressi del confine fra Illiria, Tracia e Macedonia. Da giovane militò nell'esercito bizantino, facendo parte del corpo di guardia personale dell'Imperatore Giustino I.Sposò Antonina, figlia di un auriga e di un'attrice. Ebbe da lei una figlia, Giovannina. Belisario aveva anche un figliastro, Fozio, nato dal precedente matrimonio di Antonina. Si può dedurre che avesse anche una figliastra dal fatto che Antonina avesse un genero di nome Ildigero: il fatto che Ildigero fosse genero di Antonina implica, infatti, che avesse sposato una delle sue figlie, che però è certo che non fosse Giovannina; ciò, unito all'affermazione di Procopio secondo il quale Antonina ebbe molti figli prima del matrimonio con Belisario, conferma l'esistenza implicita di una figliastra.
Le sue prime campagne militari avvennero intorno al 526, quando, insieme al suo collega Sitta, condusse i suoi uomini a compiere un'incursione nell'Armenia persiana, dalla quale si ritirarono con un consistente bottino e con molti prigionieri. Una seconda campagna in Armenia, avvenuta poco tempo dopo, fu invece fallimentare, dato che le truppe di Belisario e Sitta vennero sconfitte dalle truppe sasanidi condotte da Narsete e Arazio, che peraltro dopo non molto tempo sarebbero passate dalla parte bizantina. Nel 527 Belisario fu nominato Dux Mesopotamiae con sede a Dara.Uno dei suoi primi incarichi fu quello di costruire una fortezza a Mindouos per ordine del nuovo imperatore Giustiniano I (succeduto in quell'anno a Giustino I), ma non fu possibile portare a termine i lavori di fortificazione a causa dell'intervento di truppe sasanidi, che sconfissero le truppe di Belisario e rasero al suolo la fortificazione. Anche Zaccaria Scolastico parla di questa battaglia (avvenuta a nord di Nisibi), ma, insieme a Giovanni Malala, afferma che, prima ancora di questa sconfitta, Belisario perse una battaglia contro i Persiani a Tanurin (a sud di Nisibi), di cui Procopio non parla. Gli studiosi ritengono che avvennero due battaglie distinte, e che Procopio abbia fatto confusione tra le due battaglie, attribuendo erroneamente alcuni eventi della battaglia di Tanurin a quella di Mindouos.Secondo il resoconto di Zaccaria Scolastico, l'esercito bizantino, posto sotto il comando di Belisario, di Cutzes (fratello di Buze), Basilio, Vincenzo, e altri comandanti, e rinforzato dagli alleati Saraceni condotti da Atafar, marciò attraverso il deserto di Thannuris (Tanurin) per confrontarsi con i Persiani; quando i Persiani ne vennero a conoscenza, escogitarono un tranello, in cui l'esercito bizantino cadde in pieno, subendo perdite considerevoli: entrando nelle trincee persiane a tutta velocità, i Bizantini caddero nelle buche allestite dai difensori, venendo presi prigionieri. Cutzes fu così ucciso. Nella battaglia cadde anche il comandante saraceno Atafar, mentre tentava la fuga. Solo i cavalieri riuscirono a fuggire a Dara con Belisario, mentre i fanti furono o massacrati o fatti prigionieri. Poiché Procopio accusa Buze e Cutzes di essere stati troppo «imprudenti nello scontrarsi con il nemico», è possibile che la colpa della sconfitta fu attribuita soprattutto a loro, poiché avevano fatto cadere i loro soldati nella trappola persiana per eccesso di imprudenza, mentre Belisario non sembrerebbe aver ricevuto rimproveri per il suo operato. Sempre Zaccaria Scolastico, nello stesso capitolo, scrive che Belisario era un generale incorruttibile e non permetteva al suo esercito di commettere violenze ai danni dei contadini; inoltre, ci informa che all'epoca Belisario aveva al suo seguito Salomone, un eunuco proveniente dalla fortezza di Edribath, da cui veniva consigliato.Nel 529 ottenne la prestigiosa carica militare di magister militum per Orientem e ricevette l'ordine di marciare contro i Persiani. Belisario, allestito un esercito poderoso, si recò a Dara insieme al magister officiorum Ermogene, che lo assistette nell'organizzazione delle truppe; qui ricevette la notizia che i Persiani intendevano prendere d'assalto proprio la città di Dara. Era il giugno 530. Il comandante persiano era talmente sicuro della propria vittoria che il giorno precedente alla battaglia inviò a Belisario un messaggio sfrontato nel quale gli chiedeva di preparargli il bagno per il giorno successivo, certo che sarebbe riuscito a penetrare nelle mura. Belisario aveva invece ben allestito le difese, facendo scavare intorno alla città un alto fossato dotato di parecchie uscite, il cui scopo era di ostacolare la mobilità della cavalleria che costituiva uno dei punti di forza dell'esercito persiano. Belisario aveva a disposizione 25.000 soldati, e si trovava pertanto in inferiorità numerica rispetto all'armata persiana che poteva contare su 40.000 uomini. Anche in virtù di ciò, nonché in conformità al suo credo tattico, Belisario combatté una battaglia principalmente difensiva, studiando nei minimi dettagli un piano che potesse garantirgli con un alto grado di probabilità la vittoria: il fossato fu scavato in modo tale da favorire che la battaglia prendesse la direzione prevista dal generale e che le mosse dei Persiani fossero costrette e quindi prevedibili.Dopo aver respinto un primo assalto persiano, il terzo giorno la battaglia entrò nella fase decisiva. Belisario aveva previsto che i Persiani avrebbero probabilmente attaccato a mezzogiorno, sperando di trovare l'esercito bizantino intento nel pasto e quindi impreparato, e in questo modo riuscì a sventare il piano persiano. Inoltre, Belisario accettò il suggerimento del comandante degli Eruli, Faras, di nascondere gli Eruli dietro una collina in modo che nel momento più opportuno assalissero da dietro il nemico, e questo accorgimento si rivelò determinante: dopo le prime fasi equilibrate dello scontro, caratterizzato dal lancio di dardi e di lance, avvenne l'attacco a sorpresa degli Eruli posizionati dietro la collina, che mise in seria difficoltà i Persiani; dopo che l'esercito sasanide ebbe già perso tremila uomini, il comandante persiano decise di spostare gli Immortali (il corpo di guardia personale del re persiano), fino a quel momento mantenuti in riserva, nell'ala sinistra e ordinò loro di caricare l'ala destra bizantina; dopo alcuni successi iniziali, l'ala sinistra persiana fu messa in fuga dai soldati che fino a quel momento si erano tenuti inoperosi dentro il fossato; l'esercito persiano batté allora in ritirata e, nel corso della loro fuga, altri 5.000 soldati persiani perirono inseguiti dall'esercito di Belisario. Belisario era riuscito così a difendere l'importante fortezza di Dara dall'assalto nemico.
Nella primavera del 531 un esercito di 15.000 cavalieri persiani condotto da Azarete e rafforzato dagli alleati Lakhmidi condotti dal loro capo Alamundaro (al-Mundhir), invase il territorio bizantino, non attraversando però, come nelle precedenti scorrerie, la Mesopotamia, bensì la Commagene: il loro obbiettivo era saccheggiare le città siriane e soprattutto la più importante di esse, Antiochia. Belisario, dopo una iniziale esitazione sul da farsi, decise di andare incontro all'invasore alla testa di un esercito di 20.000 soldati, ma al contempo non trascurò di munire di adeguati presidi le fortezze della Mesopotamia in modo che non rimanessero esposte, prive di difese, a un'eventuale incursione a sorpresa per mano di un'altra armata persiana. I Persiani, ritenendo poco prudente affrontare in battaglia l'esercito bizantino, superiore numericamente, decisero allora di ritirarsi dalla zona; parimenti anche il generale bizantino riteneva contrario al suo credo tattico rischiare uno scontro in campo aperto contro un nemico che si stava già ritirando, e si accontentò di affrettare la loro ritirata inseguendoli ma prestando attenzione a non raggiungerli.Dopo molti giorni di cammino, i Persiani erano ormai giunti nei pressi di Callinicum, città nei pressi dell'Eufrate, prossimi ad attraversare il fiume per ritornare in territorio persiano; ma Belisario, che si trovava in quel momento nella città di Sūra, si trovò di fronte all'insubordinazione delle truppe, che intendevano imprudentemente rischiare una battaglia in campo aperto contro un nemico che si stava già ritirando. Secondo la versione di Procopio, il condottiero avrebbe tentato di persuadere i suoi soldati che non fosse opportuno affrontare un pericolo non necessario, dato che i Persiani stavano già battendo in una ritirata affrettata e di conseguenza, «se li costringiamo contro la loro volontà ad abbandonare il loro proposito di ritirarsi ed a venire a battaglia con noi, non otterremo alcun vantaggio se vinceremo (perché, del resto, uno dovrebbe sconfiggere un fuggitivo?), mentre se dovessimo perdere, cosa che può accadere, noi saremo privati della vittoria che ora abbiamo ottenuto, non essendone derubati dal nemico, ma avendola gettata via noi stessi, ed inoltre abbandoneremo la terra dell'imperatore aperta in futuro agli attacchi del nemico senza difensori». I soldati, tuttavia, non furono convinti dal discorso di Belisario, il quale, perso il controllo delle proprie truppe, fu costretto ad acconsentire alle loro richieste di scontrarsi in battaglia.La conseguente battaglia di Callinicum, combattuta il giorno di Pasqua (19 aprile 531), fu decisa in favore dei Persiani dalla fuga dal campo di battaglia, conseguente a una carica dell'esercito persiano, delle truppe ghassanidi facenti parte dell'esercito bizantino, che mise scompiglio nell'esercito di Belisario; in breve tempo la cavalleria, messa in enormi difficoltà, fu costretta alla fuga, lasciando la sola fanteria a combattere; quest'ultima, disponendosi in una particolare formazione a testuggine, detta fulcum, riuscì comunque a reggere agli attacchi persiani fino all'arrivo della notte, quando entrambe le armate si ritirarono; l'esercito bizantino riuscì a fuggire su un'isola sull'Eufrate grazie alla previdenza di Belisario che aveva fatto disporre numerose imbarcazioni sul fiume. La battaglia era così terminata con una sconfitta per i Bizantini, i quali erano tuttavia riusciti a infliggere pesanti perdite all'esercito persiano. Le perdite subite nel corso della battaglia costarono caro sia a Belisario che al generale persiano Azarete: il primo fu rimosso dal comando dell'esercito d'Oriente e richiamato a Costantinopoli, mentre il secondo, al ritorno a Ctesifonte, cadde in disgrazia presso il re persiano, giacché non solo non aveva conquistato nessuna fortezza ma aveva subito anche pesanti perdite nella battaglia contro Belisario.Le cause della sconfitta subita vanno ricercate soprattutto nel fatto che Belisario, a differenza di Dara, non ebbe la possibilità e il tempo di studiare attentamente il campo di battaglia o di prendere misure tali da aumentare le possibilità di vittoria, per esempio riducendo la mobilità della cavalleria persiana (come aveva fatto con il fossato che aveva fatto scavare a Dara); inoltre, mentre a Dara, Belisario, essendo su una collina, era in una posizione tale da fargli avere una visione complessiva del campo di battaglia e dell'andamento dello scontro e da permettergli di dare ordini opportuni e tempestivi ai suoi soldati, a Callinicum non ebbe tale possibilità. Belisario, ad ogni modo, combatté ancora una volta una battaglia principalmente difensiva.Le fonti divergono sulle responsabilità di Belisario: Procopio afferma che Belisario sarebbe rimasto sul campo di battaglia fino alla fine dello scontro, mentre al contrario Giovanni Malala lo accusa di essere fuggito vilmente abbandonando la fanteria. Non è da escludere che Procopio possa aver mentito su questo punto, per ridurre le responsabilità di Belisario, anche perché lo stesso storico di Cesarea omette opportunamente l'inchiesta condotta da Costanziolo. L'inchiesta indagò sulle responsabilità di Belisario sulle sconfitte a Tanurin e a Callinicum e il generale si difese attribuendo la sconfitta di Callinicum all'insistenza dei soldati a combattere una battaglia non necessaria, versione confermata da Ermogene che intervenne in sua difesa; alla fine Belisario fu prosciolto dalle accuse, ma fu comunque rimosso dal comando dell'esercito d'Oriente e richiamato a Costantinopoli. La sconfitta subita, in ogni modo, non ebbe per Bisanzio effetti negativi a lungo termine, dato che gli stessi vincitori persiani, oltre a non aver conquistato alcuna città, avevano subito pesanti perdite. Nel 532, con la stipula della cosiddetta «pace eterna» tra Giustiniano e il nuovo sovrano persiano Cosroe I, ebbe termine la guerra iberica.
L'11 gennaio 532 aveva un ruolo da ufficiale quando, all'inaugurazione dei giochi di Costantinopoli, scoppiò la rivolta di Nika; essa prese spunto dalle rivalità presenti fra le diverse tifoserie nelle corse dei carri al Circo. I disordini che ne scaturirono durarono sei giorni, ed arrivarono quasi a rovesciare il trono dell'imperatore Giustiniano I; i ribelli avevano proclamato imperatore Ipazio, nipote dell'imperatore Anastasio (491-518), e Giustiniano, ormai sfiduciato, aveva deciso di abbandonare il trono e la capitale; tuttavia un discorso di Teodora, nel quale l'Augusta dichiarava di preferire la morte all'esilio e alla perdita della dignità regale, fu sufficiente a convincere l'Imperatore a non arrendersi; egli dunque ordinò a Belisario e al magister militum per Illyricum, Mundo, di reprimere nel sangue la rivolta. L'impresa ebbe successo, come narra Procopio:
Le sue capacità gli valsero il comando di una imponente spedizione contro il regno dei Vandali, organizzata nel 533-534. Sui motivi che spinsero Giustiniano ad affidare il comando proprio a Belisario è possibile formulare solo ipotesi. Belisario era stato appena prosciolto dall'inchiesta che aveva indagato sulle sue responsabilità nella sconfitta di Callinicum, e inoltre aveva dimostrato la propria fedeltà nella repressione della rivolta di Nika; e, anche se non era riuscito sempre vittorioso contro i Persiani, nella battaglia di Dara aveva dimostrato delle indubbie potenzialità, che potrebbero aver spinto Giustiniano a rinnovargli la fiducia; inoltre, non è da escludere che nella scelta di Giustiniano influisse anche il fatto che, a differenza della maggioranza degli altri ufficiali (che erano di madrelingua greca), Belisario fosse di madrelingua latina, e che quindi potesse accattivarsi con maggiore probabilità il favore delle popolazioni native dell'Africa che parlavano appunto il latino. Comunque siano andate le cose, il generale riottenne la carica di magister militum per Orientem, anche se non è nota la data della sua riassunzione (è attestato detenere di nuovo questa carica a partire dal febbraio 533), e con tale titolo allestì i preparativi per la spedizione contro i Vandali. L'Imperatore gli diede inoltre pieni poteri, conferendogli inoltre un nuovo titolo, equivalente a quello di Imperator, che Procopio denomina strategos autokrator ("generalissimo"). I Bizantini, all'interno del progetto di Giustiniano di recuperare l'egemonia imperiale romana sulle regioni del Mediterraneo (Renovatio Imperii), possedevano motivazioni sia politiche, sia militari per imbastire e implementare un tale piano di conquista. Il re vandalo Ilderico, favorevole all'autorità di Costantinopoli, era stato deposto e assassinato dall'usurpatore Gelimero, fornendo a Giustiniano un pretesto legale per intervenire. In ogni caso Giustiniano ambiva al controllo del territorio dei Vandali nel Nord Africa, vitale per garantire ai Bizantini l'accesso al Mediterraneo occidentale.
Nel giugno del 533 Belisario salpò per l'Africa: dopo una sosta in Sicilia, il 31 agosto 533, sbarcò nella città di Leptis Magna (nell'odierna Libia), a partire dalla quale marciò lungo la costa verso la capitale dei Vandali, Cartagine. I Bizantini furono favoriti da rivolte contro la dominazione vandalica scoppiate in Tripolitania e in Sardegna, che ottennero ben presto il sostegno imperiale e che costrinsero i Vandali a dividere le loro forze su più fronti. Inoltre il grosso della flotta vandalica, contenente 5.000 soldati, era partita per reprimere la rivolta in Sardegna, mentre una buona parte dell'esercito vandalico, alla testa di re Gelimero, era impegnato in Bizacena a combattere contro i Mauri. Approfittando del fatto che la potente flotta vandalica fosse in quel momento impegnata a reprimere la rivolta in Sardegna, i Bizantini riuscirono a sbarcare in Africa senza difficoltà, marciando rapidamente verso Cartagine. Durante l'avanzata, Belisario punì prontamente alcuni soldati rei di aver commesso violenze ai danni delle popolazioni locali e in un'arringa raccomandò ai suoi soldati di astenersi dal commettere violenze contro i Romani dell'Africa, in modo da non perdere il loro appoggio contro i Vandali. Ristabilita la disciplina delle proprie truppe, l'esercito di Belisario si astenne da quel momento in poi dal commettere violenze contro le popolazioni locali.
A dieci miglia da Cartagine, le forze di Gelimero (che aveva appena ucciso Ilderico) e quelle bizantine si scontrarono nella battaglia di Ad Decimum il 13 settembre 533. Gelimero aveva intenzione di attaccare contemporaneamente su tre lati con tre differenti armate l'esercito bizantino proprio laddove la strada si restringeva, togliendo così al nemico ogni via di fuga. Il piano era ingegnoso ma la mancanza di coordinazione tra le tre armate vandale e il fatto che Belisario avesse mandato in avanguardia alcuni contingenti per ridurre il rischio di imboscate lo fecero fallire. Le armate vandaliche di Ammata e Gibamundo, poco consistenti, si imbatterono infatti in due reggimenti bizantini mandati in avanguardia e furono da essi messi in fuga. Nel frattempo Belisario, disprezzando la propria fanteria, aveva deciso di non utilizzarla nello scontro contro i Vandali, collocandola in un accampamento fortificato. Decise poi di inviare in avanguardia i Foederati, ma costoro si imbatterono nell'esercito di Gelimero e furono da essi messi in fuga. I Bizantini rischiarono la sconfitta, ma Gelimero fu distratto dalla notizia della morte di suo fratello in battaglia, e non si curò di inseguire i fuggitivi, perdendo una notevole opportunità. Lo sbandamento che seguì consentì all'esercito del generale bizantino di ricompattarsi, di vincere la battaglia e di conquistare Cartagine. Vi fece il suo ingresso trionfale domenica 15 ottobre 533, accompagnato dalla moglie Antonina, avendo scelto di risparmiare Cartagine dal saccheggio e dal massacro.Belisario provvedette immediatamente a riparare le mura della città per renderla in grado di sostenere un possibile assedio. Nel frattempo Gelimero, fuggito nella pianura di Bulla Regia, richiamò l'esercito di suo fratello Zazo, che aveva appena represso la rivolta in Sardegna, e, rinforzato dalle sue truppe, marciò verso Cartagine. Tagliò l'acquedotto e bloccò l'arrivo di rifornimenti nella città, sperando di prenderla per fame. A metà dicembre Belisario decise di porre fine alla guerra marciando contro l'esercito di Gelimero, accampato a Ticameron. Belisario ancora una volta lasciò indietro la fanteria, combattendo unicamente con la cavalleria; la fanteria arrivò sul campo di battaglia unicamente a battaglia già decisa. Dopo ripetute cariche, i cavalieri corazzati bizantini riuscirono a rompere le linee nemiche, provocando la fuga dei Vandali e saccheggiando il loro accampamento. Belisario tuttavia stentò a riportare la disciplina nel suo esercito, intento a razziare l'accampamento vandalo, e temette che i Vandali ne avrebbero approfittato per attaccarli; ciò tuttavia non si verificò. Gelimero fuggì sul Monte Papua, dove avvenne la sua resa, all'inizio del 534. Le province del Nord Africa, la Sardegna, la Corsica e le Isole Baleari ritornarono così sotto il dominio romano.Anche se è degno di nota il fatto che Belisario fosse riuscito a conquistare l'Africa ai Vandali con la sola cavalleria, e quindi con meno di diecimila soldati, non va tuttavia trascurato che nei momenti decisivi di entrambe le battaglie i comandanti vandali diedero libertà di iniziativa ai Bizantini, e che l'esito vittorioso, soprattutto nella battaglia di Ad Decimum, fosse dovuto soprattutto alla fortuna. Il re vandalo aveva pianificato attentamente l'imboscata da tendere ai Bizantini ad Ad Decimum, e l'esito dello scontro sarebbe risultato molto probabilmente in favore dei Vandali se solo ci fosse stata una maggiore coordinazione delle forze vandale, che invece non attaccarono con il giusto tempismo. Inoltre, se Gelimero non fosse rimasto sconvolto per la perdita del fratello Ammata, e avesse inseguito immediatamente l'esercito di Belisario, i Vandali avrebbero potuto vincere la battaglia. Va tuttavia riconosciuto a Belisario il merito di non aver perso la calma e la capacità di giudizio nel corso di una battaglia in cui a un certo punto era stato sull'orlo della sconfitta e di aver saputo sfruttare le opportunità che gli si erano presentate per far volgere la battaglia a suo favore. Anche nella battaglia di Ticameron Belisario commise l'errore di non tenere unite le truppe a propria disposizione, lasciando indietro la fanteria, che disprezzava, e combattendo unicamente con la cavalleria. Belisario, inoltre, non riuscì a mantenere in ordine le truppe mentre razziavano l'accampamento nemico dopo la vittoria. Se Gelimero e i Vandali, invece di fuggire, si fossero resi conto dello stato di disordine dell'esercito bizantino mentre saccheggiava il loro accampamento e lo avessero attaccato, avrebbero potuto capovolgere l'esito della battaglia. Tuttavia, anche se Belisario fu assistito dalla fortuna e da alcuni errori di valutazione di re Gelimero, che non riuscì a sfruttare le opportunità che gli si erano presentate, è indubbio che ebbe notevoli meriti nel mantenere la coesione e la disciplina nel proprio esercito eterogeneo, costituito in buona parte da alleati barbari.
Tuttavia i successi di Belisario suscitarono l'invidia dei sottufficiali, che diffusero la voce, giunta anche alla corte di Giustiniano, che il condottiero aspirasse al trono d'Africa; Giustiniano, nell'ordinargli di spedire a Costantinopoli i proventi della conquista e i prigionieri di guerra, tra cui spiccava il re vandalo Gelimero, lo pose di fronte a una scelta: o ritornare immediatamente a Costantinopoli o rimanere in Africa. Il generale, venuto a conoscenza delle voci infamanti sul proprio conto, decise di ritornare immediatamente a Costantinopoli per non rinfocolare i sospetti. Un ritorno così rapido alla capitale persuase Giustiniano dell'infondatezza delle accuse a carico del generale e concesse a Belisario il trionfo. Era la prima volta dai tempi di Augusto che un cittadino privato riceveva tale onore. La processione trionfale partì dalla casa di Belisario e si diresse verso l'ippodromo, dove il comandante vittorioso si sarebbe prostrato di fronte a Giustiniano e all'imperatrice Teodora. Al conquistatore dell'Africa non venne però concesso l'uso di un carro trainato da elefanti, come in un trionfo normale; egli marciò a piedi alla testa dei suoi compagni; immediatamente dopo seguivano le prede di guerra e subito dopo i prigionieri vandali; tra questi, era facilmente distinguibile il loro re, Gelimero, vestito di porpora. Arrivato all'ippodromo, Belisario si prostrò di fronte ai sovrani.
Giustiniano, nel tentativo di restaurare quanto più possibile dell'Impero romano d'Occidente, nel 535 affidò a Belisario, console per quell'anno, il comando della spedizione per la riconquista della Sicilia e dell'Italia contro gli Ostrogoti. Ancora una volta, Belisario ricevette pieni poteri, come conferma anche il fatto che Procopio lo definisca strategos autokrator (che potrebbe essere tradotto con "generalissimo"). Belisario salpò per l'Italia alla testa di 7.200 cavalieri e di 3.000 fanti. Belisario ricevette l'ordine da Giustiniano di fingere che la propria flotta fosse in realtà diretta a Cartagine, ma, una volta giunto in prossimità della Sicilia, avrebbe dovuto simulare uno sbarco tecnico sull'isola; una volta sbarcato, avrebbe dovuto tentare di conquistare l'isola e, in caso di fallimento, reimbarcarsi per Cartagine. Il generale bizantino conquistò in breve tutta la Sicilia. In particolare, la conquista di Palermo venne raggiunta grazie ad un'astuzia: le scialuppe vennero issate con funi e carrucole fino alla cima degli alberi delle navi, e furono stipate di arcieri, che da quella posizione dominante sovrastavano le mura della città. Giunto a Siracusa, Belisario, per celebrare il suo ultimo giorno da console, distribuì medaglie d'oro alla plebe che, essendo scontenta della dominazione gota, lo aveva accolto da liberatore. Belisario svernò a Siracusa, nel palazzo degli antichi re della città.In primavera fu però costretto ad interrompere la sua avanzata in Italia per recarsi in Africa a sedare una grave rivolta dell'esercito africano, che aveva costretto il magister militum Africae Salomone a fuggire a Siracusa per implorare l'intervento di Belisario. Giunto a Cartagine con 1.000 soldati, mise subito in fuga i ribelli, comandati da Stoza, che la stavano assediando; tuttavia, prima di ottenere una vittoria definitiva sui rivoltosi, venne richiamato in Sicilia per sedare un'altra rivolta scoppiata in sua assenza. La rivolta in Africa venne poi sedata definitivamente dal cugino di Giustiniano, Germano.
Nel frattempo, il Re dei Goti Teodato, temendo di seguire la sorte di Gelimero, accettò di cedere all'Impero d'Oriente la Sicilia e sembrava addirittura disposto a cedere l'Italia intera ai Bizantini in cambio di una pensione di 1.200 libbre d'oro. Tuttavia la notizia della sconfitta inflitta ai Bizantini in Dalmazia indusse Teodato a rivalutare tale scelta e a respingere gli ambasciatori bizantini a lui inviati per concludere la pace. La guerra di conseguenza continuò.
Belisario, dopo aver atteso l'esito delle trattative tra Teodato e l'Imperatore, ricevette l'ordine di invadere anche la penisola italiana; salpando da Messina, fece rotta verso Reggio Calabria, dove era pronto ad attenderlo un esercito goto sotto il comando di Ebermore, il genero di Teodato; tuttavia Ebermore non oppose resistenza e disertò. Belisario avanzò rapidamente verso Napoli, non trovando quasi alcuna opposizione: gli abitanti, scontenti del malgoverno goto, si arresero facilmente ai Bizantini, adducendo come pretesto il cattivo stato delle mura.Sotto il comando di Belisario i Bizantini evitavano per quanto possibile lo scontro in campo aperto con il nemico, adoperando soprattutto la guerriglia; inoltre assediavano e conquistavano sistematicamente tutti i centri fortificati che incontravano sul loro cammino, per non correre il rischio di lasciarsi alle spalle eserciti ostili in armi. La conquista delle città costiere poteva risultare essenziale per garantire il rifornimento (tramite la flotta) all'esercito imperiale, ma i centri conquistati potevano essere utilizzati anche per logorare l'esercito nemico assediante con piccole sortite fuori le mura.Durante l'assedio di Napoli, Belisario diede udienza ai deputati del popolo, che lo esortarono a cercare il re goto, vincerlo, e dopo rivendicare come proprie Napoli e le altre città, invece di perdere tempo ad assediarla. Il discorso non convinse Belisario che, sulla base della propria strategia militare, era ben deciso a conquistare tutte le fortezze lungo il tragitto, per non lasciarsi eserciti ostili alle spalle. Dopo alcune negoziazioni resesi poi vane, Belisario cominciò l'assedio, tagliando l'acquedotto; ma la città, dotata di buone mura, resistette a numerosi assalti, in cui l'esercito di Belisario subì perdite non trascurabili. Dopo venti giorni di assedio, Belisario, impaziente di marciare contro Roma, era sul punto di rinunciare alla presa di Napoli, quando un isaurico facente parte dell'esercito bizantino riferì al suo generale l'esistenza di un acquedotto da cui si poteva aprire un passaggio per entrare in città; la notte successiva dunque 400 soldati bizantini entrarono dentro la città attraverso l'acquedotto e riuscirono nell'impresa di aprire le porte ai loro compagni. I soldati, fatta irruzione nella città, non mancarono di commettere uccisioni, e gli alleati Unni si distinsero particolarmente in questo; Belisario, però, riuscì a fermare la strage in corso, ordinando ai suoi soldati di impadronirsi di tutto l'oro e l'argento della città, premio per il loro valore, ma di risparmiare gli abitanti, che erano cristiani come loro. I napoletani uccisi prima che le parole di Belisario riuscissero a fermare i soldati dovettero essere comunque molti, se si vuole prestare fede a una tarda fonte che sostiene che, in seguito al sacco, la città dovette essere ripopolata con persone provenienti dall'Africa, dalla Sicilia e dall'Italia Meridionale.Nel frattempo i Goti di Roma e della provincia di Campania, delusi per l'inazione di Teodato, lo detronizzarono e lo uccisero, eleggendo come suo successore Vitige, un guerriero distintosi nelle campagne militari contro i Gepidi. Belisario, dopo aver fatto fortificare Cuma e Napoli, si diresse verso Roma dove, nel dicembre 536, venne acclamato come un liberatore, e gli furono aperte le porte nonostante la presenza della guarnigione ostrogota in città. Il Capitano della guarnigione gota, Leutari, venne inviato a Costantinopoli per consegnare le chiavi della Città Eterna a Giustiniano. La liberazione di Roma dai Goti venne festeggiata con i Saturnalia, e ad essa fecero subito seguito la sottomissione di città come Narni, Perugia e Spoleto.
Belisario era tuttavia consapevole che ben presto avrebbe dovuto subire la controffensiva gota, condotta da re Vitige, volta a riconquistare la Città Eterna. Il generale, una volta insediatosi nella Domus Pinciana, all'estremo nord di Roma, diede subito l'ordine affinché venissero rinforzate le fortificazioni della città e prese provvedimenti affinché l'Urbe fosse rifornita di grano dalla Sicilia. Nel frattempo Vitige, con il grosso del proprio esercito (Procopio fornisce la cifra iperbolica e inattendibile di 150.000 soldati, mentre in realtà probabilmente disponeva solo di circa 30.000 uomini), si diresse verso Roma per stringerla d'assedio. Belisario richiamò allora i due generali inviati in Tuscia, Bessa e Costantino, ordinando loro di evacuare tutte le fortezze di quella regione ad eccezione di Narni, Spoleto e Perugia - essenziali per il controllo della Via Flaminia - e di ritornare a Roma.Belisario, inoltre, fece edificare un forte in corrispondenza del ponte Salario al fine di rallentare l'avanzata di Vitige; ma la guarnigione di tale forte fuggì all'arrivo del nemico e Belisario, ignaro di tutto, il giorno successivo, dirigendosi verso il ponte, si imbatté nell'esercito nemico; seguì uno scontro tra cavallerie, da cui Belisario e le truppe al suo seguito, in netta inferiorità numerica, fuggirono, cercando di trovare riparo dentro le mura di Roma; ma i soldati a difesa delle mura non riconobbero il loro generale, anche perché si era diffusa la voce infondata della sua morte in battaglia, e non gli aprirono le porte. Belisario allora, con le poche truppe a disposizione, caricò il nemico, che, nella convinzione che fossero uscite nuove truppe dalla porta, batté in ritirata; poco tempo dopo Belisario fu riconosciuto e gli furono aperte le porte. Il generale passò tutta la notte successiva ad allestire le difese della città, in vista dell'assedio nemico che sarebbe cominciato il giorno successivo.
I Goti, essendo in numero insufficiente a bloccare completamente la città, non circondarono completamente l'intero circuito della città, ma costruirono sette accampamenti, di cui uno sul lato occidentale del Tevere e gli altri sei a est del fiume. Procedettero poi a tagliare i quattordici acquedotti che rifornivano la città di acqua. Essendo in inferiorità numerica (5.000 bizantini contro 30.000 goti), Belisario decise di attuare la sua tattica preferita, basata sull'evitamento, salvo quando strettamente necessario, dello scontro in campo aperto con il nemico e sull'uso dei centri fortificati per logorare gli assediatori mediante azioni di guerriglia. La tattica funzionò e nel 18º giorno di assedio un assalto alle mura da parte dei Goti fu respinto infliggendo al nemico pesanti perdite; da quel momento in poi i Goti non osarono più assaltare le mura, preferendo piuttosto cercare di spingere il nemico alla resa per fame, bloccando i rifornimenti alla città assediata con l'occupazione di Porto. La superiorità della flotta imperiale su quella gota permise comunque alla città di ricevere rinforzi e rifornimenti anche nei momenti peggiori.Durante l'assedio della città il popolo patì la fame per il progressivo esaurirsi delle riserve di cibo; Belisario cercò di fare quello che poté per soddisfare i bisogni dei Romani ma rigettò con disdegno la proposta di capitolare al nemico. Prese severe precauzioni per assicurarsi la fedeltà dei propri uomini: cambiava due volte al mese gli ufficiali posti a custodia delle porte della città, ed essi venivano sorvegliati da cani e altre guardie per prevenire un eventuale tradimento. Quando venne intercettata una lettera che assicurava al re dei Goti che la porta Asinaria sarebbe stata segretamente aperta alle sue truppe, Belisario bandì numerosi senatori; inoltre convocò nel suo ufficio (Palazzo Pinciano) papa Silverio, e gli comunicò che per decreto imperiale non era più papa e che era stato condannato all'esilio in Oriente. Al posto di Silverio venne nominato Papa Vigilio, che aveva comprato la nomina al soglio pontificio per 200 libbre d'oro. Belisario nel fare ciò eseguiva gli ordini dell'imperatrice Teodora, che intendeva imporre un papa contrario alle tesi propugnate al Concilio di Calcedonia e quindi favorevole all'eresia monofisita appoggiata dall'Imperatrice.Belisario chiese urgentemente all'Imperatore nuovi rinforzi, poiché le truppe a sua disposizione non erano sufficienti per soggiogare l'Italia:
Giustiniano rispose alle richieste del suo generale inviando in Italia 1.600 mercenari tra Slavi e Unni, sotto il comando dei generali Martino e Valente. In seguito vennero inviati anche 3.000 Isauri e più di 2.000 cavalli. Tutti questi rinforzi si riunirono a Roma. Belisario continuò ad attuare la sua tattica di logoramento, inviando di volta in volta piccoli reggimenti di arcieri a cavallo fuori le mura a combattere brevi scontri con il nemico, raccomandando loro di tenersi a distanza dal nemico usando solo frecce e di tornare dentro le mura non appena queste fossero finite. Grazie alla superiorità degli arcieri a cavallo bizantini, contro i quali i mal equipaggiati e appiedati arcieri goti non potevano competere, i Bizantini uscirono complessivamente vincitori nei 69 combattimenti svoltisi fuori le mura nel corso dell'assedio. Belisario intendeva evitare lo scontro in campo aperto, perché contrario alla sua tattica di logoramento, ma ancora una volta cedette, come già era successo a Callinicum, alle insistenze dei propri soldati, decisi a scontrarsi in battaglia con i Goti fuori le mura di Roma. Prima dello scontro, Belisario mostrò il solito disprezzo per la fanteria, considerata di scarsa affidabilità e utile solo a mansioni di presidio, intendendo impiegare nella battaglia unicamente la cavalleria; ancora una volta, però, cedette alle proteste dei soldati, decidendo di utilizzare anche la fanteria, disponendola nella retroguardia. La battaglia risultante fu un insuccesso, e i Bizantini furono costretti a riparare dentro le mura di Roma con pesanti perdite, ma è emblematico che i maggiori atti di valore nella battaglia furono compiuti proprio da quella stessa fanteria che Belisario disprezzava.I Goti, successivamente, tentarono di interrompere l'arrivo di rifornimenti alla città assediata bloccando la via Appia e la via Latina; nonostante i Romani, oppressi dalla fame, pregassero il generale di affrontare i Goti in campo aperto per porre fine all'assedio e, con esso, alle loro sofferenze, Belisario decise di non tentare azioni rischiose, conscio che ben presto sarebbero giunti da Bisanzio nuovi rinforzi; per risolvere il problema del cibo, inviò il suo segretario Procopio a Napoli con l'incarico di procurarsi alimenti da trasportare nella Città Eterna, missione che ebbe successo e non fu ostacolata dai Goti. La mancata opposizione dei Goti fece comprendere a Belisario che anch'essi erano esausti per il lungo assedio, per cui decise di adoperare una nuova tattica: diede ad alcuni suoi soldati il compito di assalire i convogli dei Goti e prese altre misure per fare in modo che «credessero di essere assediati non meno dei loro nemici». Ben presto anche i Goti soffrirono la fame e furono colpiti da una carestia. Nel frattempo ulteriori rinforzi raggiunsero Roma, ingrossando le file dell'esercito di Belisario.
Nel frattempo, Belisario diede udienza ad alcuni ambasciatori goti: questi ultimi, in cambio della pace, erano disposti a cedere la Sicilia ai Bizantini; all'udire la proposta, Belisario li canzonò:
Belisario, pur rifiutando l'offerta di un tributo, permise agli ambasciatori goti di parlare con Giustiniano, che concesse loro una tregua di tre mesi, che durò per tutto l'inverno.Durante la tregua, Belisario decise di creare un diversivo in modo che i Goti levassero l'assedio: egli infatti ordinò al generale Giovanni, nipote di Vitaliano, di conquistare il Piceno, provincia che conteneva molte ricchezze e che era stata sguarnita dai Goti per tentare la presa di Roma. Belisario aveva raccomandato espressamente a Giovanni di conquistare tutte le fortezze che incontrava per la via, in modo da non lasciarsi eserciti ostili alle spalle, ma Giovanni non condivideva la tattica consueta di Belisario, basata sulla guerra di posizione, e fece di fatto di testa sua: era consapevole che se avesse conquistato con una rapida sortita la città di Rimini, a solo un giorno di marcia dalla capitale ostrogota Ravenna, Vitige molto probabilmente avrebbe levato l'assedio della Città Eterna, per non correre il rischio che la propria capitale venisse conquistata dai Bizantini; per tali motivi, marciò direttamente su Rimini e la espugnò, senza curarsi di sottomettere tutte le fortezze lungo la via. Vitige, venuto a conoscenza che Giovanni aveva conquistato il Piceno e concentrato le sue ricchezze nelle mura di Rimini, decise di togliere l'assedio. Dopo un anno e nove giorni di assedio, i Goti si ritirarono dalle mura della Città Eterna.
La rivalità con Narsete, l'invasione dei Franchi e la presa di Ravenna (538-540)
Durante l'assedio di Roma Belisario aveva ricevuto dei Romanici provenienti da Milano che chiesero al generale di inviare truppe nella provincia di Liguria per strapparla ai Goti. Belisario accettò e durante la tregua di tre mesi inviò un contingente di un migliaio di uomini a sottomettere la provincia: sbarcati a Genova, i Bizantini si impadronirono in breve tempo dell'intera provincia, compresa Milano. Vitige tuttavia reagì prontamente mandando un esercito ad assediare Milano; ben presto giunsero in sostegno dei Goti diecimila guerrieri burgundi inviati dal re dei Franchi Teodeberto I, che decise prudentemente di non impiegare direttamente i guerrieri del suo popolo nel conflitto dato che aveva stretto degli accordi con Giustiniano.Vitige al contempo inviò un esercito ad assediare Rimini, che era stata conquistata da Giovanni: errori di tattica impedirono tuttavia ai Goti di impadronirsi della città, mentre ben presto, nell'estate del 538, sbarcò nel Piceno un nuovo esercito imperiale di 7.000 uomini (2.000 mercenari eruli e 5.000 Bizantini) condotto dall'eunuco Narsete. Questi andò subito in attrito con Belisario: il generalissimo voleva infatti assediare Osimo, mentre l'eunuco al contrario intendeva salvare dall'assedio goto l'amico e generale Giovanni; alla fine Belisario cedette, e l'esercito bizantino marciò in direzione di Rimini, che venne liberata dall'assedio goto. Vitige fu costretto a ritirarsi a Ravenna.
Nel frattempo sorse anche la rivalità tra Belisario e Narsete, dovuta a visioni strategiche antitetiche: Belisario basava la sua strategia sulla guerra di posizione, volta alla conquista delle fortezze una a una per non correre il rischio di lasciarsi eserciti ostili alle spalle e sul loro uso per attuare una guerra di logoramento cercando di evitare il più possibile uno scontro in campo aperto, mentre invece Narsete privilegiava la guerra di movimento, volta prima a sconfiggere il nemico in grandi battaglie campali e poi sottomettere una a una le fortezze che ancora rifiutavano la resa. La strategia di Narsete era peraltro condivisa da altri generali, come Giovanni e Giustino, che presero subito le parti dell'eunuco. Ben presto il contrasto tra i due divenne evidente: il primo era intenzionato ad intraprendere l'assedio di Urbino e di Osimo e al contempo inviare delle truppe a liberare Milano dall'assedio goto, mentre il secondo riteneva più opportuno intraprendere la conquista dell'Emilia. Quando Belisario rifiutò la proposta di Narsete, quest'ultimo gli rinfacciò di non stare agendo negli interessi dell'Impero facendogli notare che la lettera di Giustiniano obbligava l'eunuco a obbedire al suo generalissimo tranne nei casi di vantaggio pubblico; questa eccezione permise a Narsete di fare spesso di testa sua, disobbedendo agli ordini di Belisario quando riteneva che questi non stesse agendo negli interessi dell'Impero. Fu così che, nel corso dell'assedio di Urbino intrapreso da Belisario, Narsete, con la parte dell'esercito a lui favorevole, partì alla conquista dell'Emilia, che fu raggiunta senza enormi difficoltà, mentre al contempo anche Belisario, con l'esercito a lui fedele, riusciva a ottenere la resa della fortezza assediata. Una volta sottomessa Urbino, Belisario non ritenne prudente assediare per il momento Osimo, presidiata da una consistente guarnigione, e si mosse per assediare Orvieto, che espugnò senza difficoltà. La disunione dell'esercito, con una fazione dalla parte di Belisario e un'altra dalla parte di Narsete, alla lunga però portò a conseguenze negative, rendendo più difficoltosa la conquista dell'Italia e causando, tra l'altro, l'espugnazione e la distruzione di Milano da parte gota. Alla fine Giustiniano, comprendendo come fosse deleteria la rivalità tra Belisario e Narsete, decise di richiamare l'eunuco a Costantinopoli, restituendo così a Belisario il completo controllo dell'esercito.Nel frattempo Belisario, prima di marciare alla volta di Ravenna, decise di espugnare le fortezze di Osimo e di Fiesole, sempre in virtù della sua tattica fondata sulla guerra di posizione. Forse intuendo la mossa del generale bizantino, Vitige aveva con previdenza munito Osimo di una guarnigione considerevole, al fine di rallentarne l'avanzata su Ravenna, e in effetti l'assedio si protrasse per parecchio (dal maggio al novembre 539). Si narra che durante l'assedio di Osimo Belisario rischiò di perdere la vita, ma si salvò grazie al gesto eroico di un soldato che si frappose tra Belisario ed un dardo scoccato in direzione del generale bizantino, rimettendoci una mano.Mentre l'assedio di Osimo era ancora in corso, i Franchi, condotti da re Teodeberto I in persona, invasero la penisola con l'intento di impadronirsene di una buona parte approfittando dell'indebolimento delle due contendenti. Facendo irruzione nella pianura padana, devastarono le province di Liguria e Emilia, aggredendo anche i Goti, che pure in un primo momento si erano illusi che i Franchi fossero accorsi in loro soccorso. I Goti furono costretti dagli attacchi franchi a ripiegare in direzione di Ravenna; nel corso della ritirata attirarono l'attenzione di un esercito bizantino che, convinto che fossero stati messi in rotta da Belisario, avanzò senza volerlo verso i Franchi, venendo poi anch'esso sconfitto dall'esercito di Teodeberto. Belisario, quando fu informato dell'invasione dei Franchi, scrisse al re Teodeberto, lamentandosi per la violazione dei trattati. I Franchi furono però costretti da un'epidemia di dissenteria a tornare in patria, cosa che fecero non prima di aver messo a sacco Genova.Dopo aver conquistato tutte le fortezze che si era lasciato alle spalle, Belisario attaccò nel 540 Ravenna, capitale degli Ostrogoti; nel corso dell'assedio della città, tuttavia, Belisario apprese che un'ambasceria franca si stava recando a Ravenna per proporre ai Goti un'alleanza in funzione anti-bizantina in cambio di alcune cessioni di territori ai Franchi; Belisario reagì inviando un'ambasceria presso Vitige avvertendoli di diffidare dai Franchi, un popolo la cui fedeltà era alquanto dubbia, come avevano dimostrato del resto i saccheggi dell'anno precedente ai danni degli stessi Goti. Vitige e i Goti ritennero più opportuno entrare in trattative con l'Imperatore piuttosto con i Franchi, i cui ambasciatori furono congedati tornando a mani vuote. Furono avviate trattative con Belisario che tuttavia continuò a bloccare l'introduzione delle provviste in Ravenna e, per mezzo di traditori, provocò anche l'incendio del magazzino pubblico di grano della città.Nel frattempo erano arrivati da Costantinopoli due senatori, Domenico e Massimino, inviati dall'Imperatore per negoziare la pace con i Goti. Il trattato proposto dall'Imperatore stabiliva che questi ultimi avrebbero ceduto ai Bizantini solo l'Italia al sud del fiume Po mentre l'Italia al nord del Po sarebbe rimasta in loro possesso. Vitige e i Goti accettarono immediatamente le condizioni proposte. Quando gli ambasciatori tornarono nell'accampamento bizantino, tuttavia, Belisario rifiutò di ratificare il trattato; il generalissimo, infatti, era contrario alle condizioni proposte dall'Imperatore, essendo determinato a condurre Vitige in catene ai piedi di Giustiniano. Il rifiuto di Belisario insospettì Vitige, che cominciò a considerare l'ipotesi che le trattative fossero una trappola, e rifiutò di rispettare le condizioni del trattato se queste non fossero state ratificate da Belisario.Nel frattempo la carestia all'interno della città cominciò ad accrescere il malcontento dei Goti nei confronti del loro sovrano. I nobili goti ebbero allora l'idea di proporre a Belisario di diventare loro sovrano, in qualità di Imperatore d'Occidente, carica rimasta vacante fin dai tempi di Romolo Augusto. Belisario finse di accettare la proposta, allo scopo di farsi aprire le porte di Ravenna, per poi consegnarla ai Bizantini. Vitige venne fatto prigioniero e inviato con la consorte e il tesoro dei Goti a Costantinopoli.
L'offerta degli Ostrogoti forse accrebbe i sospetti nella mente di Giustiniano, e Belisario fu richiamato in Oriente per contrastare la conquista persiana della Siria, una provincia determinante per l'Impero. Il re di Persia Cosroe I, dopo aver ricevuto degli ambasciatori goti che lo motivarono ulteriormente a dichiarare guerra all'Impero, aveva invaso la Siria, espugnando, tra le varie città, Antiochia (540). Belisario condusse una breve campagna contro i Persiani nel 541-542, ottenendo un limitato successo. Inviate delle spie in Persia, venne da esse informato che i Persiani erano impegnati contro gli Unni, e cercò di approfittarne: il suo esercito, rinforzato dalle truppe ghassanidi di Areta (al-Ḥārith), penetrò quindi in territorio sasanide, nonostante le proteste dei due duces della Fenicia Libanense, che non volevano sguarnire la loro provincia di truppe. I due duces, Teotisto e Recitango, temevano che la loro provincia potesse venire attaccata dagli Arabi Lakhmidi di Alamundaro, ma Belisario riuscì a persuaderli dell'infondatezza dei loro timori, dato che in Arabia era in corso il periodo della «tregua sacra» durante il quale gli Arabi non potevano fare guerre.Da Dara si diresse verso Nisibi, che tentò invano di espugnare: la città era ben presidiata dai Persiani, ed un attacco non ebbe successo. Dopo tale fallimento, Belisario intraprese l'assalto delle mura di Sisauranon, ma anche questo venne respinto con pesanti perdite. Il generale bizantino decise però di continuare ad assediare la città; nel frattempo inviò Areta e i suoi Arabi a saccheggiare l'Assiria. Infine la fortezza si arrese al nemico; gli abitanti vennero risparmiati in quanto cristiani, ma la città venne rasa al suolo. L'eccessiva durata dell'assedio e il caldo torrido avevano tuttavia fatto ammalare molti soldati bizantini, abituati al clima gelido della Tracia; per giunta Areta tardava ad arrivare. Su pressanti richieste dei suoi uomini, Belisario fu dunque costretto a ritornare con tutto l'esercito a Costantinopoli, dove trascorse l'inverno del 541-542.Procopio, nella sua Storia segreta, accusa Belisario di non essersi allontanato dalla frontiera a non più di un giorno di marcia per questioni di famiglia riguardanti l'infedeltà coniugale della moglie Antonina, che aveva un amante di nome Teodosio. Procopio narra che Belisario, informato dal figliastro Fozio dell'infedeltà della moglie, la pose sotto stretta sorveglianza, mettendo in apprensione l'imperatrice Teodora, che gli ordinò infine di portare Antonina a Costantinopoli; alla fine il generale bizantino venne costretto da Teodora a riconciliarsi, controvoglia, con la moglie infedele. Procopio criticò pesantemente nella Storia Segreta l'operato di Belisario nella campagna del 541:
A discolpa di Belisario, andrebbe fatto notare che il generale bizantino era ignaro della dislocazione delle truppe persiane e che era inoltre contraria al suo credo tattico la mossa di avanzare impudentemente in territorio nemico senza aver sottomesso tutte le fortezze nemiche una a una, in modo da non lasciarsi eserciti ostili alle spalle; considerato inoltre che Belisario aveva espugnato la fortezza di Sisauranon solo a stento, una ipotetica avanzata verso Ctesifonte, munita certamente di forte presidio, molto difficilmente si sarebbe conclusa con la sua espugnazione, e avrebbe inoltre esposto l'esercito bizantino all'enorme rischio di essere intercettato sulla via del ritorno dal grosso dell'esercito persiano condotto da Cosroe in persona e di subire una seria sconfitta. Si può concludere che Belisario agì in maniera prudente e giudiziosa, evitando di esporre l'esercito bizantino a un rischio per lui inaccettabile.Nella campagna del 542 Cosroe invase l'Eufratense. Quando la notizia giunse a Costantinopoli, Giustiniano inviò di nuovo Belisario in Persia; radunato un esercito a Europum, sull'Eufrate, Belisario ricevette Abandane, un inviato di Cosroe I, mostrandogli la forza delle sue armi; Abandane, impressionato, convinse Cosroe a ritirarsi dalla zona invasa; durante la ritirata, tuttavia, il re persiano assaltò a tradimento ed espugnò la città di Callinicum, che venne rasa al suolo. Questa fu la conclusione dell'ultima campagna militare condotta da Belisario contro i Persiani.
Gli sviluppi della campagna del 542, con il ritiro dell'esercito persiano senza nemmeno una battaglia, potrebbero essere spiegabili in base all'epidemia di peste che proprio in quel momento si stava diffondendo nella regione: Belisario potrebbe aver ritenuto troppo imprudente affrontare l'esercito persiano in battaglia, trovandosi in inferiorità numerica, ed è possibile che sia Cosroe che Belisario abbiano deciso di comune accordo di ritirarsi per evitare che entrambi gli eserciti venissero colpiti dalla peste; la decisione presa da Belisario di disporre le proprie truppe in modo che Abandane rimanesse impressionato della loro forza potrebbe essere stato un espediente per intimorire Cosroe facendogli comprendere che l'esercito bizantino non fosse stato ancora indebolito dalla peste; l'espediente funzionò e Cosroe, minacciato dalla peste, si ritirò, anche se Belisario commise l'errore di non affrettare la loro ritirata inseguendoli, permettendo così loro di assaltare e radere al suolo Callinicum durante il loro ritorno in territorio persiano.Nel 545, quando il generale bizantino era già in Italia, la guerra si concluse con una tregua (corroborata dal pagamento di una cospicua somma di denaro: 20 centenaria), che prevedeva la rinuncia da parte persiana di attaccare il territorio bizantino per i cinque anni successivi, ma che non era valida per la Lazica.
Nel 542 Giustiniano fu colpito dalla peste e si temeva la sua morte, che sembrava ormai imminente. In tale frangente alcuni comandanti dichiararono che se a Bisanzio i Romani si fossero dati per Imperatore un altro Giustiniano, loro non sarebbero stati al gioco. Quando l'Imperatore guarì, due generali riferirono all'Imperatrice Teodora che Belisario e Buze si sarebbero resi rei di aver detto le parole sopra riportate. Teodora intendeva mantenersi al potere anche in caso di morte di Giustiniano sposandone il successore, e interpretò quelle parole come una minaccia alle sue ambizioni: temeva che l'esercito non avrebbe approvato la nomina ad imperatore del suo candidato, e che quindi avrebbe perso tutto il potere fino a quel momento acquisito. Avendo quindi percepito una trasparente allusione a lei e vedendo il proprio potere minacciato, ella convocò Belisario e Buze: quest'ultimo venne rinchiuso in un sotterraneo dove visse per due anni e quattro mesi in condizioni disumane; quando uscì era fisicamente distrutto. Contro Belisario non fu provata nessuna delle accuse ma l'Imperatore, su pressioni di Teodora, lo rimosse dal comando dell'esercito orientale e ordinò che gli ufficiali e gli eunuchi di palazzo si spartissero ai dadi le sue guardie del corpo e i suoi servi; a Belisario vennero inoltre confiscate le sue ricchezze in Oriente, e fu proibito ai suoi amici di andarlo a trovare.Un giorno arrivò a casa di Belisario un tal Quadrato che gli consegnò una lettera dell'Imperatrice:
A parte trenta centenari d'oro, che passarono all'Imperatore, Belisario riottenne le sue ricchezze. Il generale bizantino pensava di riottenere il controllo dell'esercito orientale contro i Persiani, ma Antonina non voleva saperne di ritornare in Persia perché, a suo dire, proprio lì aveva ricevuto le peggiori umiliazioni. Belisario venne quindi nominato comes sacri stabuli e inviato in Italia contro il re dei Goti Totila.
Belisario tornò nel 544 in Italia, dove trovò una situazione radicalmente cambiata. Nel 541 gli Ostrogoti avevano eletto Totila loro nuova guida, ed avevano organizzato una vigorosa campagna contro i Bizantini, riconquistando tutto il settentrione d'Italia, nonché buona parte del meridione.
A causa della guerra contro la Persia, Giustiniano non poté mettere a disposizione di Belisario alcun esercito, ad esclusione delle truppe che già si trovavano in Italia; per tali motivi Belisario aveva dovuto provvedere da sé al reclutamento di volontari in Tracia e in Illirico prima di sbarcare in Italia, e in questo modo era riuscito a mettere assieme un esercito di appena quattromila uomini. Mentre si trovava ancora a Salona, inviò una flotta, sotto il comando del generale Valentino, a liberare Otranto dall'assedio goto. Valentino riuscì nell'intento, e, dopo aver rifornito la città di provviste sufficienti per un anno, ritornò presso Belisario, che si trovava ancora a Salona. Belisario salpò poi per Pola, dove rimase per qualche tempo. Totila, nel frattempo, aveva escogitato uno stratagemma per conoscere la composizione dell'esercito di Belisario sbarcato a Pola: inviò cinque goti presso Belisario istruendoli di fingere di essere messaggeri di Bono (il comandante del presidio bizantino di Genova); essi consegnarono la falsa lettera di Bono a Belisario e nel frattempo ne approfittarono per esaminare l'effettiva consistenza dell'esercito bizantino; Belisario, ignaro dell'inganno, ordinò ai sedicenti messaggeri di riferire a Bono che il suo esercito sarebbe presto accorso in suo soccorso, e li congedò; le spie tornarono poi presso Totila informandolo dell'esiguo numero delle truppe sotto il comando di Belisario.Nel frattempo Belisario aveva raggiunto Ravenna, e tentò di convincere i disertori bizantini e goti nella regione a ritornare a servire nell'esercito bizantino, ma invano. La scelta sbagliata della sede da cui condurre le operazioni militari, Ravenna, influenzò negativamente il proseguimento della guerra: l'antica capitale dell'Impero romano d'Occidente era infatti lontana da Roma e dal sud Italia, che bisognava liberare dai Goti di Totila. Ad influenzare negativamente la guerra contribuirono anche gli scarsi rifornimenti di uomini e mezzi. Era infatti ancora in corso la guerra contro la Persia e Giustiniano non poteva sguarnire il fronte orientale di truppe per inviarle in Italia; inoltre vanno considerati anche gli effetti devastanti della peste, che ridussero considerevolmente le risorse a disposizione dell'Impero. Per la carenza di soldi Belisario fu costretto a depredare gli Italici, causando tra le altre cose la resa di Spoleto, che venne consegnata ai Goti da Erodiano, a cui Belisario aveva chiesto dei soldi giungendo persino a ricattarlo con ogni sorta di minacce.Belisario, nonostante la carenza di soldati, tentò comunque di prendere l'iniziativa: inviò Vitalio con i soldati illirici a conquistare le fortezze dell'Emilia cadute in mano gotica; nonostante alcuni successi iniziali, tuttavia, ben presto i soldati illirici, alla notizia che le province di loro provenienza erano state devastate dagli Unni e lamentando un ritardo nella paga, disertarono facendo ritorno in patria. Nonostante questa defezione, che indebolì ulteriormente il già esiguo esercito a disposizione di Belisario, Vitalio e Torismunto riuscirono a respingere la controffensiva di Totila, riuscendo a conservare il possesso delle fortezze riconquistate. Belisario allora inviò rinforzi in soccorso di Osimo, stretta d'assedio da Totila, riuscendo nell'impresa di rifornirla. Belisario riuscì inoltre a restaurare le mura di Pesaro e Fano, che erano state gravemente danneggiate in precedenza da Vitige, nonostante il vano tentativo di Totila di impedirlo.Totila, tuttavia, passò rapidamente all'offensiva, e cinse d'assedio Fermo e Ascoli. Belisario, non disponendo di truppe sufficienti per accorrere in soccorso delle due città, fu costretto a richiedere all'Imperatore ulteriori rinforzi. Nell'estate del 545 Belisario scrisse all'Imperatore la seguente lettera:
Con questa lettera Belisario inviò Giovanni presso Giustiniano. Quest'ultimo, tuttavia, invece di tornare subito con i rinforzi, si fermò nella capitale per alcuni mesi, sposando la figlia di Germano. Nel frattempo Totila, dopo aver espugnato Fermo e Ascoli, ottenne la resa anche di Spoleto e Assisi. Il comandante della guarnigione di Spoleto, Erodiano, acconsentì a consegnare la fortezza ai Goti nel caso non fosse giunto alcun aiuto entro trenta giorni, mantenendo poi la parola. Totila, dopo aver ottenuto il controllo della Via Flaminia e aver di fatto interrotto le comunicazioni tra Roma e Ravenna, procedette a cingere d'assedio la Città Eterna (dicembre 545).Verso la fine del 545 Belisario lasciò Ravenna e si diresse a Dyrrachium (nell'Illirico), dove inviò all'Imperatore richieste di rinforzi. Venne qui raggiunto dai generali Giovanni e Isacco, intorno al 546. Decise di raggiungere Roma via mare mentre Giovanni sarebbe sbarcato in Calabria e lo avrebbe raggiunto nella Città Eterna. Giunto a Porto, Belisario rimase lì in attesa di Giovanni, ma quest'ultimo, dopo aver soggiogato Puglia, Calabria, Lucania e Bruzio, decise di non raggiungere la Città Eterna per la presenza dei Goti a Capua. Secondo la Storia segreta di Procopio, il rifiuto di Giovanni di raggiungere Belisario a Roma sarebbe dovuto ai suoi timori di essere ucciso da Antonina, dato che Teodora gli era ostile e avrebbe potuto chiedere alla moglie di Belisario di ucciderlo. Quest'ultima spiegazione è stata tuttavia ritenuta «poco convincente» da Giorgio Ravegnani. Non vedendo Giovanni arrivare, Belisario effettuò un tentativo di rifornire Roma di viveri cercando di sfondare con un piano ingegnoso gli sbarramenti goti piazzati sul fiume Tevere, ma proprio quando il piano stava per funzionare, il generale Isace uscì dalla fortezza di Porto per affrontare i Goti e venne da essi sconfitto. Quando la notizia della sconfitta di Isace raggiunse Belisario, questi credette di aver perso Porto, dunque ordinò agli uomini di tornare urgentemente indietro per cercare di salvare la fortezza, strategicamente importante come punto di riparo. Quando vide che i nemici non erano riusciti a impadronirsi di Porto e che dunque per un falso allarme aveva mandato in fumo un piano che stava avendo successo, per lo sconforto si ammalò.Nel frattempo, Roma ricadeva in mano gota (17 dicembre 546) a causa del tradimento delle truppe isauriche. Totila decise in un primo momento di distruggere la città, ma proprio quando stava iniziando ad abbattere le mura, gli giunse una lettera di Belisario, che gli ricordava la grandezza passata di Roma, il crimine che avrebbe commesso radendola al suolo e la gloria che avrebbe al contrario ottenuto se l'avesse generosamente risparmiata; persuaso dalle argomentazioni di Belisario, Totila cambiò idea, e decise di lasciare la città per marciare contro Giovanni, lasciando però il suo esercito abbastanza vicino da limitare le mosse di Belisario. Approfittando della partenza di Totila, Belisario si impadronì di Spoleto e successivamente di Roma, quest'ultima dopo aver sconfitto un esercito goto: una volta ritornato in possesso della Città Eterna, ricostruì parzialmente le mura abbattute da Totila. Nonostante non avesse ancora sostituito le porte della città, distrutte dai Goti, riuscì a respingere un primo assalto di Totila, che aveva tentato invano di reimpadronirsi dell'Urbe. Altri assalti goti vennero respinti nei giorni successivi, demoralizzando l'esercito goto che dovette rinunciare per il momento alla riconquista di Roma e ripiegare a Tivoli. Ottenuto questo successo, il generale ricostruì le porte e spedì le chiavi della Città Eterna a Giustiniano.
Nel frattempo scrisse numerose lettere a Giustiniano chiedendo rinforzi. Alla fine Giustiniano decise di accontentarlo, ed inviò rinforzi in Calabria sotto il comando di Valeriano (dicembre 547). Belisario si mise in marcia per raggiungere i rinforzi a Taranto: dopo aver selezionato 900 tra i suoi uomini migliori, 700 cavalieri e 200 fanti, partì per la città pugliese. La difesa di Roma venne affidata al generale Conone con il resto dell'esercito. Il cattivo tempo lo costrinse però a sbarcare a Crotone prima e a Messina poi.Nel giugno 548, dopo un lungo viaggio, arrivarono i rinforzi guidati da Valeriano; Belisario, quindi, facendo affidamento sull'amicizia tra Antonina e Teodora, inviò la moglie a Costantinopoli per ottenere dall'Imperatrice ulteriori aiuti; al suo arrivo, tuttavia, Antonina scoprì che Teodora era morta (28 giugno 548). Con i rinforzi tentò di liberare Rossano dall'assedio dei Goti, ma il suo sbarco venne impedito dal nemico. Belisario decise quindi di tornare a Roma, affidando l'esercito a Giovanni e a Valeriano. Qui venne richiamato a Costantinopoli dall'Imperatore, persuaso in questo da Antonina. Secondo la Storia Segreta, fu Belisario a chiedere di ritornare a Costantinopoli.Questo fu il giudizio di Procopio sulla seconda campagna in Italia di Belisario:
A discolpa di Belisario, va detto che il generalissimo tentò per quanto gli fu possibile di passare all'offensiva contro Totila, e il suo insuccesso fu dovuto soprattutto all'esiguo numero di truppe fornitegli da Giustiniano; d'altronde, l'esercito bizantino era impegnato anche nella guerra contro la Persia e inoltre era stato indebolito dall'epidemia di peste. Inoltre, l'insuccesso di Belisario nella sua seconda campagna d'Italia può anche attribuirsi al fatto che Totila aveva compreso gli errori commessi dai suoi predecessori, e aveva preso misure efficaci per neutralizzare le tattiche di Belisario, basate sulla guerriglia e sull'uso dei centri fortificati per logorare le forze avversarie. Non a caso il re goto, ogni volta che espugnava un centro fortificato, ne abbatteva le mura per costringere il nemico alla battaglia in campo aperto e impedirgli, in caso di riconquista del centro, di usare le mura come scudo per logorare l'esercito avversario, come aveva fatto Belisario nel corso della prima campagna. Totila aveva inoltre provveduto a rafforzare la flotta gotica al punto da renderla una seria minaccia per quella imperiale, riuscendo così a impedire l'arrivo di rifornimenti via mare alle città assediate. Inoltre, durante l'assenza di Belisario, i funzionari che lo avevano sostituito si erano alienati il favore delle popolazioni locali, che nel corso della prima campagna avevano appoggiato il generalissimo, e non bastò il suo ritorno per riguadagnarlo, né per spingere i disertori a tornare a servire nell'esercito bizantino. Le popolazioni locali inoltre si guardavano bene dal prendere apertamente le parti dell'uno e dell'altro schieramento, perché l'esito della guerra era ancora incerto e, se si fossero schierate dalla parte sbagliata, avrebbero poi subito le rappresaglie del vincitore. Per vincere la guerra contro Totila, erano necessarie forze più consistenti e una tattica basata sulla guerra di movimento; non a caso, quando entrambe le condizioni si verificarono, sotto il comando del generale Narsete, i Goti furono vinti e l'Italia definitivamente conquistata.
Nel 549 Belisario ritornò a Costantinopoli, dove venne ricevuto con alti onori dall'Imperatore, ma fu rimosso dalla carica di Comes sacri stabuli assunta nel 544. Giustiniano, tuttavia, decise di non affidargli nuove campagne militari, anche se sembra lo avesse nominato magister militum per Orientem e gli avesse conferito il titolo di comandante delle guardie del corpo imperiali. Il matrimonio tra la figlia Giovannina ed Anastasio, nipote (di nonna) di Teodora, voluto dall'Imperatrice per impossessarsi delle immense ricchezze di Belisario, naufragò dopo la morte dell'Augusta, perché i genitori della ragazza erano contrari all'unione.L'alto ruolo assunto da Belisario negli affari di stato è provato dal suo coinvolgimento nella controversia religiosa dei Tre Capitoli, nella quale cercò di convincere papa Vigilio ad accettare la politica religiosa dell'Imperatore. Nell'agosto-settembre del 551 Belisario venne inviato, in qualità di memoratus iudex, a cercare di convincere papa Vigilio, che si era rifugiato nella Chiesa di Pietro e Paolo, a ritornare nel palazzo di Placidia con la promessa che non gli sarebbe stato fatto del male. Nel maggio 553 Belisario tentò, senza successo, di convincere il Papa a partecipare al Quinto Concilio Ecunemico; questi, infatti, declinò l'offerta pur chiedendo al generale, a tre vescovi e ad altri patricii gloriosissimi di portare all'Imperatore un testo scritto di suo pugno, con il quale esprimeva il suo giudizio sui Tre Capitoli; i latori decisero di non mostrare il testo del Papa all'Augusto.
Nel 559 i Kutriguri o Cutriguri (una popolazione nomade di origine unnica o bulgara), guidati dal loro capo Zabergan, invasero la Tracia, mettendo in grave pericolo Costantinopoli; Giustiniano affidò a Belisario il comando di un esercito, con il compito di salvare la capitale dai Barbari, mettendogli tuttavia a disposizione solo 300 veterani, a cui si aggiunsero nuove leve senza alcuna esperienza di guerra; molti contadini avevano deciso, infatti, di arruolarsi nell'esercito di Belisario per ottenere la loro vendetta sui Barbari, che avevano devastato i loro campi. L'esercito bizantino si accampò quindi a Chettus in Tracia; quando Zabergan fu informato che l'esercito di Belisario era alquanto esiguo, decise di assalirlo con 2.000 cavalieri barbari; tuttavia Belisario, venuto a conoscenza dalle sue spie dell'arrivo del nemico, tese una trappola ai Kutriguri, piazzando 200 peltasti e lanciatori di giavellotto nei boschi ai lati della pianura; i barbari, per difendersi dalle lance e dai giavellotti, dovettero chiudersi, rendendo la loro superiorità numerica inutile a causa della loro impossibilità di dispiegarsi. Belisario, infine, diede l'ordine ad alcuni suoi uomini di provocare dei rumori assordanti con travi di legno e di gridare, in modo da dare al nemico l'impressione che l'esercito bizantino fosse immenso e che stessero per essere circondati; le nuvole di polvere, inoltre, nascondevano la situazione reale, e i barbari si diedero alla fuga, riattraversando di nuovo il Danubio. Nonostante Belisario fosse riuscito a respingere gli invasori Kutriguri, salvando di fatto la capitale bizantina da un possibile assedio, non ottenne alcuna ricompensa per la vittoria: Agazia riferisce che, non appena giunse nella capitale la notizia della vittoria di Belisario, la popolazione, a lui grata, esaltò il suo nome nelle assemblee, ingenerando l'invidia di molti funzionari che cominciarono a calunniarlo di fronte all'Imperatore, asserendo che «il favore popolare lo aveva corrotto e che mirava ad altri obiettivi»; per tali motivi l'Imperatore lo avrebbe richiamato nella Capitale, prima che potesse inseguire i Barbari, a dire di Agazia per impedirgli di ottenere «una gloria del tutto completa», e non lo ricompensò minimamente per il servigio reso.Nel 562 Belisario venne accusato, sulla base di confessioni estorte sotto tortura a due suoi servitori, di essere coinvolto in una congiura contro l'Imperatore; il generale fu ritenuto colpevole il 5 dicembre 562 e condannato agli arresti domiciliari. Secondo una leggenda ritenuta oggi inattendibile, venne addirittura accecato e costretto a elemosinare presso il Palazzo di Lauso. Tuttavia, dopo pochi mesi, venne scagionato da tutte le accuse, e il 19 luglio 563 Giustiniano gli riconfermò il suo favore all'interno della corte.Belisario morì a Costantinopoli il 13 marzo 565.
La Storia segreta di Procopio ci narra che Antonina fu una moglie infedele ed ebbe un amante, Teodosio. Egli era il figlioccio di Belisario: il generale bizantino l'aveva infatti fatto battezzare per far sì che potesse partire con lui come soldato per la spedizione in Africa. Il battesimo di Teodosio, in seguito al quale Belisario e Antonina lo adottarono, avvenne prima della partenza per l'Africa. Durante la guerra vandalica, Antonina iniziò ad avere rapporti sessuali clandestini con il figlioccio. Durante la loro permanenza a Cartagine, Belisario sorprese i due amanti in una camera sotterranea. Antonina giustificò l'accaduto dicendo che erano scesi per occultare il meglio del bottino in modo da nasconderlo a Giustiniano. Il giovane si rivestì, e Belisario decise di non credere a ciò che aveva appena visto.Tempo dopo, a Siracusa, Belisario seppe dalla sorvegliante di Antonina, Macedonia, che ella lo tradiva. Una fuga precipitosa in Asia salvò Teodosio dalla giustizia di Belisario, che aveva ordinato a una delle sue guardie di uccidere l'adultero; ma le lacrime di Antonina convinsero il generale della sua innocenza; egli decise di non dare credito ai testimoni dell'adulterio. Antonina ottenne la sua vendetta: Macedonia, insieme ai due testimoni, vennero arrestati e le loro lingue vennero tagliate, i loro corpi vennero fatti a pezzi, ed i loro resti vennero gettati nelle acque di Siracusa.A un certo punto Teodosio decise di ritirarsi in un monastero a Efeso, causando le lacrime di Antonina e di Belisario stesso. In realtà Teodosio risiedeva nel monastero solo quando Belisario era a Costantinopoli; quando il generale partì per la Persia, Teodosio ritornò a casa per soddisfare la libidine di Antonina. Fozio, il figlio legittimo di Antonina, decise di informare il patrigno della relazione tra Antonina e Teodosio. Quando Belisario lo seppe, disse:
Fozio, una volta partita Antonina in Oriente per raggiungere il marito, si recò quindi ad Efeso, catturò Teodosio e lo tenne prigioniero in Cilicia. Nel frattempo Belisario, venuto a conoscenza dell'arrivo di Antonina, si ritirò per raggiungerla e la sottopose a stretta sorveglianza, facendo preoccupare l'Imperatrice Teodora che, in apprensione per la moglie del generale, decise di richiamare lei e Belisario nella capitale. L'Augusta costrinse Belisario a riconciliarsi con l'adultera, e torturò numerosi seguaci di Fozio e Belisario. Anche Fozio venne sottoposto a tortura per fargli svelare il luogo dov'era stato segregato Teodosio. Allo stremo, Fozio parlò, e Teodosio venne ritrovato e riportato a Costantinopoli. Un giorno Teodora convocò Antonina a palazzo e le mostrò una «perla unica»: Teodosio. Antonina, sopraffatta dalla gioia, ringraziò l'Imperatrice, ma da lì a poco Teodosio morì di dissenteria, privando Antonina del suo amante. Il figliastro di Belisario, Fozio, passò ben tre anni in prigione prima di evadere e trovare rifugio in un monastero.
Secondo una leggenda sviluppatasi nel medioevo, Giustiniano avrebbe ordinato di accecare Belisario riducendolo ad un mendicante, condannato a chiedere l'elemosina per le vie di Costantinopoli. La leggenda è attestata per la prima volta in un manoscritto del XII secolo della Patria Constantinopolitana, dove in particolare viene affermato che il generale chiedeva l'elemosina presso il Palazzo di Lauso, e nella III Chiliade delle Βιβλιον ιστορικης del monaco bizantino Giovanni Tzetze, il quale scrive:
Secondo una variante "italiana" della leggenda, in seguito all'accecamento, Belisario sarebbe stato condannato a chiedere l'elemosina ai viandanti presso la Porta Pinciana di Roma, dicendo «Date obolum Belisario». In memoria di tale tradizione, la suddetta frase fu incisa su una pietra graffita posta alla destra della Porta Pinciana.Sebbene la maggioranza degli storici moderni abbia smentito la leggenda, essa ispirò numerose opere artistiche e letterarie. Dopo la pubblicazione del racconto Bélisaire (1767) di Jean-François Marmontel la storia della cecità divenne un soggetto popolare per i pittori del XVIII secolo quali Jacques-Louis David (Belisario chiede l'elemosina, 1781) e François Gérard (Belisario, 1795). Divenne uso comune rievocare il nome di Belisario per ricordare (e condannare) l'ingratitudine mostrata da alcuni sovrani nei confronti dei loro servitori.
Belisario fu rappresentato in numerosi lavori artistici prima del XX secolo. Il più antico è la dissertazione storica del suo segretario personale, Procopio, ossia gli Anecdota, più noti come gli Arcana Historia o la Storia segreta. La parte iniziale di tale opera (cap. I-V) è un ampio libello indirizzato sia a Belisario, accusato di essere una persona accecata dall'amore, sia a sua moglie Antonina, accusata di essere infedele e bugiarda.In seguito alla diffusione della leggenda dell'accecamento del generale per invidia, nel XIV secolo fu composto il cosiddetto Διήγησις ωραιοτάτη του θαυμαστού εκείνου του λεγομένου Βελισσαρίου (Narrazione bellissima intorno al mirabile uomo di nome Belisario), un componimento in versi redatto in greco demotico in cui venivano descritte in modo fantasioso le sue gesta militari (spesso inventate di sana pianta, come una mai esistita spedizione in Britannia), il suo accecamento conseguente alle calunnie mossegli per invidia dai funzionari, e le successive gesta contro i Persiani compiute dal figlio Alessio (mai esistito storicamente); il poema si concludeva con Belisario cieco e mendicante nell'atto di chiedere l'elemosina agli ambasciatori persiani giunti a palazzo per negoziare la pace. La storia dell'accecamento di Belisario ispirò numerose altre opere letterarie, quali il romanzo Bélisaire di Jean-François Marmontel (1767), l'opera lirica Belisario di Gaetano Donizetti e la commedia tragicomica Belisario di Carlo Goldoni (1734); quest'ultima però proviene da un canovaccio tragicomico della commedia dell'arte, quindi antecedente alla versione pubblicata dal drammaturgo veneziano.
La vicenda di Belisario ispirò inoltre il dramma di John Oldmixon The Life and History of Belisarius: Who Conquer'd Africa and Italy: with an Account of His Disgrace, the Ingratitude of the Romans, and a Parallel Between Him and a Modern Heroe, il dramma del XVIII secolo di William Philips Belisarius (1724) e il poema Belisar di Friedrich de la Motte Fouque (scritto nel XVII secolo).
La vita di Belisario è stato il soggetto del romanzo storico Count Belisarius (1938) dello studioso di argomenti classici Robert Graves. Questo libro, chiaramente scritto dal punto di vista dell'eunuco Eugenio, servo della moglie di Belisario (ma di fatto basato sulla storia di Belisario scritta dal suo antico segretario Procopio), ritrae Belisario come un solitario uomo d'onore in un mondo corrotto, e dipinge a vivide tinte non solo le sue iniziali gesta militari, ma anche gli avvenimenti coloriti e gli eventi del suo tempo (quali la selvaggia politica delle gare di carri nel Circo di Costantinopoli, che regolarmente proseguiva in scontri aperti nelle strade fra i sostenitori delle opposte fazioni, o gli intrighi fra l'Imperatore Giustiniano e l'imperatrice Teodora).
Il celebre scrittore di fantascienza Isaac Asimov, che conosceva molto bene la storia romana, inserì nel suo Ciclo della Fondazione il personaggio di Bel Riose, ultimo dei grandi generali dell'Impero galattico, il quale tentò una campagna di riconquista dei territori perduti nella periferia galattica finendo tuttavia incriminato per sospetto tradimento e giustiziato dal suo imperatore Cleon II. Belisario è anche il protagonista della serie di fantascienza Belisarius series, una storia alternativa scritta da Eric Flint e David Drake che si occupa di cosa sarebbe potuto accadere se Belisario (e un rivale) avessero potuto conoscere gli avvenimenti futuri e le relative tecnologie. La serie di romanzi di fantascienza militare di S.M. Stirling e David Drake The General series si ispira alla vita di Belisario; il protagonista, Raj Whitehall, cerca di riunificare il pianeta di Bellevue dopo il crollo della civiltà galattica.
Belisario compare anche in L'abisso del passato (titolo originale: Lest Darkness Fall, 1939) di L. Sprague de Camp, un romanzo di "storia possibile" in chiave storico-fantascientifica. Qui egli è il co-protagonista del viaggiatore nel tempo Martin Padway, che tenta di diffondere la scienza moderna e le invenzioni nell'Italia gotica. Infine, Belisario diventa generale nell'esercito di Padway e gli assicura il controllo dell'Italia.
Herman Melville assegna il soprannome "Belisario" a Samoa, un personaggio del suo romanzo del 1849 Mardi.Belisario è stato raffigurato da Cesare Fracassini nel grande sipario del Teatro Mancinelli di Orvieto. Il generale bizantino compare al centro della scena mentre libera Orvieto dall'occupazione dei Goti durante la Guerra gotica.
Belisario appare inoltre come personaggio giocabile nel celebre videogioco strategico Attila: Total War. L'intera campagna DLC "The last Roman" è dedicata a lui.
Agazia, StorieFonti moderne Charles Diehl, Figure bizantine, Einaudi, 2007 (1927 originale), ISBN 978-88-06-19077-4.
 Lain Ducellier e Michel Kapla, Bisanzio, Milano, San Paolo, 2002, ISBN 9788806114596.
 R. Lilie, Bisanzio. La seconda Roma, Roma, Newton & Compton, 2005, ISBN 88-541-0286-5.
Alberto Magnani, Flavio Belisario, Perugia, Graphe.it, 2017, ISBN 9788893720236.
 John Julius Norwich, Bisanzio. Splendore e decadenza di un impero, Milano, Mondadori, 2000, ISBN 9788804481850.
 Georg Ostrogorsky, Storia dell'Impero bizantino, Torino, Einaudi, 1968, ISBN 9788806173623.
 Giorgio Ravegnani, I Bizantini in Italia, Bologna, il Mulino, 2004, ISBN 9788815096906.
 Giorgio Ravegnani, Storia di Bisanzio, Roma, Jouvence, 2004, ISBN 9788815131027.
 Giorgio Ravegnani, Soldati e guerre a Bisanzio. Il secolo di Giustiniano, Bologna, Il Mulino, 2009, ISBN 978-88-15-13044-0.
 Silvia Ronchey, Lo stato bizantino, Torino, Einaudi, 2002, ISBN 9788806162559.
(EN) Ian Hughes, Belisarius: The Last Roman General, Yardley, Westholme Publishing, 2009, ISBN 978-1-59416-528-3.
(EN) Stanhope, The life of Belisarius, Londra, J. Murray, 1829.ISBN non esistente
 Tamassia, Storia del regno dei Goti e dei Longobardi in Italia, Bergamo, Stamperia Mazzoleni, 1826.ISBN non esistente
(EN) John Bagnell Bury, History of the Later Roman Empire, Londra, Macmillan & Co., Ltd., 1923.ISBN non esistente
Rinaldi, Raffaele, La leggenda di Belisario nel De fortitudine di Giovanni Pontano e la sua ricezione fra Oriente e Occidente, Paideia: rivista di filologia, ermeneutica e critica letteraria: LXIII, 2008, p. 252.
