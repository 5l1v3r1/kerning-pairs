
Ha raggiunto il suo miglior ranking nel singolo il 3 ottobre 2011 in 59ª posizione, mentre nel doppio ha raggiunto il 185º posto il 17 gennaio 2011.

Carlos Ruiter de Oliveira Pontes, detto Ruiter (Pesqueira, 26 marzo 1943), è un ex calciatore brasiliano, di ruolo attaccante.
Ruiter iniziò la propria carriera nel 1961, a 18 anni, con l'Ypiranga, club dello Stato di Bahia: passò poi, nel 1962, al Confiança, società del Sergipe. Con tale club vinse il campionato statale nel 1962 e, pertanto, si qualificò alla Taça Brasil. Nella Taça Brasil 1963 segnò 9 reti, divenendo il miglior marcatore della competizione: il Confiança fu eliminato nella semifinale del gruppo Nord-Est.
Con il club vinse un altro titolo statale, nel 1963; nel 1964 passò al Campinense (Paraíba) e nel 1965 al Náutico (Pernambuco): in ciascuna di queste due società vinse il campionato statale. Nel 1966 si trasferì all'estero: fu difatti acquistato dal Bordeaux, compagine francese che lo portò a debuttare nel calcio europeo. Alla sua prima stagione segnò 10 gol in 12 incontri. L'anno seguente debuttò anche in Coupe de France, con 2 presenze e una rete, mentre in campionato segnò 4 gol in 14 partite; nel 1968-1969 migliorò la propria media, mettendo a segno 13 marcature in 21 gare.
Ruiter giocò anche due partite nel corso della Coppa delle Fiere 1969-1970 (contro il Dunfermline), segnando così il proprio esordio internazionale. Nella Division 1 1970-1971 stabilì il proprio primato di gol in massima serie francese, 14 in 30 presenze. Al termine della stagione 1971-1972 Ruiter lasciò il Bordeaux per il Monaco: con la compagine del Principato segnò 27 gol in 29 partite di Division 2 (gruppo B); il titolo di capocannoniere di tale gruppo andò a Gérard Tonnel, con 31. Ottenuta la promozione in massima serie, Ruiter vi disputò la sua ultima annata nel Monaco, conclusa con 7 presenze e due reti: a metà stagione passò al La Rochelle, in seconda serie, con cui chiuse la carriera (17 incontri e tre gol).
Campionato Sergipano: 2Confiança: 1962, 1963Campionato Paraibano: 1Campinense: 1964Campionato Pernambucano: 1Náutico: 1965

Il Ruolo unico degli specialisti dell'Aeronautica Militare è stato creato con legge n. 212 del 1983 per consentire ai sottufficiali esperti in campi tecnici molto specializzati di transitare nel ruolo ufficiali. Gli ufficiali del Ruolo unico degli specialisti potevano essere equiparati ai warrant officer delle forze armate americane.
L'articolo 53 della Legge 212/83 oltre ad istituire il Ruolo unico degli specialisti dell'Aeronautica Militare sopprimeva il Ruolo degli ufficiali del Corpo equipaggi militari marittimi istituendo in sua vece il ruolo del Corpo unico degli specialisti della Marina Militare. Gli ufficiali del Ruolo unico degli specialisti dell'Aeronautica Militare erano esperti in campi tecnici molto specializzati, svolgendo mansioni che non potevano essere assolte dai normali ufficiali che tendevano ad avere un campo di conoscenze più ampio e generalista.
Il Ruolo unico degli specialisti dell'Aeronautica Militare è stato abolito con l'articolo 38 del decreto legislativo 30 dicembre 1997, n. 490 pubblicato sulla Gazzetta Ufficiale n.17 del 22 gennaio 1998 ed entrato in vigore il successivo 6 febbraio.
Successivamente, nel 2001 per sopperire alla normale riduzione del numero degli ufficiali del Ruolo unico degli specialisti e le attività a loro assegnate, con Decreto legislativo 28 febbraio 2001, n. 82, venne istituita, l'abilitazione di Luogotenente per i primi marescialli.

Rushville è un villaggio degli Stati Uniti d'America, situato nello Stato del Missouri, nella contea di Buchanan.

Sacred Bones Records è un'etichetta discografica indipendente statunitense fondata nel 2007 e avente sede a Brooklyn.
L'etichetta pubblica i lavori di artisti come Zola Jesus, David Lynch, The Men, Psychic Ills, Crystal Stilts, Trust e molti altri. È specializzata nei generi rock, sperimentale, post-punk e noise.

Il Sacro Romano Impero (962 d.C. - 1806), fu un agglomerato di territori dell'Europa centrale e occidentale nato nell'alto Medioevo ed esistito per circa un millennio. Esso traeva il nome "impero romano" dall'essere considerato una continuazione dell'Impero romano d'Occidente e perciò un potere universale, mentre l'aggettivo "sacro", che lo contrapponeva all'impero pagano dei primi tre secoli, sottolineava che la rinascita del potere imperiale doveva considerarsi voluta da Dio e per questo motivo il potere di incoronare l'imperatore era attribuito al papa, almeno fino alla Riforma.Come anno di fondazione si considera in genere il 962, data dell'incoronazione di Ottone I. L'impero di Ottone infatti ereditava gran parte dell'Impero carolingio, ma non la Franconia occidentale, più o meno l'odierna Francia. Comunque buona parte della storiografia di lingua italiana e francese include nella storia del Sacro Romano Impero anche l'Impero carolingio, segnando quindi come data d'inizio del Sacro Romano Impero l'incoronazione di Carlo Magno nell'800. Solo nel 1512 sotto l'imperatore Massimiliano I la dizione Sacro Romano Impero della Nazione Germanica (in tedesco Heiliges Römisches Reich Deutscher Nation, in latino Sacrum Imperium Romanum Nationis Germanicae), già attestata fin dal 1417, fu usata in un atto del sovrano, il preambolo di commiato al Reichstag di Colonia. La titolatura dell'imperatore, in ogni caso, non cambiò, restando fino al 1806 "Imperator Romanorum semper Augustus", senza riferimenti germanici.
In teoria l'imperatore doveva essere la massima autorità politica del mondo abitato, superiore a tutti i re e pareggiato (o superato, a seconda delle visioni politiche) solo dal papa, che era chiamato a governare la cristianità nelle materie che riguardavano la fede. Nei fatti però qualcosa di simile fu raggiunto soltanto con Carlo Magno, che comunque già non aveva giurisdizione diretta su alcune terre cristiane, come l'Inghilterra. Da Ottone I di Sassonia in avanti l'impero governava solo la Germania e per un periodo minore parti dell'Italia e di altre terre europee. Il primo ad aggiungere il termine "sacro" al consueto "impero romano" fu Federico Barbarossa: esso appare in una lettera del 1157, che chiedeva ai magnati dell'impero aiuto contro le città lombarde.L'impero toccò l'apice della potenza nel Basso Medioevo – quando costituiva insieme con il Papato uno dei due poteri universali – e fu formalmente dissolto nel 1806.
Per convenzione, la nascita del Sacro Romano Impero si fissa al 962, quando Ottone di Sassonia si fece incoronare da papa Giovanni XII imperatore di un'entità che comprendeva Germania e Italia (e poi Borgogna). Ma gran parte della storiografia italiana e francese vi include l'Impero carolingio e quindi ne indica l'inizio nell'incoronazione di Carlo Magno nell'800. Carlo stesso, al titolo di re dei Franchi, aggiunse quello di "Augustus Imperator Romanorum gubernans Imperium", conferitogli da papa Leone III durante l'incoronazione.
Al di là della cesura provocata dalle lotte tra i discendenti di Carlo, comunque, la successione imperiale continuò a essere vista senza soluzione di continuità: gli imperatori si consideravano successori di Carlo Magno: Carlo IV e Carlo V portavano questi ordinali perché Carlo I era stato Carlo Magno, Carlo II Carlo il Calvo e Carlo III Carlo il Grosso.
L'Impero carolingio copriva un'area che include le odierne Francia e Germania, la Catalogna e buona parte dell'Italia settentrionale, anche se la dinastia che governava questi territori era di stirpe franca, e dunque germanica. L'Impero acquistò un carattere più germanico dopo la spartizione attuata dal Trattato di Verdun dell'843, grazie al quale la dinastia Carolingia proseguì — per pochi decenni — su linee indipendenti nelle tre regioni. La parte più orientale cadde sotto Ludovico II il Germanico, che ebbe vari successori fino alla morte di Ludovico IV, detto "il Fanciullo", ultimo carolingio della parte orientale.
Alla morte di Ludovico IV, i duchi di Alemannia, Baviera, Franconia e Sassonia elessero Corrado I Sacro Romano Imperatore dei Franchi, non Carolingio, come loro capo nel 911. Il suo successore Enrico I (919 - 936), un sassone, accettò un Impero orientale separato da quello occidentale franco (ancora retto dai Carolingi) nel 921 chiamando sé stesso rex Francorum orientalium (re dei Franchi Orientali).
Enrico designò come suo successore il figlio Ottone, che fu eletto Re ad Aquisgrana nel 936. Questi più tardi, incoronato Imperatore con il nome di Ottone I (poi chiamato "il Grande") nel 962, avrebbe marcato un passo importante, verso l'Impero (e non verso il Regno dei Franchi orientali che era l'altro residuo del Regno Franco) e avrebbe avuto la benedizione del Papa. Ottone aveva guadagnato prima molto del suo potere, quando nel 955 aveva sbaragliato i Magiari nella battaglia di Lechfeld.
Nella letteratura contemporanea e successiva, ci si riferisce all'incoronazione come a una translatio imperii, trasferimento dell'Impero. Il mitico sottinteso era che c'era e ci sarebbe stato sempre un solo impero. Si considerava che fosse cominciato con Alessandro Magno, fosse passato ai Romani, poi ai Franchi, e finalmente al Sacro Romano Impero (e questo spiega il Romano nel nome dell'Impero). Gli imperatori tedeschi si consideravano quindi i diretti successori di quelli dell'Impero Romano; e per questo motivo inizialmente si davano il titolo di Augusto. Inizialmente essi non si chiamarono ancora Imperatori "Romani", probabilmente per non entrare in conflitto con l'Imperatore Romano che ancora esisteva a Costantinopoli. Il termine Imperator Romanorum divenne comune solo successivamente all'epoca di Corrado II.
A quel tempo, il regno più orientale non si presentava come un'entità omogenea definibile già come "tedesca", ma era piuttosto costituito dall'alleanza delle vecchie tribù germaniche dei Bavari, Svevo-Alemanni, Franconi e Sassoni. L'Impero come unione politica probabilmente sopravvisse solo per la forte personalità e influenza di Enrico il Sassone e di suo figlio Ottone. Tuttavia, anche se formalmente eletti dai capi delle tribù germaniche, nella realtà essi riuscirono a designare i loro successori.
Questo cambiò dopo Enrico II morto nel 1024 senza figli quando Corrado II, primo della dinastia Salica, fu eletto re nello stesso anno solo dopo qualche dibattito. Come esattamente il re fosse scelto sembra essere una complicata combinazione di influenza personale, lotte tribali, eredità e acclamazione da parte dei capi chiamati a formare l'assemblea dei grandi elettori.
Già a quel tempo il dualismo fra i territori, quelli delle vecchie tribù radicate nelle terre dei Franchi ed il Re/Imperatore, divenne solo apparente. Ciascun re preferiva passare la maggior parte del tempo nei suoi territori. Questa pratica cambiò solo al tempo di Ottone III re nel 983, imperatore dal 996 al 1002, che cominciò a utilizzare le sedi vescovili sparse nell'Impero come sedi temporanee del governo. Anche i suoi successori Enrico II, Corrado II ed Enrico III, apparentemente riuscirono a legare i duchi al territorio. Non è, quindi, una coincidenza se all'epoca la terminologia cambia e si trovano le prime occorrenze del termine Regnum Teutonicum.
La gloria dell'Impero quasi si estinse nella Lotta per le investiture, durante la quale il Papa Gregorio VII scomunicò Enrico IV (Re nel 1056, Imperatore dal 1084 al 1106). Sebbene fosse stata tolta dopo il viaggio a Canossa del 1077, la scomunica ebbe vaste conseguenze. Nel frattempo i duchi tedeschi avevano eletto un secondo Re Rodolfo di Svevia, che Enrico IV poté sconfiggere solo dopo una guerra di tre anni nel 1080. Le radici mitiche dell'Impero erano danneggiate per sempre; il Re tedesco era stato umiliato. Più importante ancora, la Chiesa diveniva un'entità indipendente sulla scacchiera dell'Impero.
Corrado III salì al trono nel 1138, fu il primo imperatore della dinastia Hohenstaufen (o di Svevia, in quanto gli Hohenstaufen erano duchi di Svevia), il cui periodo coincise con la restaurazione della gloria dell'Impero anche sotto le nuove condizioni del concordato di Worms. Fu Federico I "Barbarossa", il secondo della dinastia di Svevia (Re nel 1152, Imperatore dal 1155 al 1190) a chiamare per primo "Sacro" l'Impero.
Inoltre sotto il Barbarossa l'idea della "Romanità" dell'Impero tornò a crescere. Un'assemblea imperiale nelle campagne di Roncaglia nel 1158 esplicitamente giustificò i diritti imperiali con la opinione di quattuor doctores del nuovo organismo giuridico della Università di Bologna, che cita frasi come princeps legibus solutus (il Principe non è soggetto alla legge) tratte dai Digesta del Corpus iuris civilis. Che i legislatori romani l'avessero creato per un sistema completamente diverso che non coincideva affatto con la struttura dell'Impero era considerato del tutto secondario; la corte dell'imperatore aveva la necessità di legittimarsi storicamente.
Ai diritti imperiali ci si era riferiti con il termine generico di regalia fino alla Lotta per le investiture, ma furono enumerati per la prima volta a Roncaglia. Questo elenco includeva strade pubbliche, tariffe, emissione di moneta, raccolta di imposte punitive e la nomina e revoca dei funzionari. Questi diritti furono radicati esplicitamente nella Legge Romana, come fosse una legge costituzionale; il sistema fu anche connesso alla legge feudale, e il cambiamento più evidente fu il ritiro dei feudi di Enrico il Leone nel 1180 che portò alla sua scomunica. Barbarossa, quindi, per un certo tempo, cercò di legare più strettamente i riottosi duchi tedeschi all'impero come un tutt'uno.
Un'altra importante novità costituzionale di Roncaglia fu lo stabilimento di una nuova pace (Landfrieden) per tutto l'Impero, un tentativo non solo di abolire le vendette private fra i duchi locali, ma anche di legare i subordinati dell'Imperatore a un sistema di giurisdizione e di persecuzione pubblica degli atti criminali, concetto che all'epoca non era universalmente accettato.
Poiché dopo la lotta per le investiture l'imperatore non poteva più appoggiarsi alla Chiesa per mantenere il potere, gli Staufen sempre più concedevano terra a funzionari che Federico sperava fossero più manovrabili dei duchi locali. Inizialmente utilizzati soprattutto per servizi di guerra, questi avrebbero formato la base per la futura classe dei cavalieri, altro appoggio del potere imperiale.
Un altro concetto innovativo per il tempo era la fondazione sistematica di nuove città, sia da parte dell'Imperatore sia da parte dei Duchi locali. Ciò era dovuto all'esplosione della popolazione, ma anche alla necessità di concentrare il potere economico in località strategiche, mentre fino ad allora le sole città esistenti erano di antica fondazione romana o le più vecchie sedi vescovili. Fra le città fondate nel XII secolo Friburgo, modello economico per molte altre successive, e Monaco.
Il successivo regno dell'ultimo degli Staufen, Federico II, fu per molti aspetti differente da quello dei predecessori. Ancora bambino inizialmente regnò in Sicilia, mentre in Germania il figlio del Barbarossa, Filippo di Svevia e Ottone IV competevano con lui per il titolo di Re dei Germani. Dopo essere stato incoronato imperatore 1220, rischiò il conflitto con il Papa per aver reclamato il potere su Roma; in modo stupefacente per molti, si impossessò di Gerusalemme nella crociata del 1228, mentre era ancora scomunicato dal Papa.
Mentre riportava in auge l'idea mitica dell'Impero, Federico II compì il primo passo nel processo che avrebbe portato alla sua disintegrazione. Da un lato si concentrò sull'instaurare in Sicilia uno Stato di straordinaria modernità per i tempi, con servizi pubblici, finanze e sistema giudiziario. Dall'altro, fu l'Imperatore che concesse i maggiori poteri ai Duchi tedeschi, con due Privilegi che non sarebbero stati più revocati dal potere centrale. Nel 1220, con Confoederatio cum principibus ecclesiasticis, Federico in sostanza cedeva ai vescovi un certo numero di diritti imperiali (regalia), fra cui quelli di stabilire tariffe, battere moneta ed erigere fortificazioni. Nel 1232 con lo Statutum in favorem principum estendeva tali diritti agli altri territori.
Benché molti di questi privilegi esistessero già, non erano elargiti in modo generalizzato e definitivo, onde permettere ai Duchi di mantenere l'ordine al Nord delle Alpi, mentre Federico voleva concentrarsi sulla sua terra natale, l'Italia. Nel documento del 1232 per la prima volta i Duchi tedeschi sono chiamati Domini terrae, proprietari della terra, altra novità notevole.
Nel 1355, sotto l'imperatore Carlo IV, Praga divenne capitale del Sacro Romano Impero e Rodolfo II riportò la capitale a Praga nel 1583; durante questo periodo la Boemia conobbe un periodo di grande splendore artistico ed economico.
Nel 1495 una Dieta a Worms in Germania conclude la Riforma imperiale (Reichsreform), una raccolta di testi legali tendente a dare qualche struttura all'Impero in via di disgregazione. Tra le altre cose furono istituiti i "Circoli Imperiali di Stato" (Reichskreisstandschaft) e la "Corte della Camera imperiale".
Quando Martin Lutero avviò la Riforma protestante, molti duchi locali videro l'opportunità di opporsi all'Imperatore. Il punto più alto di questo contrasto fu la creazione, nel 1531, della Lega di Smalcalda, un'alleanza militare volta a consolidare il fronte anti-imperiale e a renderlo effettivo sul piano militare.Dopo un secolo di contrasti, il conflitto tra i duchi e l'impero, fra l'altro, portò alla guerra dei trent'anni (1618-1648), devastando gran parte dell'Europa.
La reale fine dell'Impero sopraggiunse in passi successivi. Dopo la pace di Vestfalia del 1648, che assegnò ai territori una sovranità virtualmente completa, consentendo a essi di stringere alleanze indipendenti con altri stati, l'Impero divenne non più di una semplice aggregazione di stati indipendenti.
L'impero, ormai divenuto solo un concetto giuridico, era composto da trecento stati sovrani, aventi diritto di seggio e di voto alla Dieta permanente a Ratisbona (1667), dove i deputati dei principi tedeschi deliberavano sugli affari tedeschi o di rilievo internazionale per l'impero, e da circa 1.500 signorie di fatto sovrane, ma prive di riconoscimento internazionale.
La loro sovranità veniva esercitata non solo con il governo indipendente dei propri stati con l'organizzazione di una propria amministrazione, un esercito, il diritto di legiferare o di coniare monete proprie, ma anche nei rapporti internazionali con l'invio di proprie rappresentanze presso le altre corti, nel tessere rapporti diplomatici nello stipulare accordi commerciali o militari. L'unica condizione che continuava a legare gli stati tedeschi all'impero era la libertà di stipulare alleanze che, comunque, non fossero di danno all'impero medesimo. Così si arrivò al paradosso che potevano essere fatte alleanze militari contro l'imperatore (quale titolare degli stati Asburgici, e quindi paragonato a ogni altro sovrano), ma non contro gli interessi dell'impero, per il quale si poteva perdere il proprio Stato, come feudo imperiale, con l'accusa di "fellonìa", come fu nel caso di alcuni feudi imperiali italiani (ducato di Mantova e ducato della Mirandola nel 1708).
La concezione giuridica medievale dell'imperatore come una figura giuridica di primus inter pares rispetto agli altri sovrani, garante della difesa della Res publica christiana e di amministratore di pace e giustizia era andata ormai perduta. Questa visione ideale si scontrava con la realtà politica europea: i sovrani dei grandi regni nazionali, benché completamente affrancati dall'autorità imperiale, continuarono a mantenere una certa soggezione formale e giuridica, in qualità di titolari di numerosi feudi dell'impero. Molti sovrani di regni limitrofi all'impero avevano notevoli ingerenze negli affari tedeschi, grazie all'unione personale con alcuni feudi imperiali che permettevano loro di avere anche diritto di voto alla Dieta (Francia, Danimarca, Gran Bretagna, Prussia, Polonia, Svezia).
Le minacce all'Impero portate avanti da Luigi XIV e dall'Impero Ottomano spinsero verso la creazione della Nuova Costituzione di difesa dell'Impero del 1681, che si sostituì alla vecchia del 1521. Gli Stati tedeschi, ripartiti nei dieci circoli imperiali, erano distinti in:
Grandi Elettorati (tre ecclesiastici: gli arcivescovadi di Magonza, di Treviri e di Colonia; e cinque laici: il ducato di Baviera e il regno di Boemia cattolico-romani, e la Marca del Brandeburgo, il Ducato di Sassonia e l'Elettorato del Palatinato, protestanti);
territori degli altri principi con diritto di voto alla Dieta (ecclesiastici distinti in arcivescovi, vescovi, prevosti, prelati, abati, e laici distinti in duchi, margravi, langravi, principi, conti, questi ultimi raggruppati nei quattro circoli di Wetterau, Svevia, Franconia e Vestfalia);
e infine circa cinquantuno città libere imperiali.Fuori dai circoli, e prive di voto alla Dieta, erano oltre un migliaio di piccole signorie equestri ripartite in circoli equestri (Reno, Franconia, Svevia), a loro volta suddivisi in quattordici cantoni nobiliari, oltre al distretto dell'Alsazia. Tale situazione rimase pressoché immutata fino alla rivoluzione francese.
Ogni circolo doveva provvedere al reclutamento e mantenimento di un contingente. Fu imposto che ogni principe avesse il diritto di imporre il contributo dei sudditi alla difesa e fu creata una tassa di circolo per il mantenimento delle truppe, non più una tassa generale che, data l'eterogeneità dell'Impero, aveva avuto sempre una scarsa efficacia. Si giunse così alla creazione di un esercito permanente di circa 40.000 uomini. Nonostante la sua volontà unitaria, questa riforma rafforzò più i grandi stati tedeschi (inclusa l'Austria) che non l'Impero, i quali furono così liberi di approntare difese ed eserciti che rafforzarono il loro potere assoluto sul loro territorio e nell'Impero.
Nel corso del XVIII secolo la politica francese continua a perseguire un atteggiamento aggressivo nei confronti dell'impero. Luigi XIV di Francia si pose in diretto antagonismo con gli Asburgo che continuavano a detenere il titolo imperiale, di fatto divenuto ereditario per la loro famiglia. Le lunghe guerre che furono combattute nella seconda metà del XVII secolo e nella prima metà del XVIII, portarono a una progressiva erosione dei territori occidentali imperiali a favore della Francia. Inoltre, sempre con l'intenzione di indebolire la monarchia asburgica, la diplomazia francese, fomentava continue alleanze contro gli stati asburgici dell'imperatore come nel caso degli Elettori di Colonia, Treviri e della Baviera. Tale movimento centripeto degli stati tedeschi, favorì la rapida ascesa degli Hohenzollern che da elettori del Brandeburgo nell'arco di cinquanta anni assurgeranno come re di Prussia a governare una nuova potenza europea in grado di competere con gli Asburgo.
Assunto il titolo reale (1701), la Prussia non perse occasione per strappare potere e territori all'Austria degli Asburgo imperatori, facendosi fautrice delle esigenze degli stati tedeschi di fede protestante (ruolo sottratto alla Sassonia, i cui sovrani nel frattempo erano divenuti cattolici per ascendere sul trono polacco). In questa lotta, cercarono di inserirsi, come poli alternativi, gli elettorati di Baviera, il cui duca si impossessò per breve tempo del titolo imperiale e della Sassonia che, di fronte alla politica aggressiva prussiana divenne fedele alleato dell'imperatore. Nonostante la grave crisi politica che attraversò l'Austria con l'estinzione degli Asburgo, grazie alla politica dell'ultima erede di Carlo VI di Asburgo, Maria Teresa, arciduchessa d'Austria, la corona imperiale ritornò in seno alla famiglia del suo sposo Francesco di Lorena, eletto così nuovo imperatore. Il titolo rimase ai suoi eredi fino alla fine dell'impero.
Nell'ultimo decennio di vita dell'impero, questo era costituito dagli stessi organi istituzionali che ne avevano sempre regolato le varie attività:
la Dieta (Reichstag): rappresentava il potere legislativo; costituita dai rappresentanti dei principi aventi diritto di seggio e di voto che componevano gli "Stati imperiali" (Reichstaende o Reichsstände in tedesco) distribuiti nei dieci circoli o Province del Sacro Romano Impero. Dal 1667 lavorava permanentemente nella sede imperiale di Ratisbona. Gli stati erano suddivisi nei tre corpi elettorali:
Collegio dei grandi elettori (Kur-Fürsten Kollegium) composto da tre elettori ecclesiastici (gli arcivescovi di Magonza, Treviri e Colonia, e da sei elettori secolari (margravio del Brandeburgo, duca di Sassonia, duca e conte del Palatinato del Reno, duca del Brunswick-Lüneburg-Hannover ammesso dal 1708, re di Boemia (imperatore) ammesso al voto dal 1708 al 1780;
principi ecclesiastici o "Banco ecclesiastico" (Geistlichen Fürsten), ripartiti in principi con voti individuali (Virilstimmen), rappresentati da circa 26 arcivescovi (Salisburgo e Besançon, fino al 1792) e vescovi e in principi con voti collettivi (Kuriatstimmen), rappresentati dai Prevosti e dagli abati distinti in prelati (Prälaten) del Reno e della Svevia;
principi laici o "Banco secolare" (Weltliche Fürsten), avevano diritto di seggio e di voto individuale ereditario o personale (per i principi contribuenti), rappresentati da duchi, margravi, langravi, principi e principi-conti e distinti in "Antichi Principi" (aventi voto alla Dieta prima del 1580), "Nuovi Principi" e dalle "terre secolarizzate" (Verden e Brema, Magdeburgo, Ratzeburg, Halberstadt, Kamin, Querfurt, Gernrode);
Sub-collegio dei Conti e Signori dell'impero (Reichsgraefen und Reichsherrenkolleg), avevano 4 voti collettivi ed erano suddivisi in quattro distretti (Wetterau, Svevia, Franconia, Vestfalia) di cui facevano parte i principi-conti non ammessi nel corpo dei Principi, i conti dell'impero e i signori.
Collegio delle libere Città dell'impero (Reichsfreistaettekolleg) composto da circa 51 città imperiali, avevano voto consultivo, espresso solo dopo la votazione degli altri due collegi della Dieta. Erano suddivise in "Banco svevo" di cui 24 cattoliche, su 28 aventi diritto di voto, e in "Banco renano" di cui 5 cattoliche, su 8 aventi diritto di voto;
l'imperatore (Römer Kaiser): rappresentava l'impero, ma non aveva poteri sovrani su di esso, essendo una sorta di presidente dell'impero e organo esecutivo della volontà espressa dalla Dieta. Egli era vincolato, sin dal momento della sua elezione, a rispettare le "Capitolazioni", una sorta di carta costituzionale che ne limitavano il potere e l'ingerenza sugli altri organi istituzionali; tra i suoi poteri egli convocava, in caso di necessità, la Dieta (peraltro permanente), presiedeva il consiglio militare dell'impero (Reichsmilitaregiment) e comandava l'esercito imperiale in guerra (Reichsarmee), nominava i componenti del Supremo Tribunale imperiale (Reichskammergericht), avente sede a Wetzlar e il Consiglio aulico dell'impero (Reichshofrat). Nei lavori della Dieta era coadiuvato dall'elettore di Magonza che, come decano dei principi, tramite un proprio rappresentante, ne coordinava le attività assembleari.Di fatto gli Stati che componevano l'impero non si esaurivano solo con quelli aventi diritto di voto alla Dieta. Vi era un numero imprecisato di entità sovrane, in varie forme, che coesistevano con gli "Stati imperiali" e non appartenevano a nessuno dei 10 Circoli o Province imperiali in cui erano distribuiti gli stati con diritto di voto al Reichstag. Contee familiari e feudi allodiali, signorie, villaggi imperiali, abbazie e immunità ecclesiastiche rappresentate da conti, baroni, cavalieri, borgomastri, abati e capitoli ecclesiastici rappresentavano una realtà imprescindibile di sovranità di fatto, anche se sottoposti alla formale e diretta "suzerainetè" dell'imperatore che ne era il protettore. In particolare, la nobiltà equestre (baroni e cavalieri dell'impero) dal XVI secolo si era organizzata in un proprio corpo autonomo che di fatto era ufficialmente riconosciuto dagli altri principi dell'impero. Questa nobiltà, rappresentata da circa 350 famiglie aventi circa 1.500 feudi, aveva costituito un proprio collegio suddiviso in un circolo del Reno, composto da 3 cantoni nobiliari che raggruppavano 98 territori, un circolo della Franconia con 702 territori rappresentati in 6 cantoni ed un circolo della Svevia con 668 territori in 6 cantoni.
Il 2 dicembre 1804 il Primo Console di Francia e presidente della repubblica italiana Napoleone Bonaparte, fu incoronato imperatore dei Francesi. Subito venne riconosciuto dall'imperatore del SRI e arciduca d'Austria Francesco II che, in cambio, si vide riconosciuto Imperatore d'Austria.
La primavera dell'anno successivo, a Milano, in conformità con il nuovo assetto monarchico francese, Napoleone Bonaparte si fece incoronare re d'Italia. Questo provocò attriti con il S.R.I., che almeno formalmente comprendeva pure il Regno d'Italia. La situazione si risolse con la guerra. Nel primo anniversario dell'incoronazione imperiale la terza coalizione venne sconfitta presso Austerlitz. La Pace di Presburgo dello stesso dicembre ridimensionò l'impero austriaco, e mise sotto influenza francese buona parte del SRI: in particolare venne costituita la Confederazione del Reno. Accettando il fatto compiuto, Francesco II scioglieva l'impero nel 1806, rinunciando per sempre al titolo di Imperatore dei Romani, di fatto un titolo onorifico tramandato internamente alla casa degli Asburgo d'Austria, accontentandosi del più modesto titolo di Imperatore d'Austria con il nome di Francesco I.
La Santa Sede rifiutò di considerare valida l'abdicazione, avvenuta senza consenso papale. Tuttavia dopo la morte di Francesco, avvenuta nel 1834, fu sollevata la questione di come si dovessero mutare le orazioni per l'imperatore Romano contenute nel Messale per il Venerdì e Sabato santo. Due decreti della Sacra Congregazione dei Riti (n. 2800 del 31 agosto 1839 e n. 3103 del 27 settembre 1860) ordinarono di lasciare intatte le preghiere, ma di aggiungere una rubrica che dichiarasse che erano ormai da omettere del tutto.
Fin dall'Alto Medioevo, l'Impero fu caratterizzato dalla lotta per tenere i duchi locali lontani dal potere. Al contrario dei monarchi dei territori Franchi dell'Ovest, che più tardi divennero la Francia, l'Impero non riuscì mai a prendere molto controllo sulle terre che formalmente possedeva.
Invece, fin dal principio, l'Impero fu costretto ad accordare sempre più poteri ai Duchi locali nei rispettivi territori. Questo processo, iniziatosi nel XII secolo, si concluse più o meno con la Pace di Vestfalia del 1648. Molti tentativi di restaurare l'originale grandezza imperiale fallirono.
Formalmente l'Impero fu compresso fra la necessità del Re di Germania di essere incoronato dal Papa (fino al 1508) da un lato e la Maestà imperiale (Reichsstände) dall'altro lato.
Re Tedesco. L'incoronazione come imperatore di Carlo Magno per mano del Papa nell'800 costituì l'esempio che i Re successivi avrebbero seguito: questo gesto fu la conseguenza della difesa del Papa da parte di Carlo contro la ribellione degli abitanti di Roma. Da questo episodio ebbe origine il concetto che l'Impero fosse il difensore della Chiesa.
Diventare Imperatore implicava essere già re tedesco. I re tedeschi erano eletti da tempi immemorabili: nel IX secolo dai capi delle cinque maggiori tribù (Franchi, Sassoni, Bavari, Svevi, Turingi); più tardi dai principali duchi ecclesiastici e laici; infine solo dai cosiddetti principi elettori (Kurfürsten). Questa assemblea fu formalmente istituita da un decreto noto come Bolla d'oro, emesso nel 1356 dalla Dieta di Norimberga, presieduta dall'Imperatore Carlo IV. Inizialmente gli elettori erano sette, poi questo numero variò sensibilmente nel corso dei secoli.
Fino al 1508, il neo eletto Re, si recava a Roma per essere incoronato Imperatore dal Papa. In molti casi questo richiese diversi anni se il Re era occupato in altre questioni, come la conduzione di guerre.
Mai l'imperatore poté governare autonomamente sull'Impero. Il suo potere era efficacemente contenuto dall'argine rappresentato dall'organo legislativo dell'Impero: la Dieta. Questa fu una complicata assemblea che si riuniva a intervalli irregolari in vari luoghi e su richiesta dell'Imperatore. Solo dopo il 1663 la Dieta divenne un'assemblea permanente.
Maestà Imperiale. Una entità era considerata di rango imperiale se, in accordo con le abitudini feudali, non c'era altra autorità su di essa che quella dell'Imperatore stesso. Solo queste sedevano nella Dieta (Reichstag) ed erano, con grandi variazioni attraverso i secoli:
territori governati da un Principe o un Duca, in qualche caso (come successivamente la Prussia) anche da un re;
città libere dell'Impero.Il numero di territori fu sorprendentemente grande, raggiungendo alcune centinaia al tempo della Pace di Vestfalia. Molti di questi comprendevano non più di poche miglia quadrate. L'Impero, pertanto, è ben descritto da molti come un mosaico.
Corti Imperiali. L'Impero ebbe anche due Corti: il Reichshofrat in Vienna e la Corte della Camera Imperiale (Reichskammergericht) istituita con la riforma dell'Impero del 1495.
L'espressione Impero Romano era sicuramente già usata nel 1034 per indicare le terre sotto il dominio di Corrado II e abbiamo testimonianze dell'uso di Sacro Impero nel 1157.
Il termine Imperatore romano in riferimento al sovrano germanico incoronato a Roma, invece, cominciò a essere utilizzato già per Ottone II (imperatore nel 973- 983). Gli imperatori da Carlo Magno (742-814) fino a Ottone I il Grande escluso (cioè i sovrani dell'Impero carolingio), d'altronde, utilizzavano il titolo di "Imperatore Augusto".
Il termine "Sacro Romano Impero della Nazione Germanica" fu introdotto nel 1254; l'espressione completa Sacrum Romanum Imperium Nationis Germanicae (in tedesco: Heiliges Römisches Reich Deutscher Nation) appare invece alla fine del XV secolo, nel momento in cui il regno aveva perso in Italia molto del suo dinamismo, pur rimanendo legato fino alla fine ad alcune importanti unità territoriali italiane in esso integrate: "sacro" e "romano" erano termini impiegati con spirito di emulazione verso l'impero bizantino; "della nazione tedesca" sottolineava come, dal 962 in poi, il fulcro di questa istituzione fosse nelle genti di stirpe germanica, già costituitesi come "Franchi orientali" dopo la spartizione carolingia.
Il titolo di imperatore era prevalentemente elettivo, secondo le tradizioni "federaliste" dei quattro ducati principali di Germania (Sassonia, Franconia, Baviera e Alemannia), ciascuno contraddistinto da una propria base etnica diversa. Gli elettori erano quindi i grandi nobili del regno di Germania, che si disputavano la corona. Se comunque da una parte il titolo imperiale era considerato in tutta l'Europa occidentale come supremo e in via di principio incontestabile, nella pratica si assistette spesso alla mancanza di potestà sostanziale degli imperatori, ridotti a figure formalmente simboliche, incapaci di manifestare la loro volontà nel regno.
Alcune grandi famiglie cercarono nel tempo di rendere la corona imperiale ereditaria, come la dinastia ottoniana, ma vi riuscì definitivamente solo alla fine del Medioevo la famiglia degli Asburgo, che mantenne il titolo fino al 1806, sebbene non fossero mai stati aboliti i principi elettori e la loro dignità. Alla morte di ogni imperatore infatti essi si riunivano ed eleggevano il suo successore, fino alla loro soppressione napoleonica.
Il titolo di "imperatore dei Romani" venne fatto abolire nel 1806 da un altro imperatore abusivo, Napoleone I di Francia, che impose a Francesco II d'Asburgo di prendere il titolo di "imperatore d'Austria", più conforme ai territori che effettivamente erano da lui amministrati. Per cui questa data viene considerata la dissoluzione formale deI Sacro Romano Impero.
Neanche i contemporanei seppero come definire questo ente. In una famosa descrizione del 1667, De statu imperii Germanici, pubblicato con lo pseudonimo di Severino di Monzambano, Samuel von Pufendorf scrisse: Voltaire più tardi ne parlerà come "né Sacro, né Romano, né Impero".
Da un punto di vista giuridico l'Impero romano, fondato da Augusto (27 a.C.) e diviso da Teodosio I in due parti (395 d.C.), era sopravvissuto solo nella parte orientale. Dopo la deposizione dell'ultimo Imperatore d'Occidente Romolo Augustolo (476 d.C.), quello d'Oriente Zenone aveva ereditato anche le insegne della parte occidentale riunendo da un punto di vista formale l'unità statale. Dunque gli abitanti dell'Impero d'Oriente si consideravano Ῥωμαίοι (Rhōmaioi (romei), ovvero "romani" in lingua greca), e chiamavano il loro stato Βασιλεία Ῥωμαίων (Basileia Rhōmaiōn, ovvero "Regno dei Romani").
L'incoronazione del re dei Franchi Carlo Magno da parte di papa Leone III nell'800 fu un atto privo di un profilo giuridicamente legittimo: solo l'Imperatore romano d'Oriente (chiamato "greco" in Occidente proprio a partire da quest'epoca) sarebbe semmai stato degno di incoronare un suo pari nella parte occidentale, per questo da Costantinopoli si guardò sempre con superiorità e sospetto a quell'atto.
Nonostante ciò l'incoronazione papale fu giustificata dal punto di vista formale con due espedienti:
il fatto che all'epoca l'Impero bizantino fosse governato da una donna, Irene d'Atene, illegittima agli occhi occidentali, creava un vuoto di potere che rendeva possibili eventuali colpi di mano (infatti all'epoca l'Impero bizantino non aveva alcuna possibilità di intervenire direttamente in Europa occidentale);
la questione che il papa si dichiarasse come diretto erede dell'Impero romano sia come pontifex maximus sia arrogandosi un potere temporale grazie al documento della donazione di Costantino, con il quale Costantino I avrebbe ceduto la sovranità sulla città di Roma e su tutta l'Europa occidentale a papa Silvestro I; il documento, riconosciuto come falso nel XV secolo tramite lo studio filologico di Lorenzo Valla presso la corte pontificia, fu redatto presumibilmente nell'ottavo secolo, quando il papa, minacciato dall'avanzata dei Longobardi, si era trovato a dover far valere la propria autorità. In quell'occasione egli aveva compiuto un'altra incoronazione analoga, incoronando re dei Franchi Pipino il Breve, formalmente illegittimo, come ringraziamento dell'aiuto ricevuto dal "maggiordomo reale" nella contesa con i re Longobardi.Gli imperatori romano-tedeschi cercarono con più modi di farsi accettare da quelli bizantini come loro pari: con rapporti diplomatici, politiche matrimoniali o minacce. Ogni volta però non ottennero gli effetti sperati, perché da Costantinopoli vennero sempre chiamati come "re dei tedeschi" (basileus in greco) e mai come "imperatori".
La pretesa di atteggiarsi come eredi dei romani, sebbene giuridicamente discutibile, ebbe però alcuni innegabili risultati positivi, come il ripristino del diritto romano già a partire dalla metà del XII secolo, che, tramite l'attività delle università, tornò in Occidente sostituendosi in tutto o in massima parte alle legislazioni germaniche, in vigore dai tempi delle invasioni, e a quelle canonistiche, diffuse dalle istituzioni ecclesiastiche.
In definitiva quindi, nonostante una partenza velata da equivoci e atti forzosi, il Sacro Romano Impero divenne uno dei cardini della società europea, che profondamente ne influenzò le vicende per secoli.
Sono stati fatti molti tentativi di spiegare perché il Sacro Romano Impero non riuscì mai ad avere un potere centrale sui territori, contrariamente alla vicina Francia. Fra le ragioni trovate vi sono le seguenti:
l'Impero era stato, soprattutto dopo la caduta degli Hohenstaufen, un'entità confederale: al contrario della Francia che era stata parte integrante dell'Impero Romano, nella parte orientale dell'Impero carolingio, le tribù germaniche erano molto più indipendenti e riluttanti a cedere poteri a un'autorità centrale. Molti tentativi di rendere ereditario il titolo imperiale fallirono e restò sempre, almeno formalmente, la cerimonia dell'elezione, poi ristretta a 7 principi elettori, fino alla soppressione napoleonica. Massimiliano I e Carlo V tentarono di riformare l'impero, ma inutilmente. Più tardi ogni candidato dovette fare promesse agli elettori, nel cosiddetto Wahlkapitulationen (Capitolato di elezione), che garantì sempre più poteri agli elettori durante i secoli;
a causa delle sue connotazioni religiose, l'Impero come istituzione fu seriamente danneggiato dal contrasto fra il papa e i re tedeschi riguardo alle loro rispettive incoronazioni a imperatore. Non è mai stato molto chiaro a quali condizioni il papa incoronasse l'imperatore e, in particolare, se il potere di questo dipendesse da quello ecclesiastico del Papa. La rinuncia di Francesco II in favore di Napoleone, dopo il trattato di Presburgo, il 6/06/1806, non fu riconosciuta dal Papato fino al 1918/19, quando il SRI con Carlo d'Asburgo praticamente finì.
a causa dell'infeudamento dei vescovi da parte di Ottone I di feudi imperiali, specie durante l'XI secolo, fu creato il problema dei vescovi-conti, che portò alla dura lotta per le investiture ed infine al concordato di Worms nel 1122; e poi nel 1521 e segg. favorì la riforma luterana con la loro spoliazione da parte dei principi laici, chiamati poi protestanti contro gli editti imperiali di restituzione.
non è chiaro se il sistema feudale del Reich, dove il re formalmente era all'apice della cosiddetta "piramide feudale", fosse la causa o un sintomo della debolezza dell'Impero. In ogni caso, l'obbedienza militare, che, come da tradizione tedesca, era strettamente legata alla confisca delle terre per i tributi, fu sempre un problema: quando il Reich era costretto alla guerra, le decisioni erano lente e foriere di situazioni instabili.
Dopo l'unificazione della Germania in Stato sovrano federale nel 1871 (vedi Impero tedesco), il Sacro Romano Impero fu conosciuto talvolta come Primo Reich, visto che dal 1512 era della "nazione tedesca". La Germania/Austria nazista volle chiamarsi invece Terzo Reich, considerando l'Impero del 1871 come Secondo Reich, dopo la rinuncia austriaca del 1806: ciò anzitutto allo scopo di affermare una continuità diretta, grazie al Nazionalsocialismo, con l'intera storia della Germania; secondariamente, per negare a posteriori alla Repubblica di Weimar (1918-1933) la sua ragione d'essere come reale espressione della Germania repubblicana e più democratica.
Tra le due guerre mondiali l’immagine idealizzata del Reich fece da sfondo all’utopia «paneuropea»; anche successivamente varie dottrine storico-politiche hanno proiettato sulla parola «Reich» la richiesta che "l’Europa auspicabilmente riacquisti la consapevolezza delle proprie «radici» e, con essa, una certezza di sé, fatta di punti di riferimento validi poiché storicamente immutati": "l’ordinamento sovranazionale, comprensivo di vari popoli, il «felice» abbinamento di libertà (germanica) e civiltà (romano cristiana), la vocazione alla pace, quale conditio sine qua non d’ogni progresso materiale e morale, la cultura del diritto come tessuto delle relazioni umane, lo sviluppo «meraviglioso» delle arti e delle scienze".
James Bryce, The Holy Roman Empire, 1863. Tradotta, rivista e ristampata: Il Sacro Romano Impero, Hoepli, 1907.
Friedrich Heer (1967: Das Heilige Römische Reich) Il Sacro Romano Impero: mille anni di storia d'Eŭropa, 3ª ed., Newton & Compton, 1004.
Alois Dempf, Sacrum Imperium. La filosofia della e dello Stato nel Medioevo e nella rinascenza politica (Sacrum Imperium. Geschichtsschreibung und Staatsphilosophie des Mittelalters und der politischen Renaissance), Le Lettere, 1988.
 Mappa del Sacro Romano Impero del 1570 con la bandiera dall'aquila a due teste, su orteliusmaps.com. URL consultato il 5 luglio 2003 (archiviato dall'url originale il 21 febbraio 2004).

In economia, il saggio marginale di sostituzione tecnica (abbreviato con SMST o MRTS - in inglese Marginal Rate of Technical Substitution) indica in che misura un fattore produttivo può essere sostituito con un altro, ovvero a quante unità di un fattore produttivo è possibile rinunciare - mantenendo lo stesso livello di output - dato l'aumento unitario dell'altro fattore produttivo. Tale saggio è uguale alla pendenza dell'isoquanto.
   necessaria a mantenere invariata la produzione, dato un aumento unitario del fattore di produzione 
  Si può dimostrare che il saggio marginale di sostituzione tecnica è uguale al rapporto inverso tra le produttività marginali dei fattori. Infatti, il differenziale totale della funzione di produzione è:
    {\displaystyle dY=dx_{1}{\frac {\partial Y}{\partial x_{1}}}+dx_{2}{\frac {\partial Y}{\partial x_{2}}}}
  Lungo un isoquanto il differenziale totale è nullo (la quantità di output è costante); risolvendo quindi rispetto a dx2/dx1 si ha:
    {\displaystyle -{\frac {dx_{2}}{dx_{1}}}={\frac {\partial Y/\partial x_{1}}{\partial Y/\partial x_{2}}}}
  In concorrenza perfetta, inoltre, il rapporto tra le produttività marginali è uguale al rapporto tra i prezzi dei fattori; si ha quindi:
    {\displaystyle SMST_{x_{1},x_{2}}=-{\frac {dx_{2}}{dx_{1}}}={\frac {\partial Y/\partial x_{1}}{\partial Y/\partial x_{2}}}={\frac {p_{1}}{p_{2}}}}
  Il saggio marginale di sostituzione tecnica presenta un serio difetto, in quanto dipende dalle unità di misura dei fattori. Una misura migliore della facilità di sostituzione tra fattori è fornita dall'elasticità di sostituzione, che è un numero puro.
A. Mas-Colell, M.D. Whinston e J.R. Green, Microeconomic Theory, Oxford University Press, New York, 1995.

Il Sahan (turco, dall'arabo ṣaḥn صحن ) è un recipiente tradizionale, normalmente di rame, con due manopole laterali, adatto a cucinare e poi mangiare certi piatti turchi, o mediorientali. In Turchia, nei ristoranti, i piatti con le uova con il menemen si cucinano abitualmente al momento e si servono in queste padelle di rame, chiamate sahan che contengono ciascuna una porzione, appena cucinata.
Le preparazione alimentari cucinate nel sahan, generalmente mantengono il nome, come per esempio la sahanda yumurta (turco per "uova nel sahan"). Anche nel caso del sucuk o sucuklu yumurta (sucuk con le uova fritte) la preparazione è normalmente offerta direttamente nel recipiente utilizzato per la cottura. La parola sahan esiste anche nella cultura della Bosnia Erzegovina, dove l'influenza turca si fa sentire più che altrove.

Sailor Twain o La sirena dell'Hudson (Sailor Twain) è un fumetto statunitense scritto e disegnato da Mark Siegel. Pubblicato a puntate online dal 2010 al 2012, il fumetto è stato pubblicato in formato cartaceo in lingua originale nel 2012. La prima edizione italiana è del 2013 a opera della casa editrice BAO Publishing.
La vicenda è ambientata durante l'estate del 1887 a bordo del piroscafo Lorelei, in navigazione lungo il fiume Hudson.
Il marinaio Elijah Twain è il capitano dell'imbarcazione, ma svolge il suo lavoro in modo svogliato: la sua mente è infatti occupata dal pensiero della moglie Pearl, colpita da una malattia che la costringe sulla sedia a rotelle. Twain è altresì un poeta, afflitto però dal blocco dello scrittore.
Un giorno Twain trova una sirena ferita aggrappata al piroscafo, e decide di nasconderla nella sua cabina per curarla. Sud, così si chiama la sirena, ricambia il suo aiuto evitando di soggiogarlo tramite il suo canto magico e liberandolo dal blocco che gli impediva di scrivere.
A bordo del Lorelei vive anche il proprietario del piroscafo, l'armatore francese Lafayette. Lafayette sa che la sirena è responsabile del suicidio del fratello e le sta dando la caccia. L'armatore è anche stato parzialmente colpito dall'incantesimo del canto di Sud, dal quale si è salvato colpendola con un arpione. Lafayette, leggendo i testi occulti dello scrittore di successo C.G. Beaverton, sa che per liberarsi da quella magia ci sono solo due possibilità: uccidere la sirena o far innamorare di sé sette donne. Per questo motivo, non sapendo dove sia nascosta Sud, stringe relazioni sentimentali con numerose passeggere della sua imbarcazione.
Un bel giorno Beaverton, dopo un lungo scambio epistolare con Lafayette, decide di imbarcarsi sul Lorelei: Lafayette rimane scioccato scoprendo che Beaverton di nome fa Camomille, ed è una bellissima donna, di cui si innamora immediatamente. Con lei ha trovato il settimo e vero amore.
Questo fatto libera Lafayette dall'incantesimo della sirena, ma Sud ora è furiosa: le serve un uomo che la ami per liberarsi a sua volta da un maleficio che suo padre, il re dei mari, ha lanciato su di lei. Grazie a un oggetto magico, fa accedere Twain al suo mondo sottomarino, abitato dalle anime di tutti coloro che hanno ascoltato il suo canto e sono rimasti vittima del suo incantesimo (tra cui anche il fratello di Lafayette). Nemmeno Twain però può amarla del tutto perché nel suo cuore c'è ancora Pearl. Twain, a seguito di un nuovo incantesimo della sirena, rimane scisso in due: un Twain innamorato di Sud, e uno di Pearl.
Inizia una lotta fra i due Twain, e alla fine quello innamorato della sirena arpiona l'altro uccidendolo. Nel frattempo, una manomissione nella sala caldaie del battello lo fa saltare in aria, uccidendo Lafayette e gli altri passeggeri. Solo Camomille Beaverton si è salvata, messa dallo stesso Lafayette su una scialuppa di salvataggio qualche istante prima.
La storia si conclude con Camomille Beaverton che incontra al porto il capitano Twain e gli consegna un oggetto magico grazie al quale lui potrà raggiungere l'amata sirena in fondo al mare.
I passeggeri del Lorelei hanno spesso le sembianze di famosi scrittori: fra gli altri, è possibile riconoscere Walt Whitman, Joseph Conrad, Virginia Woolf, Emily Dickinson, John Irving, Pete Hamill, Edgar Allan Poe, Stephen King e Ernest Hemingway.
 Mark Siegel, Sailor Twain, traduzione di Michele Foschini, Bao, 2013,  pp. 399, ISBN 978-88-6543-131-3.
 Sito ufficiale di Sailor Twain, su sailortwain.com. URL consultato il 2 aprile 2013 (archiviato dall'url originale il 25 febbraio 2010).
Saint-Agnan è un comune francese di 236 abitanti situato nel dipartimento del Tarn nella regione dell'Occitania.

Saint-Aubin-des-Hayes è un comune francese di 140 abitanti situato nel dipartimento dell'Eure nella regione della Normandia.

Saint-Hilaire-des-Landes è un comune francese di 1.005 abitanti situato nel dipartimento dell'Ille-et-Vilaine nella regione della Bretagna.

Saint Lucia partecipò ai Giochi della XXVIII Olimpiade, svoltisi ad Atene, Grecia, dal 13 al 29 agosto 2004, con una delegazione di 2 atleti impegnati in due discipline.

Saint-Pierre-d'Oléron è un comune francese di 6.678 abitanti situato nel dipartimento della Charente Marittima nella regione della Nuova Aquitania.

Sainte-Hélène è un comune francese di 74 abitanti situato nel dipartimento della Lozère nella regione dell'Occitania.

Nel 1981 consegue la maturità presso il liceo classico di Agrigento. Si laurea in Giurisprudenza presso l'Università degli Studi di Palermo ed dal 1992 diviene funzionario e dirigente della Pubblica Amministrazione in ambito sanitario nella provincia di Agrigento. Diviene direttore amministrativo dell'ASL n. 1 di Agrigento (2001-2005) Nel 2005 è nominato, dalla giunta regionale presieduta da Salvatore Cuffaro, direttore generale dell'ASL n 6 di Palermo (fino al 2009).
Viene nominato assessore comunale di Agrigento dal 1997 al 2001 dal sindaco Calogero Sodano, in quota Forza Italia. Il 6 e 7 giugno 2009 si candida al Parlamento Europeo, venendo eletto tra le file del Popolo della Libertà. Si insedia ufficialmente il 14 luglio dello stesso anno. Diviene vicepresidente della Commissione per le libertà civili, la giustizia e gli affari interni del Parlamento europeo fino al 2014.Alle elezioni regionali siciliane del 2012 è candidato all'Assemblea Regionale Siciliana nella lista del PDL nel collegio di Agrigento, ma non risulta eletto nonostante le 4.972 preferenze.
Candidato nel febbraio 2013 al Senato con Grande Sud in Sicilia (al secondo posto, dietro Gianfranco Miccichè), non viene eletto. Aderisce quindi a Forza Italia.
Ricandidato alle elezioni europee del maggio 2014 nella lista di Forza Italia, non è rieletto. Torna come dirigente amministrativo all'Azienda sanitaria provinciale di Agrigento .
Alle elezioni regionali siciliane del 5 novembre 2017 si ricandida all'ARS con l'Unione di Centro in provincia di Agrigento, ma non viene eletto.

Samuel "Sam" Jones (Wilmington, 24 giugno 1933) è un ex cestista e allenatore di pallacanestro statunitense, professionista NBA.
Sam Jones si mise un luce con una brillante carriera sportiva alla North Carolina Central University dove realizzò 1770 punti nella formazione guidata dell'allenatore John McLendon, che diverrà membro della Basketball Hall of Fame. Già scelto dalla squadra NBA dei Minneapolis Lakers ancor prima di terminare gli studi, prestò il servizio militare prima di laurearsi e quindi ritornò al college per concludere gli studi. Ciò gli consentì di rientrare nel giro delle scelte, e ad approfittarne furono i Boston Celtics.
Jones fu scelto al primo giro del draft dai Boston Celtics nel 1957. Per questa squadra disputerà 12 campionati vincendone ben 10 (secondo solo a Bill Russell che ne vinse 11). Alto 1,93 m per 97 kg di peso, giocava nel ruolo di guardia tiratrice. Dotato di un'altezza considerevole per una guardia in quegli anni, Jones era soprattutto un realizzatore: per il suo tiro micidiale venne soprannominato The Shooter. Vanta uno score personale di oltre 15.000 punti collezionati in carriera.
Jones partecipò anche a cinque NBA All-Star Game, ed è menzionato come la quarta miglior guardia della NBA negli anni sessanta, dietro Oscar Robertson, Jerry West e Hal Greer. Formò insieme a K.C. Jones una formidabile coppia di guardie, chiamata "Jones Boys".
Per quattro anni consecutivi (dal 1965 al 1968) mantenne una media stagionale di oltre 20 punti a partita, con un massimo di 51 in un singolo incontro (quarto più alto nella storia di Boston). Per tre stagioni (1962-63, 1964-65 e 1965-66) fu il miglior realizzatore dei Celtics. Ha segnato complessivamente 2.909 punti in 154 partite di play-off disputate.
Dopo essersi ritirato dall'attività agonistica, Sam Jones iniziò ad insegnare in una scuola di Montgomery County, in Maryland. Nel 1970 fu convocato nella squadra celebrativa del 25º anniversario della NBA; successivamente, nel 1984 fu eletto nella Basketball Hall of Fame e nel 1996 fu inserito nei 50 migliori giocatori del cinquantenario della NBA.

Samsat è una piccola città situata nella provincia di Adıyaman in Turchia, lungo l'alto corso dell'Eufrate. 
Le ricerche archeologiche svolte sulla collina di Şehremuz, a Samsat, hanno portato alla luce reperti risalenti al paleolitico (7000 a.C.), al neolitico (5000 a.C.), all'età del rame (3000 a.C.) ed all'età del bronzo (dal 3000 a.C. al 1200 a.C.). L'antica città di Ḫaḫḫum (Lingua ittita: Ḫaḫḫa) si trovava poco distante, ed è ricordata come fonte di oro per l'antica Sumeria.
Samsat (Samosata) fu in seguito la capitale fortificata del Regno di Commagene fondato nel 69 a.C., la civiltà che costruì le statue sulla sommità del vicino monte Nemrut Dağı. La città di Samosata rimase un centro politico regionale anche durante il periodo ottomano.
La vecchia città di Samsat e la sua storia furono sommersi dalla diga di Atatürk nel 1989. La nuova città fu ricostruita accanto al nuovo bacino idrico per mano del governo, al fine di ospitare gli sfollati dell'antico centro.
Samuel Thomas von Sömmerring (Toruń, 28 gennaio 1755 – Francoforte sul Meno, 2 marzo 1830) è stato un medico, anatomista, antropologo, paleontologo e inventore tedesco.
È lo scopritore della macula retinica dell'occhio umano. I suoi studi sul cervello e il sistema nervoso, sugli organi di senso, sugli embrioni e le loro malformazioni, sulla struttura del polmone e su molte altre caratteristiche del corpo umano, lo rendono uno dei più importanti anatomisti tedeschi e mondiali.
Samuel Thomas nacque a Toruń, città polacca allora facente parte della Prussia, nono figlio del medico Johann Thomas Sömmerring. Studiò nella città natale fino al 1774, quando cominciò a frequentare il corso di medicina all'Università di Göttingen. In quel periodo partecipò anche ai seminari di Petrus Camper presso l'Università di Franeker.
Una volta terminati gli studi, venne nominato professore di Anatomia del Collegium Carolinum di Kassel e, dal 1784, all'Università di Mainz, diventandone per cinque anni il preside della Facoltà di Medicina. Nel 1795 Sömmerring aprì un proprio studio a Francoforte. In quel periodo introdusse, nonostante le molte resistenze dei colleghi, la vaccinazione contro il vaiolo e divenne uno dei primi membri e consiglieri del Senckenbergische Naturforschende Gesellschaft (Società naturalista di Senckenberg). Dopo aver ricevuto offerte d'impiego dalle Università di Jena e San Pietroburgo, nel 1804 accettò l'invito dell'Accademia delle Scienze della Baviera, a Monaco, diventando consigliere di corte ed entrando in contatto con la nobiltà cittadina.
Alla giovane età di 23 anni Sömmerring descrisse l'organizzazione dei nervi cranici nella sua tesi di dottorato, uno studio valido tuttora. La sua mente poliedrica lo spinse a occuparsi e a pubblicare scritti dei campi più disparati, dalla medicina all'anatomia, dall'antropologia alla paleontologia, dall'astronomia alla filosofia. Descrisse alcuni fossili di coccodrilli e Archaeopteryx e realizzò il primo disegno accurato di uno scheletro umano femminile.
Sömmerring viene ricordato anche come un prolifico inventore. Nel 1809 progettò un telescopio astronomico e un telegrafo elettrico. Si occupò di raffinazione del vino, delle macchie solari e di molte altre cose. Nel 1811 sviluppò il primo sistema telegrafico bavarese, conservato oggi al Deutsches Museum di Monaco. Nel 1823 venne designato membro straniero dell'Accademia Reale Svedese delle Scienze.
Sömmering sposò Margarethe Elizabeth Grunelius, morta nel 1802, da cui ebbe un figlio, Dietmar William, e una figlia, Susanne Katharina. Nel 1820 si trasferì da Monaco a Francoforte sul Meno, dove morì dieci anni dopo. È sepolto nel principale cimitero cittadino.
Abbildungen der menschlichen Organe des Geruchs (1809).La corrispondenza epistolare tra Sömmering e Georg Forster venne pubblicata da Hettner (Braunschweig, 1878).

San Giorgio su Legnano (AFI: /san ˈdʒordʒo su lleɲˈɲaːno/, San Giorgiu in dialetto legnanese) è un comune italiano di 6 714 abitanti della città metropolitana di Milano, in Lombardia.
Si trova nella Pianura Padana a nord-ovest di Milano, da cui dista 34 km, in prossimità dell'avvallamento in cui scorre il fiume Olona. Situato altimetricamente in posizione leggermente più elevata della confinante Legnano (di qui la preposizione "su" nel nome), è uno dei comuni più piccoli della città metropolitana di Milano.
Le testimonianze archeologiche più antiche rinvenute a San Giorgio su Legnano sono costituite da necropoli romane, la cui datazione corrisponde alla prima età imperiale (I secolo a.C. - I secolo d.C.).
Il primo accenno documentato che nomina la comunità sangiorgese si riferisce ad un'iscrizione scolpita su alcuni mattoni datati 1393 su cui è impressa la parola "Sotena" (o "Sotera"). Sono stati ritrovati durante gli scavi operati nei pressi della chiesa del Santissimo Crocifisso (1769). Il nome del borgo appare come locus Sancti Georgi Plebis Parabiaghi Duc. Mlni (it. "località San Giorgio, della pieve di Parabiago, Ducato di Milano") su documenti di inizio XV secolo, prima di diventare "San Giorgio su Legnano" nel 1862.
Sullo stemma araldico si trova l'immagine di San Giorgio che uccide il drago, con la scritta "Sotera" in oro. Una diffusa paretimologia di questa scritta, che ha corso tra gli abitanti della zona, vorrebbe che questa parola fosse un rimando all'allusione alla necropoli romana.
All'inizio di gennaio, a San Giorgio su Legnano, viene organizzato annualmente una corsa campestre di richiamo internazionale, il Campaccio.
Il territorio di San Giorgio su Legnano è situato al limite settentrionale della Pianura Padana, a sud delle Prealpi Varesine. Sorge su un pianalto morenico ai margini dell'avvallamento scavato dal fiume Olona. Il suolo è principalmente composto da ciottoli, ghiaia, sabbia e argilla. In origine il territorio era coperto da un sottile strato di humus poco adatto alla crescita di boschi e alla coltivazione agricola, così da essere in gran parte groana.
Il territorio ha una superficie di 2,3 km² ed è distribuito su un suolo che ha un'altitudine compresa tra i 189 m ed i 201 m s.l.m.. Secondo la Classificazione sismica il comune è in zona 4 (sismicità irrilevante), come stabilito dall'ordinanza PCM n. 3274 del 20/03/2003.
Secondo la classificazione climatica il centro abitato è quindi situato in "zona E", 2451 GR/G.
Situata nell'alta Pianura Padana, San Giorgio su Legnano ha un clima di tipo continentale con inverni freddi e con molte giornate di gelo. Il fenomeno della nebbia sta diventando via via sempre meno frequente. Le estati sono calde, umide e moderatamente piovose. Le temperature, in tale periodo, possono superare i 30 °C, con l'umidità che può raggiungere l'80%, causando quel fenomeno di caldo umido comunemente chiamato "afa". L'umidità è sempre molto elevata per tutto l'anno. Le perturbazioni di stampo atlantico-mediterraneo o artico-russo sono le principali cause delle precipitazioni atmosferiche. San Giorgio su Legnano, come del resto gran parte della Pianura Padana, soffre di scarsa ventilazione.
I dati provenienti dalla stazione meteorologica di Milano Malpensa indicano, in base alla media trentennale di riferimento (1961-1990) per l'Organizzazione meteorologica mondiale, che la temperatura media del mese più freddo, gennaio, si attesta attorno a -4 °C; quella del mese più caldo, luglio, è appena sopra i +28 °C. Le precipitazioni medie annue sono superiori ai 1000 mm e presentano un picco primaverile ed autunnale, con un minimo relativo invernale.
Il riferimento al santo nel nome del comune deriva da una chiesetta dedicata a San Giorgio annessa a un convento di frati agostiniani presente nelle campagne legnanesi, la cui esistenza è attestata da un manoscritto del 1261. Questo monastero fu il nucleo originario del castello di Legnano. È verosimile che la presenza di questo monastero abbia poi determinato l'intitolazione a San Giorgio, oltre che del castello, anche di un quartiere di Legnano (la "Costa di San Giorgio") e del vicino comune di San Giorgio su Legnano.
Nel Medioevo la comunità sangiorgese era conosciuta come "Sotena" o "Sotera", come si può leggere in alcune note d'archivio parrocchiale che si riferiscono a un reperto medioevale. Il primo riferimento a "San Giorgio" nel nome dell'abitato compare su documenti di inizio XV secolo, che indicano la comunità come locus Sancti Georgi Plebis Parabiaghi Duc. Mlni (it. "località San Giorgio, della pieve di Parabiago, Ducato di Milano"), mentre su mappe dell'epoca dei Borromeo (XVI secolo) l'abitato è citato come Cascina Sancti Georgi Plebis Parabiaghi Duc. Mlni (it. "Cassina di San Giorgio, della pieve di Parabiago, Ducato di Milano"). "San Giorgio" fece parte fino al 1535 del comune di Legnano, dal quale è stato diviso dopo la riforma amministrativa dell'imperatore Carlo V d'Asburgo.
Dopo l'Unità d'Italia, in seguito all'emanazione del regio decreto nº941, il 23 ottobre 1862, il comune prese la denominazione di "San Giorgio su Legnano" per distinguerlo dalle altre municipalità omonime.
Nella Preistoria il territorio sangiorgese era ricoperto da groane. Essa era quindi una zona in cui crescevano spontaneamente soltanto cespugli, data la scarsa fertilità del terreno. Nel corso dei secoli, grazie al lavoro di fertilizzazione operato dai contadini locali e alla costruzione di canali artificiali nelle zone limitrofe, il territorio sangiorgese è stato reso coltivabile. Un tempo vaste aree erano coltivate e la flora delle zone boscose era composta prevalentemente da farnie, carpini, castagni, noccioli, platani, frassini, querce, pioppi, olmi, aceri ed ontani.
Le testimonianze archeologiche più antiche rinvenute invece nel territorio di San Giorgio su Legnano sono costituite da necropoli romane, la cui datazione corrisponde all'età imperiale (I secolo a.C.-IV secolo d.C.). Le tombe più antiche risentono fortemente dell'influenza celtica, non essendo ancora completo il processo di romanizzazione.
Il primo cenno documentato che nomina la comunità sangiorgese è a un'iscrizione scolpita su alcuni mattoni datati 1393 che sono stati ritrovati durante alcuni scavi presso la chiesa del Santissimo Crocifisso effettuati nel 1769, come testimoniano alcune note dell'archivio parrocchiale: « [...] Questa Chiesa essendo stata atterrata nel rifabbricarne una nuova nel 1769 si ritrovarono nei fondamenti due grandi mattoni sui quali il Conte Giorgio Giulini scrittore ha letto la seguente iscrizione: "[...] MCCCLXXXXIII (1393) Die XXVI maii Fond.e prima Hae Ecclesia Hedificata per Comunem Istum Sotene ad Honorem dei Santi Georgii Quam Segrata Fuit per Dominum Archiepiscopun [...]", (ossia, "[...] 1393 - 26 maggio - è la prima chiesa costruita in questo Comune Sotena a Gloria di Dio e di San Giorgio e fu consacrata dal Reverendo Arcivescovo [...]")». Quindi originariamente la comunità sangiorgese si chiamava "Sotena" o "Sotera" e la chiesa citata, ora non più esistente e in seguito sostituita dalla chiesa del Crocefisso, risulta essere il tempio più antico di San Giorgio di cui si è trovata traccia. Una diffusa paretimologia della parola "Sotera", che ha corso tra gli abitanti della zona, vorrebbe che questo termine fosse un rimando all'allusione alla necropoli romana ("sottoterra", in dialetto legnanese sota tèra).
A parte tale iscrizione, non si hanno notizie scritte della comunità sangiorgese del Medioevo. Nel registro delle chiese del Liber Notitiae Sanctorum Mediolani di Goffredo da Bussero, che descrive il contesto religioso dell'area milanese tra la fine del XIII e l'inizio del XIV secolo, San Giorgio non è ancora presente. In questo periodo storico, San Giorgio su Legnano era dunque un piccolo gruppo di case che non aveva ancora una chiesa propria; il primo edificio religioso della comunità di cui si è trovata traccia è infatti la chiesa citata in precedenza, che venne consacrata nel 1393. 
L'unica testimonianza tangibile della San Giorgio medioevale è una finestra a sesto acuto, con bordo in cotto, presente in un edificio prospiciente la piazza principale, la cosiddetta "casa della regina", che è forse la costruzione più antica del paese; su questa dimora, fino agli anni trenta del XX secolo era collocato uno stemma che indicava l'appartenenza dell'edificio ai Visconti e che è stato tolto da un antiquario: poi se ne sono perse le tracce.
La battaglia di Legnano potrebbe essere stata combattuta anche sul territorio sangiorgese. Una delle cronache della famosa battaglia (29 maggio 1176), gli Annales di Colonia, contiene un'informazione che indica dove probabilmente fosse il Carroccio, e dunque dove plausibilmente di sarebbe combattuto lo scontro: perché nessun guerriero potesse ritirarsi, i Lombardi «aut vincere aut mori parati, grandi fossa suum exercitum circumdederunt», ossia "pronti a vincere o a morire sul campo, collocarono il proprio esercito all'interno di una grande fossa". Ciò farebbe pensare al fatto che il Carroccio fosse collocato sul bordo di un ripido pendio, così che la cavalleria imperiale, il cui arrivo era previsto lungo il corso dell'Olona, sarebbe stata obbligata ad assalire il centro dell'esercito della Lega Lombarda risalendo l'avvallamento. Considerando le fasi dello scontro, questo potrebbe significare che la famosa battaglia potrebbe essere stata combattuta anche sul suolo sangiorgese in prossimità del quartiere di Legnano "costa di San Giorgio", oppure sul territorio dell'odierno quartiere San Martino a Legnano, non essendo individuabile, in altre parti della zona, un avvallamento con queste caratteristiche. L'esercito del Barbarossa arrivò poi dalla parte opposta, da Borsano: ciò obbligò i fanti comunali a resistere intorno al Carroccio, visto che avevano la strada di fuga sbarrata dal fiume Olona, che avevano alle spalle. 
Una leggenda popolare narra che ai quei tempi una galleria sotterranea metteva in comunicazione San Giorgio al castello di Legnano, e che attraverso questo cunicolo l'Imperatore Federico I Barbarossa sia riuscito a fuggire e a salvarsi dopo la disfatta in battaglia. Nel XX secolo, durante alcuni scavi, furono effettivamente trovati dei tronconi di una galleria sotterranea molto antica. Il primo, non lontano da San Giorgio su Legnano, fu esplorato da uno degli operai che lo riportarono alla luce. L'operaio venne dissuaso dall'esplorazione dopo aver percorso cinque o sei metri, a causa di un fiato di vento che spense la candela. Un secondo troncone verso Legnano fu scoperto e subito ostruito dall'amministrazione comunale per ragioni di sicurezza. Inoltre, durante alcuni scavi effettuati nel 2014 presso il castello di Legnano, è stato individuato l'ingresso di un'altra galleria segreta.
Nell'aprile 1273, Napoleone e Francesco della Torre diedero ospitalità a Milano ai reali d'Inghilterra Edoardo I Plantageneto ed Eleonora di Castiglia in occasione del loro ritorno in patria da un viaggio in Medio Oriente. Dopo essersi congedati dai Della Torre, i reali furono condotti fino al castello di Legnano, dove sostarono per una notte. Una leggenda popolare sostiene però che i reali, lungo la via del ritorno, pernottarono a San Giorgio su Legnano nella cosiddetta "casa della regina". Sui documenti dell'epoca l'evento è descritto citando il fatto che i reali inglesi fossero stati ospitati "a Santo Georgio presso Legnano".
Nel Medioevo la comunità di Sotena, come la vicina Legnano, era al confine tra i Contadi del Seprio (il cui capoluogo era Castelseprio) e della Burgaria (probabilmente sotto l'egemonia di Parabiago), due contee dipendenti dalla Marca di Lombardia, che era una suddivisione territoriale derivante dai Longobardi e dai Franchi.
All'epoca la comunità dipendeva sia per l'aspetto civile, sia per quello religioso dalla Pieve di Parabiago. Già dal XVI secolo San Giorgio aveva un sindaco, anche all'epoca rappresentante della collettività. Al sindaco era affiancato un cancelliere le cui funzioni erano simili a quelle del segretario comunale nell'ordinamento italiano contemporaneo. Tra i vari compiti, il cancelliere teneva in casa propria l'archivio comunale. Nel 1558, come risulta dal catasto spagnolo, il comune era composto da undici cortili. In tale periodo San Giorgio era quindi un borgo di modeste dimensioni.
Uno degli aspetti caratterizzanti la storia di San Giorgio nel XVII secolo fu l'infeudazione. Durante questo secolo il governo spagnolo mise all'asta molti terreni dove il compratore, diventato in questo modo feudatario, aveva la prerogativa di vantare diritti politici, economici e sociali sul feudo. Le comunità avevano la possibilità di riscattare la terra pagando una quota che era fissata in base al numero di famiglie presenti nella comunità. San Giorgio si assicurò il riscatto nel 1648 contraendo un debito di 3.000 lire con Francesco Castelli, possidente fondiario. Due anni di scarsi raccolti impedirono però alla comunità sangiorgese di rifondere il denaro prestato. Per questo motivo i sangiorgesi domandarono a Camillo Castelli, figlio di Francesco, nel frattempo deceduto, di essere infeudati. L'infeudazione avvenne in 10 novembre 1656 per una somma di 3.430 lire. La comunità sangiorgese restò feudo dei Castelli fino al 1780, quando, con il decesso del cardinale Giuseppe Castelli, ultimo discendente della casata, il debito si estinse.
Nel 1706 gli austriaci subentrarono agli spagnoli come dominatori del Ducato di Milano. Tra le iniziative promosse dal nuovo governo ci fu la preparazione di un catasto che era caratterizzato dall'avere dei parametri molto più particolareggiati dei precedenti. Oltre alla precisa misurazione di tutti i beni immobili, case e terreni, vennero anche realizzate una mappa per ogni comune del Ducato. Per la prima volta furono censite anche le proprietà della Chiesa, che fino ad allora era stata esente dalle imposte. L'imperatore Carlo VI emise quindi un decreto che istituì un gruppo di lavoro, il cui compito fu quello di censire con precisione i comuni appartenenti ai suoi domini lombardi. Nel caso di San Giorgio, la determinazione delle dimensioni del territorio iniziò il 20 novembre 1721 grazie a una compagine di rilevatori e disegnatori guidata dal geometra Benito Corradini. Oltre alle dimensioni del Comune, furono registrati tutti gli abitanti e catalogate tutte le proprietà immobiliari. Per completare il lavoro occorsero otto giorni. Il prodotto fu una mappa in scala 1:2000 che riportava i beni immobili (terreni ed edifici), oltre che i confini del Comune. Una copia di questa mappa è ancora oggi conservata presso il municipio e riporta con precisione anche le sagome degli edifici. La mappa riporta il nome dato dai sangiorgesi ai vari terreni, denominazione proveniente dalla tradizione orale. Questa mappa era completata da un documento, chiamato "sommarione", dove erano disposte in elenco le varie proprietà immobiliari, con l'indicazione della misura e della destinazione dei terreni.
Gli abitanti di San Giorgio su Legnano, al 16 marzo 1730, erano 777 e risiedevano in 60 cortili. I proprietari di beni immobili erano 58, ma 11 di questi erano possessori di ben il 92% dei terreni del comune. Secondo questo catasto, San Giorgio aveva un'estensione pari a 3.133 pertiche milanesi.
In epoca napoleonica, da un punto di vista amministrativo, il comune di San Giorgio venne soppresso ed inglobato nel comune limitrofo di Canegrate. Fece parte della citata municipalità dal 4 novembre 1809 all'8 novembre 1811.
Le coltivazioni agricole erano molto variegate. Le principali colture erano cereali (miglio e frumento), la vite ed il gelso, che è alla base dell'allevamento dei bachi da seta. Oltre alla coltura di cereali, l'economia di San Giorgio su Legnano si basava anche sull'allevamento del bestiame. Il contratto agricolo diffuso in questi secoli nell'Altomilanese era quello della mezzadria. La vite rappresentava la coltura più diffusa della zona. Nel 1723, infatti, il 70% circa del territorio sangiorgese era coltivato con vigneti. La vite era così comune che, ancora nel 1855, San Giorgio su Legnano era tra le comunità dove la frazione dei terreni lavorati a vigneti era preponderante. 
Sul fronte sociale ed economico, questo periodo fu caratterizzato dalla profonda trasformazione del sistema produttivo sangiorgese. Si passò da un'economia agricola ad una industriale. Nella seconda metà del XIX secolo, comparvero le infatti le prime piccole attività protoindustriali. Come risulta da un documento del 1872, avevano sede a San Giorgio su Legnano due protoindustrie per il trattamento della seta, uno per il lavorazione e l'altro per la torcitura. Nel complesso davano lavoro a circa 200 persone, in maggioranza donne. Come risulta poi da un testimonianza scritta del 1891, tra le attività protoindustriali, fecero la loro comparsa una sede distaccata del setificio Kramer & C. di Legnano e un'attività artigianale per la produzione dell'acquavite.
Il processo di industrializzazione che portò alla graduale trasformazione dell'economia sangiorgese fu accelerato da due calamità naturali che misero in crisi l'agricoltura locale: la crittogamia, malattia che colpì la vite, e la nosematosi, epidemia che danneggiò i bozzoli dei bachi da seta. Per la prima infezione, comparsa tra il 1851 e il 1852, il risultato in Lombardia fu la rapida caduta della quantità di vino prodotta. Gli ettolitri di vino prodotti passarono da 1.520.000 nel 1838 a 550.000 nel 1852. Il colpo definitivo alla produzione vinicola venne da altre due malattie della vite che, tra il 1879 e il 1890, colpirono la pianta: la peronospora e la fillossera. In seguito a queste epidemie, le coltivazioni vinicole a San Giorgio su Legnano scomparvero definitivamente e i contadini concentrarono gli sforzi nella produzione di cereali e nell'allevamento di bachi da seta. In altre zone vinicole il problema fu risolto con l'innesto di specie di viti immuni alla malattia (uva americana). Ciò però non avvenne a San Giorgio: infatti nel 1911 l'80 % circa dei terreni agricoli di San Giorgio su Legnano risulta destinato a coltivazione di gelsi, con la coltura della vite che era completamente scomparsa. Poco dopo la diffusione della malattia della vite, comparve un'infezione del baco da seta, la nosematosi. Fu chiamata anche pebrina perché rivelata da piccole macchie scure che ricoprivano il corpo del baco. Era una malattia mai comparsa prima, ed era notevolmente più pericolosa del calcino che da secoli rovinava parte del raccolto. La coltura del gelso non seguì però il destino della viticoltura. La fine della coltivazione dei bachi da seta fu infatti meno rapida rispetto a quella della viticoltura. A San Giorgio, i gelsi sono stati infatti coltivati fino alla prima parte del XX secolo.
Nella seconda parte del XIX secolo l'Europa fu investita da una crisi agricola che coinvolse le coltivazioni a cereali. Ciò era dovuto alla diffusione sui mercati di granaglie americane a prezzi competitivi. Infatti, vaste zone del Middle West americano furono destinate alle coltivazioni. Inoltre, grazie all'avanzamento tecnologico, avvenne un deciso calo dei costi di trasporto via mare. L'effetto fu una profonda crisi che colpì le coltivazioni di cereali in Europa. Questa congiuntura, che toccò il suo apice negli anni ottanta del XIX secolo, caratterizzò l'agricoltura del vecchio continente fino all'inizio del XX secolo. A questo punto la struttura economica di San Giorgio su Legnano cambiò completamente in un sistema industriale. 
Nel 1911, il Ministero dell'Agricoltura, Industria e Commercio diffuse i dati della prima rilevazione statistica degli stabilimenti industriali. Su 3.015 sangiorgesi, quasi il 50 % lavorava nel comparto industriale. Per rendere l'idea più precisa del sistema economico basterebbe citare gli animali presenti nel 1937 nelle stalle sangiorgesi, a fronte di quasi 3.900 abitanti: 17 buoi, 31 vitelli, 126 vacche, 46 cavalli, 3 asini, 1 mulo, 1 bardotto, 12 suini e 11 caprini. Tanto per completare il quadro intorno l'economia agricola della comunità sangiorgese, all'inizio degli anni quaranta, i campi coltivati fornirono circa 1800 quintali di grano, 400 di segale e 80 d'avena.
A cavallo degli anni cinquanta e gli anni sessanta del XX secolo ci fu l'età d'oro dell'industria sangiorgese, principalmente legata alle industrie tessili e meccaniche. Nei decenni che seguirono ci fu un lento declino causato dalla concorrenza di prodotti tessili provenienti da Paesi in via di sviluppo. La crisi peggiorò progressivamente danneggiando l'economia, l'occupazione e il tessuto industriale: molte aziende chiusero, soprattutto nei settori del tessile, dell'abbigliamento e delle calzature, e molte altre furono coinvolte in un processo di ridimensionamento. Tali processi continuano tuttora. L'agricoltura, marginale nell'impatto sul sistema produttivo, è praticata nelle poche aree libere da costruzioni e infrastrutture. Questi terreni sono coltivati a cereali, principalmente grano e mais. San Giorgio su Legnano, come tutta la zona circostante, è ancora oggi tra le aree più sviluppate e industrializzate d'Italia.
Lo stemma ed il gonfalone sono stati concessi dallo Stato il 7 gennaio 1956 con Decreto del presidente della Repubblica.
A San Giorgio su Legnano sono presenti due chiese, una sussidiaria e una parrocchiale. Prima della costruzione di quest'ultima, la comunità faceva riferimento ad una chiesa anteriore al 1750 e in seguito demolita.
La nuova chiesa parrocchiale di San Giorgio su Legnano fu consacrata il 23 aprile 1935 dall'arcivescovo di Milano, Alfredo Ildefonso Schuster. La chiesa, a pianta ottagonale coperta a cupola, rappresenta un esempio di stile rinascimentale di ispirazione bramantesca, facilmente desumibile dalla pianta centrale. Su ciascuno degli otto lati si aprono le corrispettive cappelle laterali ed il presbiterio, che si sviluppa in profondità. Le due cappelle laterali, una del Sacro Cuore e l'altra della Madonna, sono accresciute, costituendo un contorno a forma di cerchio chiuso da un cupola. Un'altra peculiarità della chiesa è l'utilizzo di mattoni di chiara derivazione lombarda.
La chiesa sussidiaria, dedicata a san Giorgio, è conosciuta come chiesa del Santissimo Crocifisso. Sorge nel luogo dove si trovava il più antico edificio religioso della comunità. Dopo la costruzione del 1703, fu chiamata "chiesa nuova". Nel 1933 prese la denominazione "chiesa del Santissimo Crocifisso".
Le prime notizie documentate sulla vecchia chiesa parrocchiale risalgono al 1750, anno del suo ampliamento. Il tempio, in stile barocco, possedeva una sola navata che era completata da cappelle laterali. L'abside era fregiata da affreschi. La facciata aveva una fattura semplice, ed era decorata da lesene. Sulla sinistra della facciata era presente il campanile, mentre a destra era collocato l'oratorio di san Luigi. L'ex parrocchiale terminò le sue funzioni religiose nell'ottobre del 1934. Fu sconsacrata, con decreto arcivescovile, il 24 febbraio 1936 e fu venduta dalla parrocchia il 9 gennaio 1948. Venne demolita nel 1974.
La cappelletta Madona di Baldeur fu edificata nella zona in cui furono seppelliti i morti della peste del 1630. Al suo interno era visibile l'immagine della Madonna con il Bambino. Annualmente veniva fatta una processione dal paese alla cappelletta in commemorazione dei morti per la peste, ed una festa seguiva la cerimonia. Fu demolita nel 1986 per la costruzione di una strada.
A San Giorgio su Legnano sono presenti alcuni edifici di interesse storico. Il più antico, tra quelli di proprietà comunale, è l'ex-municipio di via Gerli. Nato come sede delle scuole elementari e degli uffici comunali, fu inaugurato nel 1892. Ospitò anche aule scolastiche fino al 1929, quando furono inaugurate le nuove scuole. Mantenne la funzione di municipio fino al 1992.
L'edificio che ospita il circolo familiare è stato costruito nei primi anni del XX secolo, ed aveva funzione commerciale. Dal 1936 svolge attività sociali. Un altro immobile degno di nota è la scuola dell'infanzia, che fu inaugurata il 15 luglio 1909.
Sono diverse le opere progettate dal celebre architetto sangiorgese Gino Maggioni nel suo paese di origine. Più precisamente, sono il monumento ai caduti (inaugurato nel 1921), il cimitero (1928) e le scuole elementari (1929). Dal 1992 il plesso scolastico progettato da Gino Maggioni è destinato a sede municipale.
Nel comune sono inoltre presenti tre ville nobiliari, più precisamente villa Parravicini, palazzo Lucini Arborio Mella e villa Bizzozzero.
La villa Parravicini ha subito nel corso dei secoli diverse modifiche che hanno radicalmente cambiato l'aspetto. Tale edificio esisteva già 1584 ed era casa da nobile di proprietà di Ludovico Crivelli. In un documento datato 1655 possiamo leggere: "[...] casa da nobile posta nel detto luogo della Cassina di San Giorgio con diversi luoghi in terra e i doi colombari, portici, stalla, polaro, corte, pozzo comune [...]". La villa possiede un parco all'inglese, che si estende per 9300 m² circa e comprende più di 30 specie di alberi e più di 15 specie di arbusti. Realizzato a metà del XIX secolo, è vincolato dalla soprintendenza ai beni ambientali e architettonici insieme alla casa padronale. In origine l'area verde aveva un'estensione maggiore.
Il palazzo Arborio Mella, di cui non si conosce la data di costruzione, nel primo Settecento apparteneva al conte Francesco Lucini, che era in quel tempo il maggior proprietario terriero del comune. Pregevoli sono il portale e un balconcino in ferro battuto presenti sul basso fronte dell'antica casa. In seguito passò ai conti Arborio Mella e fu ristrutturato nel corso del Settecento, come testimonia la volta del grande salone affrescata nel 1750 da Biagio Bellotti. I conti Mella decisero di vendere l'edificio nel 1922. Il giardino storico del palazzo fu creato nel XIX secolo e ceduto alla parrocchia per la costruzione della nuova chiesa parrocchiale. L'edificio fu frazionato in diverse proprietà. Una porzione di questo stabile fu la prima sede del municipio del comune di San Giorgio su Legnano (dal 1924 al 1929). Oggi parte del palazzo, di proprietà comunale, ospita un asilo nido.
Nel centro di San Giorgio su Legnano è ancora visibile la facciata d'ingresso della casa di proprietà di Carlo Bizzozero, uno tra i maggiori proprietari di beni rurali e immobiliari di San Giorgio del XVIII secolo. Questa villa possedeva un giardino, prospiciente piazza Mazzini.
Villa Parravicini possiede un parco all'inglese, che si estende per circa 9300 m² e che comprende più di 30 specie di alberi e più di 15 specie di arbusti. Realizzato a metà del XIX secolo, è vincolato dalla soprintendenza ai beni ambientali e architettonici insieme alla casa padronale con i rispettivi rustici come "bellezza naturale" (con decreto ministeriale del 25 giugno 1958). In origine aveva un'estensione maggiore e comprendeva anche da un'area oggi occupata da moderne villette.
Il parco Parravicini è in tutto il Legnanese l'unica area che presenti le particolari caratteristiche botaniche che hanno portato alla sua tutela. Orio Vergani decantava l'abitazione definendola "[...] una villa che ha caratteristiche di semplicità e di austerità tipiche delle case padronali della zona [...]".
Nel comune è presente un'altra area degna di nota, il parco del Campaccio, dove si corre l'omonima corsa campestre.
Al 31 dicembre 2016 i cittadini stranieri residenti nel comune di San Giorgio su Legnano (dati ISTAT) assommavano a 596. Le nazionalità maggiormente rappresentate erano:
Nel comune è relativamente diffuso il dialetto legnanese. Come tutti i dialetti lombardi occidentali, anche il legnanese è una lingua romanza derivata dal latino. In esso vi è chi trova tracce delle lingue dei popoli anteriori alla latinizzazione della regione, in particolare l'antico ligure, anche se i dati sull'effettiva influenza di questo sostrato linguistico sono pochi e di varia interpretazione. L'influenza linguistica che ebbero i Celti sulle parlate locali dell'Altomilanese fu cospicua, tanto che ancora oggi il dialetto legnanese è classificato come "gallo-italico". Fu però la dominazione romana, che soppiantò quella celtica, a plasmare l'idioma locale parlato nel Legnanese, tanto che il lessico e la grammatica di questo dialetto è di derivazione romanza.
Annualmente viene organizzato dalla Famiglia Legnanese il torneo San Giorgio su Legnano scacchi. Si svolge dal 1982 ed è tra i più importanti tornei di scacchi a livello nazionale. Grazie a questa manifestazione il comune è citato nel Guinness dei primati, in quanto nel 1995 questo torneo di scacchi ha raggiunto una quota record di iscritti (926), tra cui l'allora campione del mondo FIDE Anatolij Karpov.
A San Giorgio su Legnano sono presenti 4 plessi scolastici pubblici: una secondaria di primo grado, una primaria, una scuola dell'infanzia ed un asilo nido.
Il tessuto urbanistico di San Giorgio su Legnano si è sviluppato intorno al centro storico. Poi, gradualmente, tra il 1914 e il 1958, San Giorgio è stato oggetto di una marcata urbanizzazione che ha portato all'occupazione della maggior parte della superficie del territorio comunale.
Contestualmente, si ha avuto un cospicuo aumento dell'immigrazione di nuovi cittadini, che iniziarono a lavorare nelle nascenti industrie della zona; come si può notare dall'evoluzione demografica, nel periodo compreso tra il 1861 e il 1961, la popolazione di San Giorgio quadruplicò.
Poi, a causa delle varie crisi economiche che si sono succedute nei decenni del XX secolo, è iniziata una nuova fase che ha portato alla chiusura di molte aziende con la conseguente nascita di molte aree dismesse, molte delle quali sono state recuperate.
Il centro storico di San Giorgio si sviluppa su una piazza e su cinque strade, che hanno mantenuto più o meno lo stesso profilo urbanistico del XVII secolo: la piazza Grande (in seguito rinominata piazza Vittorio Emanuele III di Savoia; oggi piazza Giuseppe Mazzini); la contrada Corta (oggi via Alessandro Manzoni); la contrada Lunga (via Camillo Benso conte di Cavour); la contrada dello Stradellino (Ul strualin, in dialetto legnanese; oggi via Abate Raimondi); la contrada alla Chiesa Nuova (via Giacomo Gerli) e infine la contrada al Piazzale (Ul piasö, in dialetto legnanese; oggi via Giuseppe Garibaldi).
I cortili sono gli edifici rappresentativi della pianura lombarda, e sono tipici anche del centro storico di San Giorgio su Legnano. L'aspetto delle case che costituiscono il nucleo storico di San Giorgio ha subito un rilevante cambiamento per le mutate condizioni d'uso rispetto ai secoli passati (da un uso agricolo a quello residenziale), ma sono ancora riconoscibili le caratteristiche delle antiche dimore agresti.
La maggior parte delle case coloniche di San Giorgio su Legnano era registrata nel 1751 come "case da massaro", vale a dire come case agresti. Su un documento del 1856 si può leggere che "[...] le case di questo comune sono quasi tutte abitate da coloni detti localmente massari o pigionanti. [...] I secondi invece pagano un fitto per la casa e per li orto separato da quello dei terreni [...]". I proprietari, in genere, erano possessori di una sola parte dell'edificio. I cortili di San Giorgio su Legnano avevano una loro denominazione; a volte il nome dato si riferiva al proprietario della casa, ma più spesso al cognome della famiglia abitante nel cortile. Altre volte la denominazione era data dall'uso particolare dell'edificio, oppure dal soprannome di chi l'abitava.
L'agricoltura è stata per secoli l'attività principale di sostentamento di San Giorgio. Con l'avvento dell'industrializzazione, in questo ruolo, ha ceduto il passo alle attività manifatturiere.
Nel XXI secolo non rappresenta un'attività importante per l'economia di San Giorgio su Legnano; viene effettuata in una limitata parte del territorio comunale, a sud dell'abitato, che è ancora libera da costruzioni e infrastrutture.
Le prime industrie sangiorgesi sono sorte nella seconda metà del XIX secolo. Dall'inizio del XX secolo, il comune fu coinvolto in un processo di industrializzazione. Le aziende operanti a San Giorgio in questo contesto storico erano principalmente tessili e meccaniche.
Le industrie sangiorgesi conobbero l'apice dello sviluppo negli anni cinquanta e sessanta, dopo di cui ci fu un periodo di costante involuzione. Questa crisi, che portò alla parziale deindustrializzazione di San Giorgio, continuò nei decenni seguenti compromettendo il tessuto industriale, l'occupazione e, più in generale, il sistema economico del comune. Molte società fallirono, principalmente nel settore tessile, e molte altre conobbero una fase di ridimensionamento. Questa parziale deindustrializzazione del territorio sangiorgese continua anche nel XXI secolo.
San Giorgio su Legnano è costeggiato dalla strada provinciale nº 12, che è l'infrastruttura viabilistica più importante presente nel comune.
I trasporti interurbani di San Giorgio su Legnano vengono svolti con autoservizi di linea gestiti da Movibus.
Nella tabella sono elencati gli ultimi sindaci di San Giorgio su Legnano effettivi e facenti funzioni (commissari governativi, prefettizi, straordinari e incarichi ad interim). Da un punto vista della storia dell'amministrazione pubblica, il comune di San Giorgio su Legnano fece parte, fino agli anni venti, del circondario di Gallarate e del mandamento di Saronno.
L'Unione Sportiva Sangiorgese è una società polisportiva nata nel 1922 che si occupa di atletica, pallavolo, pallacanestro, sci ed escursionismo. La squadra di basket disputa il campionato di Serie B. 
La società organizza la corsa campestre chiamata Campaccio, evento internazionale nato nel 1957 che si svolge su un percorso di circa 12 km. Il nome della corsa deriva da campasc, che in dialetto legnanese significa "campo incolto". Infatti, nelle prime edizioni, il percorso della gara si snodava tra le strade vicinali della zona agricola del comune: in seguito è stato spostato in un parco pubblico.
Al Campaccio partecipano atleti di fama internazionale, tra cui campioni olimpici e mondiali: è pertanto uno degli eventi più importanti del suo genere in Italia ed è incluso nel circuito internazionale dei  Cross Country Permit dell'International Association of Athletics Federations.
Nel 2006 il comune ha ospitato i campionati europei di corsa campestre, organizzati dall'Unione Sportiva Sangiorgese il 10 dicembre. Il titolo maschile è stato vinto da Mohamed Farah mentre quello femminile da Tetjana Golovčenko. In questa edizione del campionato sono state introdotte per la prima volta le gare per gli atleti under 23.
Attilio Agnoletto, San Giorgio su Legnano - storia, società, ambiente, 1992, SBN IT\ICCU\CFI\0249761.
 Autori vari, Il Palio di Legnano : Sagra del Carroccio e Palio delle Contrade nella storia e nella vita della città, Banca di Legnano, 2015, SBN IT\ICCU\TO0\1145476.
 Giorgio D'Ilario, Dizionario legnanese:proverbi e modi di dire dialettali, Artigianservice, 2003, SBN IT\ICCU\MIL\0625963.
 Giorgio D'Ilario, Egidio Gianazza, Augusto Marinoni, Marco Turri, Profilo storico della città di Legnano, Edizioni Landoni, 1984, SBN IT\ICCU\RAV\0221175.
 Elena Percivaldi, I Lombardi che fecero l'impresa. La Lega Lombarda e il Barbarossa tra storia e leggenda, Ancora Editrice, 2009, ISBN 8-85140-647-2.
 Guido Sutermeister, Il castello di Legnano - Memorie n°8, Tipografica Legnanese, 1940, SBN IT\ICCU\CUB\0533168.
 Parrocchia Beata Vergine Assunta di San Giorgio su Legnano, su parrocchiadisangiorgio.com. URL consultato il 16 gennaio 2015.
 Unione sportiva sangiorgese, su sangiorgese.it. URL consultato il 16 gennaio 2015.
San Vincenzo (San Viçenso /ˈsaŋ viˈseŋsu/ in ligure) è un quartiere centrale di Genova, amministrativamente compreso nel Municipio I Centro Est. Situato a poca distanza dalla stazione ferroviaria di Brignole, comprende parte della centralissima via XX Settembre, la principale arteria della zona commerciale di Genova.
Il quartiere prende il nome dalla omonima chiesa, oggi sconsacrata, intitolata a San Vincenzo di Saragozza. Fino alla costruzione delle "Mura Nuove", nel XVII secolo, era un borgo esterno alla cinta difensiva della città chiamato "Borgo di Bisagno", poiché si trovava a poca distanza dall'omonimo torrente.
Storicamente il sestiere di San Vincenzo fu creato dopo la costruzione delle mura seicentesche e comprendeva tutta l'area a levante compresa tra la cinta muraria cinquecentesca e le Mura Nuove. Era quindi un territorio molto vasto che oltre alla piana sulla sponda destra del Bisagno comprendeva anche l'area collinare che oggi forma il quartiere di Castelletto.
Con la costituzione delle circoscrizioni, l'area di Castelletto fu staccata e il nucleo urbano del quartiere di San Vincenzo accorpato a quello di Portoria, altro storico sestiere cittadino, creando la circoscrizione di "Portoria", suddivisa nelle "unità urbanistiche" di "San Vincenzo" e "Carignano", ed oggi compresa nel Municipio I Centro Est.
La zona di San Vincenzo propriamente detta comprende l'area in sponda destra del Bisagno un tempo delimitata dalle due cinte murarie: a ponente quella cinquecentesca, nel tratto tra la porta dell'Acquasola (attuale Piazza Corvetto) e le mura delle Cappuccine, che ancora oggi delimita il quartiere verso Portoria e Carignano, a levante le "Mura Nuove", affacciate sul Bisagno con il grande terrapieno delle "Fronti Basse", in cui si aprivano le porte Pila e Romana, sulle strade dirette a levante. Oggi, con la scomparsa delle "Fronti Basse", demolite verso la fine dell'Ottocento, l'asse di via Fiume e via Brigata Liguria delimita l'area di San Vincenzo da quella della Foce.
A nord il confine con il quartiere di Castelletto è costituito da un breve tratto di via Assarotti e dall'asse di via Peschiera e via F. Romani, fino alle mura dello Zerbino, che delimitano il quartiere ad est da quello di San Fruttuoso.
L'"unità urbanistica" di San Vincenzo, che come detto comprende anche l'antico sestiere di Portoria, ha una popolazione di 5323 abitanti (al 31 dicembre 2010).
I dati storici disponibili riguardano la ex circoscrizione di Portoria nel suo complesso, con le due unità urbanistiche di S.Vincenzo e Carignano. La storia demografica della ex circoscrizione risente delle vicissitudini urbanistiche della zona. La popolazione, 35.877 abitanti al primo censimento del 1861, sale a 40.260 nel 1901, dato che rappresenta il "massimo storico". Da allora, con la trasformazione di questi antichi quartieri popolari in un'area destinata a centri direzionali e attività del terziario, ha inizio un vistoso calo demografico. Gli abitanti, ancora 35.007 nel 1936, si riducono a 20.021 nel 1961, fino agli attuali 12.331, di cui 5.323, come già accennato, nella sola unità urbanistica di San Vincenzo.
Il "borgo di Bisagno" era in origine costituito dalle case allineate lungo la strada medioevale che usciva dalla città diretta a levante, prima attraverso la Porta Soprana e poi, con la costruzione delle mura trecentesche, attraverso la Porta degli Archi. 
Questa via, frequentata da tempi remoti, come testimoniato da diversi ritrovamenti archeologici, superava il Bisagno al ponte di S. Agata, nei pressi del "borgo degli Incrociati", che un tempo, prima della costruzione delle Mura Nuove, era la naturale continuazione del "borgo di Bisagno".
Nell'XI secolo l'area del quartiere era una zona agricola di proprietà ecclesiastica, e lì nel 1059 venne edificata una cappella dedicata a S. Vincenzo martire, trasformata un secolo più tardi in oratorio. Al suo posto nel XVII secolo fu costruita la chiesa, soppressa nel 1813 ed oggi sede del Circolo Ufficiali.Così descrive la zona suoi "Annali" il Giustiniani, vescovo e storico, all'inizio del Cinquecento:
Tra il 1626 e il 1632, con la costruzione delle "Mura Nuove", parte della zona fu inglobata all'interno della cinta difensiva; Il "borgo di Bisagno", ribattezzato con il nome della parrocchiale, insieme a S. Teodoro (altra zona cittadina inglobata nella cerchia delle mura), furono annoverati tra i sestieri cittadini, andando ad aggiungersi ai quattro sestieri storici. La costruzione delle Mura Nuove venne a spezzare la continuità del borgo: mentre la zona intorno alla chiesa di S. Vincenzo fu compresa entro la nuova cerchia muraria insieme a parte della piana del Bisagno e divenne il cuore del nuovo sestiere, Borgo Incrociati ne rimase all'esterno.
Pur inglobato entro la cerchia muraria, il quartiere fino al XIX secolo non ebbe a subire cambiamenti significativi. Il principale insediamento abitativo rimase quello lungo la via principale, mentre il resto della piana ebbe una destinazione soprattutto agricola, con poche modeste abitazioni che si estendevano fino al colle di Carignano. L'unico edificio di qualche rilevanza nella zona detta "Abrara" (attuale via Cesarea e strade limitrofe) era l'antica chiesa di “S. Martino de via“, in seguito S. Maria della Pace, che sarebbe stata poi demolita per fare spazio all'ampliamento urbanistico di fine secolo.
Il piano urbanistico predisposto dall'architetto Carlo Barabino nel 1825, volto ad estendere la città verso levante superando i limiti della città medioevale trovò, pur tra varie difficoltà, una prima parziale applicazione solo tra gli anni trenta e quaranta, sotto la direzione di G.B. Resasco, che dopo la morte del Barabino, nel 1835, gli era succeduto nel ruolo di architetto civico.
A metà degli anni quaranta furono realizzate via Colombo, parallela all'antica strada di S. Vincenzo e via Galata, perpendicolare ad essa; all'incrocio delle nuove vie fu costruita piazza Colombo. La piazza, di forma quadrata, fu realizzata rispettando in linea di massima il progetto del Barabino, con quattro identici edifici a portici, costruiti dall'impresario Pietro Gambaro.
Con le nuove case l'antico borgo di artigiani e contadini si trasformò gradualmente in un elegante quartiere residenziale.
Nel 1834 furono iniziati lavori per la costruzione, nella zona dell'attuale via Cesarea, del manicomio, la prima struttura cittadina destinata in modo specifico al ricovero dei malati mentali, accanto al quale sorsero alcuni casoni ad alveare destinati ai ceti operai, costruiti dall'impresario Francesco Ponte.Il manicomio, progettato dallo stesso Barabino, fu completato sotto la direzione di Celestino Foppiani nel 1841. La costruzione era formata da un edificio centrale di forma circolare, su cinque piani, che ospitava gli uffici dell'amministrazione e i servizi comuni. Da questo si diramavano sei raggi di fabbrica destinati alle celle dei ricoverati. Negli spazi tra le varie ali erano ricavati dei giardini, e tutto il complesso era delimitato verso l'esterno da un portico circolare. La struttura, che occupava complessivamenter un'area di circa due ettari, fu inaugurata il 14 agosto 1841. Il grande edificio ebbe tuttavia vita breve: verso la fine del secolo, con l'apertura di via XX Settembre, la zona ebbe una destinazione residenziale; fu così costruito il nuovo ospedale psichiatrico a Quarto, dove nel 1894 furono trasferiti i ricoverati. La costruzione fu demolita nel 1914.Una vera e propria svolta nello sviluppo urbanistico del quartiere si ebbe verso la fine dell'Ottocento, con la realizzazione di Via XX Settembre. Con l'apertura di questa arteria il centro cittadino fu spostato nettamente verso levante.La strada, realizzata rettificando ed ampliando le esistenti via Giulia (nel quartiere di Portoria), via della Consolazione e via Porta Pila, fu caratterizzata fin dagli inizi da un'architettura in stile Liberty; tra gli architetti che parteciparono alle varie progettazioni vi fu anche il fiorentino Gino Coppedè.
Tra la fine dell'Ottocento e i primi due decenni del Novecento fu completata l'urbanizzazione della zona di Abrara, che venne totalmente modificata dopo la realizzazione di via XX Settembre, con la demolizione del manicomio, della chiesa della Pace, sconsacrata da tempo, e delle poche modeste abitazioni che sorgevano in un'area ancora in parte coltivata a orti. Al posto di questi edifici e delle residue aree agricole fu così realizzato, nel quadrilatero compreso tra via XX Settembre, via del Prato (oggi via Brigata Liguria) e le Mura di S. Chiara, un nuovo elegante quartiere residenziale e commerciale.
L'impianto urbanistico così delineato all'inizio del secolo non ha subito dagli anni venti significative modifiche. Tra gli edifici realizzati nel corso del XX secolo, il "Museo di Storia Naturale" (1912), il "Teatro della Gioventù" (1930), il "Palazzo degli Uffici Finanziari", costruito negli anni trenta sul sito dell'ottocentesco mattatoio, e il grattacielo Telecom all'angolo tra via S. Vincenzo e via Fiume, costruito negli anni sessanta su disegno di Piero Gambacciani.
Storicamente il borgo di San Vincenzo era situato sulla via diretta da Genova verso levante che, uscita dalla città attraverso le porte aperte nei successivi ampliamenti della cerchia muraria, oltrepassava il Bisagno al ponte di Sant'Agata. Nel tempo, aveva accresciuto la sua importanza un nuovo accesso da levante in corrispondenza del Borgo Pila, sorto al di là del torrente sulla piana del Bisagno.
Gli assi viari delineati da questi percorsi corrispondono attualmente a via S. Vincenzo e via XX Settembre, al termine delle quali, nelle mura del Seicento, si aprivano rispettivamente Porta Romana e Porta Pila. Nell'area compresa tra queste due strade si è sviluppata, intorno al 1840, la prima espansione urbanistica del quartiere (via Colombo, piazza Colombo e via Galata).
Fu costruita nell'ultimo decennio dell'Ottocento, rettificando ed ampliando il percorso di via Giulia e via della Consolazione, per realizzare una nuova viabilità verso il levante, che fino ad allora aveva sbocchi inadeguati. La denominazione della nuova strada fu all'epoca oggetto di accese discussioni, finché prevalse la volontà di numerosi cittadini di vedere riconosciuta con questa intitolazione la storica data della Presa di Roma. Il tratto di strada che interessa il quartiere di S. Vincenzo (dal Ponte Monumentale a via Fiume), pur non avendo il sontuoso aspetto della parte compresa tra Piazza De Ferrari e il Ponte Monumentale, caratterizzata da alti portici con pavimento alla veneziana, è ugualmente fitto di eleganti e prestigiosi negozi, che fanno della via una delle mete cittadine più frequentate per gli acquisti e il passeggio. All'epoca della sua apertura, la strada, ampia, rettilinea e affiancata da palazzi di altezza inusuale per i tempi, rappresentò una vera novità per i genovesi, abituati a muoversi tra angusti vicoli. Il concorso per la costruzione della nuova strada fu bandito nel 1883, dopo un dibattito quasi ventennale, e solo nel 1887 fu approvato il progetto di Cesare Gamba. I lavori iniziarono nel 1892. Per prima fu realizzata la parte inferiore, con la risistemazione della ex via della Consolazione, terminata l'anno successivo; la strada fu inaugurata il 18 gennaio 1896. La realizzazione dei palazzi affacciati sulla via sarebbe stata completata solo nel 1913. Tutti gli edifici preesistenti, tranne la chiesa della Consolazione e l'annesso convento, furono abbattuti e sostituiti da nuovi palazzi, costruiti per la prima volta a Genova in cemento armato.
La via che attraversa il centro storico del quartiere inizia dal Ponte Monumentale e giunge nei pressi della stazione Brignole. La via, molto antica, costituiva una parte del collegamento verso levante in uscita da Genova, diretto verso il colle di S. Martino d'Albaro, dopo aver superato il Bisagno al ponte di S. Agata. L'edilizia della via, pur rimaneggiata dallo sviluppo urbanistico di metà Ottocento, lascia intravedere tracce dell'antico insediamento suburbano, come alcuni edifici tardo-medioevali con portale, le ex chiese di S. Vincenzo e S. Spirito ed alcuni palazzi rinascimentali, quali i palazzi Grimaldi-Sauli e Centurione, in cui nacque Virginia Centurione Bracelli. L'ultimo tratto della via fino alla fine dell'Ottocento era denominato "via di Porta Romana", perché conduceva alla seicentesca porta, demolita nel 1891. Oggi via S. Vincenzo è quasi completamente pedonalizzata.
Da via S. Vincenzo ha inizio la salita della Tosse, che raggiunge il bastione dell'Acquasola da dove attraverso la porta di S. Caterina si entrava in città nei pressi della chiesa di S. Stefano. Lungo questa salita, che prendeva il nome da un antico oratorio intitolato a N.S. della Tosse, ebbe la sua prima sede il Teatro della Tosse (trasferito prima in via Canevari, ed infine dal 1986 nell'attuale sede di stradone S. Agostino, nella zona di Sarzano), fondato nel 1975 da Tonino Conte, Emanuele Luzzati, Aldo Trionfo e altri.
Fu progettata intorno al 1830 dal Barabino e realizzata intorno al 1840 dal Resasco, su terreni in precedenza adibiti ad orti. La piazza, situata all'incrocio tra via Colombo e via Galata, ha forma quadrata ed è circondata da quattro edifici a portici, oggi animati da bancarelle di libri e negozi di antica tradizione.
Il progetto iniziale del Barabino prevedeva la costruzione di case popolari destinate agli sfrattati da altre zone cittadine in cui erano stati avviati piani di risanamento urbanistico, ma poiché nel frattempo il nuovo quartiere era divenuto appetibile per l'edilizia residenziale di pregio, il Resasco vi realizzò abitazioni signorili.
Al centro della piazza nel 1861 fu collocata la fontana seicentesca del "Genio Marino", già a Ponte Reale.
In origine questa via, conosciuta come Crosa Larga, andava dal convento delle Brignoline fino al colle di Carignano e comprendeva anche parte della strada attualmente corrispondente a via Cesarea. Rettilinea, taglia perpendicolarmente via S. Vincenzo e via Colombo e termina oggi in via XX Settembre.
Dalla metà dell'Ottocento, prima dell'intitolazione alla colonia genovese, per un breve periodo fu denominata "via al Manicomio", perché terminava di fronte al complesso dell'allora ospedale psichiatrico. In un modesto locale della via nel 1964 fu fondato il "Louisiana Jazz Club", oggi trasferito in via S. Sebastiano, nei pressi di via Roma. Nato come punto di aggregazione di musicisti jazz, ha ospitato alcuni dei più importanti complessi jazz internazionali.
Queste due strade, un tempo chiamate rispettivamente "via Edera" e "via del Prato", delimitavano il quartiere a levante, correndo lungo le Fronti Basse. Oggi via Fiume si affaccia su piazza Verdi, e via Brigata Liguria corre parallela alla palazzata ovest di piazza della Vittoria. In via Fiume sorgono il grattacielo ex Telecom e il Palazzo degli Uffici Finanziari, in via Brigata Liguria si trova il Museo di Storia Naturale. Fino alla metà dell'Ottocento queste vie erano modeste crose, tra le mura cittadine da una parte e orti dall'altra. Con l'urbanizzazione della zona furono allargate e fiancheggiate da abitazioni.
Strada di collegamento tra piazza Corvetto e la stazione Brignole (oggi percorribile a senso unico solo in questa direzione), fu aperta a proprie spese nel 1838 dalla famiglia Serra per collegare i palazzi di loro proprietà. Un tempo era denominata "via degli Orfani" perché nella zona sorgeva fin dal 1538 l'"Orfanotrofio S. Giovanni Battista". Nella via, ampliata e migliorata nel 1845, si trovano l'Istituto Nazionale Sordomuti e diversi palazzi signorili.
Costruita tra il 1552 e il 1554 su disegno di Galeazzo Alessi per G.B. Grimaldi, per l'imponenza delle proporzioni e la ricchezza degli ornamenti, tra i quali affreschi di Luca Cambiaso e Orazio Semino, all'epoca della sua costruzione fu considerata dal Gauthier una delle migliori ville suburbane genovesi, citata anche dal Vasari per la sua stanza da bagno, insolitamente ricca di ornamenti.
Passato dai Grimaldi ai Cybo ed infine ai Sauli, a partire dal Settecento visse un lungo periodo di decadenza: adattato dapprima per ospitare i macchinari di una “fabbrica di veli”, nell'Ottocento fu diviso in modesti appartamenti privati, affittati a famiglie povere. Il grande giardino retrostante scomparve per lasciar posto all'edificazione della zona. Nel 1897 un progetto per la costruzione di otto caseggiati rischiò di cancellare per sempre quanto restava della storica villa, che fu invece acquistata dal comune di Genova. Il recente restauro lo ha trasformato in un condominio di pregio, anche se le modifiche intervenute nell'Ottocento ne hanno irrimediabilmente compromesso quella struttura originaria che aveva suscitato le lodi di tanti illustri visitatori del passato.
La Torre San Vincenzo, conosciuta come "Torre Telecom" o anche "Palazzo della SIP", è un grattacielo di Genova che ha ospitato fino agli anni novanta gli uffici della Telecom Italia. Costruito tra il 1966 ed il 1968 su progetto dell'architetto Piero Gambacciani, sorge in via S. Vincenzo all'angolo con via Fiume, di fronte alla Stazione di Genova Brignole.
Con i suoi 21 piani raggiunge un'altezza di 105 m ed è il terzo edificio più alto di Genova, dopo il Matitone di San Benigno e la Torre Piacentini di piazza Dante.
Il Ponte Monumentale, che collega le mura dell'Acquasola con quelle di S. Chiara, fu costruito su progetto di Cesare Gamba e Riccardo Haupt tra il 1893 e il 1895, in sostituzione della porta degli Archi, smontata e ricostruita sulle Mura del Prato. Sul ponte, che scavalca via XX Settembre, passa corso Andrea Podestà, che correndo sui bastioni delle mura cinquecentesche e collega piazza Corvetto con la zona di Carignano. Divenuto uno dei luoghi simbolo della città moderna, divide l'area di Portoria da quella di S. Vincenzo ed offre un'ottima vista sulla sottostante via XX Settembre. Il ponte, alto 21 metri sul livello stradale di via XX Settembre, è costruito in pietra e mattoni, secondo la tipologia delle arcate ferroviarie in uso a quel tempo, ma è stato poi rivestito esternamente in pietra bianca di Mazzano.
Nel 1949 le due arcate laterali, decorate con statue di Nino Servettaz, vennero dedicate ai caduti per la libertà: alcune epigrafi ricordano i nomi dei caduti della Resistenza, l'atto di resa delle truppe tedesche del generale Meinhold al CLN ligure (25 aprile 1945) e il testo della motivazione con cui nel 1947 venne concessa a Genova la medaglia d'oro della Resistenza.
La lunga arteria aperta nell'ultimo scorcio dell'Ottocento è divisa in due dal Ponte Monumentale: gli edifici della parte superiore sono dotati di portici ed architettonicamente più eleganti, mentre nella parte di levante prevalgono strutture in cemento armato, innovative per l'epoca, arricchite dalle decorazioni tipiche del liberty, che caratterizza gran parte delle nuove aree centrali della città, oppure da elementi tradizionali, ispirati all'architettura manierista o al gotico fiorentino. Gli edifici più interessanti sono quelli sul lato sud della strada.
Palazzo “delle Cupole”, civ. 2. Situato all'angolo di via Brigata Liguria, lato sud, fu costruito tra il 1905 e il 1909 su disegno di Dario Carbone. Costruito interamente in cemento armato, anche nelle strutture verticali, ha la facciata decorata con motivi tipici dello stile liberty. È caratterizzato da quattro torri angolari, sormontate da cupole.
Palazzo “Bianco”, civ. 4. Progettato da Cesare Gamba, è ispirato ad uno stile non ben definibile, databile tra il XVI e il XVII secolo.
Palazzo Boggio-Rosazza, civ. 6. Anche questo realizzato su disegno di Cesare Gamba. Ispirato al fiorentino palazzo Medici Riccardi, ha il basamento rifinito a bugnato.
Palazzo Zuccarino, civ. 10- 12. Disegnato nel 1901 da Federico Cuneo, fu costruito sull'area in cui sorgeva la chiesa di S. Maria della Pace. Ha la forma di una “E” rovesciata, con due cortili interni aperti sul retro. Anche in questo caso lo stile appare come una contaminazione tra romanico-gotico e manierismo cinquecentesco.
Palazzo Zuccarino di via Maragliano, civ. 2. Adiacente al precedente, è opera di Gino Coppedè. Ricco fino all'esasperazione dei più classici elementi decorativi tipici del celebre architetto fiorentino, è considerato tra i migliori edifici Liberty nella zona.
Palazzo dei Giganti, civ. 14. In stile Liberty, costruito nel 1906, si trova di fronte alla chiesa della Consolazione. La facciata, tripartita alla base da quattro pilastri a bugnato, è ornata da quattro coppie di telamoni in cemento, opera di Michele Sansebastiano, che sostengono quattro gruppi di colonne binate. Il palazzo ha ospitato, prima del suo trasferimento nell'area della Darsena, la sede genovese del Bureau Veritas, uno delle più antiche agenzie di classificazione navale, presente a Genova dal 1848.
Palazzo ai civ. 16-18. Adiacente al Ponte Monumentale, fu progettato da Adolfo Bisso nel 1898. Ha forma irregolare per seguire l'andamento dello slargo davanti al Ponte Monumentale. Attraverso il palazzo si accede all'antico teatro Margherita, oggi occupato da attività commerciali. Il vano di accesso al teatro divide l'immobile in due distinte ali, che si differenziano anche per le decorazioni della facciata: il lato di levante ha decorazioni ispirate al manierismo cinquecentesco, quello a ponente è in stile “neoromantico“, con coronamento ad archetti pensili.
Palazzo Maineri, civ. 23. L'edificio più significativo sul lato nord della via sorge anch'esso nei pressi del Ponte Monumentale, all'angolo con S. Vincenzo. Fu costruito tra il 1909 e il 1913 su disegno di Gino Coppedè. Per la sua posizione l'edificio ha pianta irregolare; la facciata, pur nella ricchezza di elementi decorativi in stile Liberty, vagamente ispirati a motivi egizi e cino-giapponesi, si presenta più sobria rispetto agli altri edifici disegnati dall'architetto fiorentino.
Altro edificio che resta a testimonianza dei tempi in cui la zona fu residenza di villeggiatura dei patrizi genovesi è la villa Serra, nei pressi dell'omonima via, che oggi vediamo nel suo rifacimento ottocentesco (1836-1850), voluto dal marchese Giovanni Carlo Serra. Tra la fine dell'Ottocento e gli anni venti del Novecento la villa ha ospitato il lussuoso “Hotel Du Parc“, in cui soggiornò anche Gabriele D'Annunzio. Nuovamente ristrutturato, l'edificio ha ospitato dal 1959, fino alla chiusura nel 1974, la sede del quotidiano cattolico "Il Cittadino". Nell'edificio, attualmente di proprietà dell'arcidiocesi di Genova, hanno sede il periodico diocesano "Il Settimanale Cattolico", gli uffici dell'"Apostolato liturgico" e vari enti laici e religiosi. Il palazzo era noto soprattutto per il suo vasto parco, oggi molto ridimensionato e sulla cui area oggi sorgono il liceo Cassini, un parcheggio e i campi del Tennis Club Genova.
Al centro di piazza Colombo si trova la fontana seicentesca del "Genio Marino", qui trasportata dal Ponte Reale. Il "barchile" barocco, realizzato nel 1643 da G. B. Orsolino su disegno di Ottavio e Pietro Antonio Corradi per incarico dei protettori del Banco di San Giorgio, aveva la funzione di rifornire d'acqua le navi in porto.
Inaugurato nel 1646, fu successivamente abbellito con la statua di Jacopo Garvo, raffigurante una fama alata che suona un nicchio marino. La statua si innalza al centro di una grossa coppa di marmo sostenuta da quattro cariatidi.
Il monumento nel 1861 fu trasferito con delibera municipale in piazza Colombo, con funzione di abbeveratoio per le bestie da soma dei venditori di frutta e verdura e per i cavalli dei tram in servizio per la Val Bisagno.
Il palazzo in cui ha sede il museo (Via Brigata Liguria, 9) fu costruito tra il 1905 e il 912 su progetto di Clodoveo Cordoni. Le ricche collezioni del museo, fondato dal marchese Giacomo Doria nel 1867, furono qui trasferite dalla originaria sede nella Villetta Di Negro. L'edificio si sviluppa su due piani e comprende 23 sale, in cui sono esposte le raccolte zoologiche, ampliate nel tempo a partire da quelle donate al museo dallo stesso fondatore, che le aveva riportate dai suoi viaggi.
Tra i reperti più interessanti, lo scheletro fossile di un Elephas antiquus, il più grande elefante vissuto nelle foreste europee, rinvenuto nel 1941 nei pressi di Viterbo e quello di una balenottera comune (Balaenoptera physalus) lunga quasi 20 metri, arenatasi nel 1878 sulla spiaggia di Monterosso al Mare.
Oltre alle collezioni zoologiche e paleontologiche è esposta anche una ricca collezione di minerali. Il museo conserva anche una biblioteca specializzata, nata con la donazione dei libri di Giacomo Doria. 
Costruito nel 1930 su progetto di Giuseppe Crosa di Vergagni, come sede dell'Opera Nazionale Balilla, dopo anni di degrado è stato completamente rinnovato nel 2004 e trasformato in una sala multifunzionale attrezzata con moderne tecnologie che ne garantiscono la fruizione anche ai non udenti. È utilizzato per spettacoli di prosa, concerti rock e jazz ed altre manifestazioni teatrali e musicali.
L'ex Politeama Margherita, costruito nel 1854 su disegno dell'architetto G.B. Olivieri, era un teatro che si trovava appena fuori dalla Porta degli Archi, nei pressi dell'attuale Ponte Monumentale. Chiamato in origine “Teatro Andrea Doria”, nell'ultimo decennio dell'Ottocento fu ribattezzato “Politeama Regina Margherita“, in onore della consorte del re Umberto I. Il teatro, a cui si accede da via XX Settembre attraverso un portale aperto al civ. 18 della via, fu rimodernato nel 1938; distrutto da un bombardamento nel 1943, fu ricostruito tra il 1954 e il 1957. Inaugurato nel 1957 con il nome di “Politeama Margherita“, era destinato alla prosa e alla rivista ma in attesa della ricostruzione del Teatro Carlo Felice, anch'esso distrutto dai bombardamenti della seconda guerra mondiale, per alcuni anni ha ospitato anche concerti e spettacoli lirici, per quanto la struttura non fosse ottimale per questo tipo di rappresentazioni.Venuta meno nel 1991 la stagione della lirica, con l'inaugurazione del ricostruito “Carlo Felice“, il teatro sopravvisse fino al 1993, quando la proprietà decise di vendere la struttura. Tramontata l'ipotesi iniziale di insediarvi un punto vendita della Ricordi, è stato trasformato in un grande magazzino della catena Coin.
Il "Mercato Orientale", che prende il nome dalla sua posizione, a levante della città, anche se oggi si trova in pieno centro cittadino, si trova tra via XX Settembre, via Galata e via Colombo, con accessi da tutte queste strade.
Progettato dagli ingegneri comunali Verroggio, Bisagno e Cordoni per dare una sede stabile al mercato dei prodotti agricoli che arrivavano dalla Val Bisagno, che fino ad allora si teneva in Piazza De Ferrari, fu inaugurato nel 1899.
Il mercato occupa l'area del chiostro del convento degli Agostiniani annesso alla chiesa della Consolazione.
L'edificio comprende un piano sotterraneo suddiviso in 42 magazzini ed un pianterreno formato da un porticato perimetrale colonnato che si sviluppa per circa 360 metri. Inizialmente all'aperto, il mercato è stato successivamente coperto da lucernai per aumentare lo spazio interno disponibile. La costruzione, la prima in cemento armato realizzata a Genova, occupa una superficie di 5500 metri quadrati. Le decorazioni interne sono in marmo bianco, mentre l'originale pavimento in pietra è oggi parzialmente coperto da cemento. L'ala dell'edificio prospettante su via XX Settembre ha ospitato per anni gli uffici finanziari, dal 1931 trasferiti nella nuova sede di via Fiume.
Il complesso che ospita l'Istituto Nazionale Sordomuti (oggi Fondazione Assarotti) si trova nella parte a monte del quartiere, all'angolo tra via Serra e salita S. Bartolomeo degli Armeni, a poca distanza da piazza Corvetto.
L'istituto fu fondato all'inizio dell'Ottocento da padre Ottavio Assarotti (1753-1829), dell'ordine degli Scolopi. Il religioso, rimasto colpito da un giovane sordomuto, che nonostante la sua menomazione e la mancanza di istruzione mostrava una vivace intelligenza, volle insegnargli a comunicare con l'ausilio di gesti ed in seguito anche con la scrittura. In poco tempo, egli accolse altri cinque sordomuti, aprendo così a Genova, nel 1802, la prima scuola dedicata a loro, la terza in Italia dopo quelle di Roma e di Napoli. L'istituto nel 1805 ottenne, grazie ad un decreto dell'imperatore Napoleone Buonaparte, il riconoscimento pubblico e nel 1811 gli fu assegnata una sede nell'ex monastero delle suore Brigidine che, ristrutturato da Gaetano Cantone, iniziò a funzionare nel dicembre dell'anno seguente. In questa sede furono installati laboratori e officine per insegnare ai giovani sordomuti i mestieri allora più richiesti:calzolai, fabbri e falegnami per i maschi, sarte e ricamatrici per le femmine.
L'istituto era all'epoca all'avanguardia e numerosi studiosi venivano da tutta Italia per apprendere i metodi di insegnamento dell'Assarotti. L'attività didattica proseguì anche dopo la morte del fondatore con i suoi successori, seguendo l'evoluzione delle metodologie di insegnamento.Nel 1927, l'istituto ottenne il riconoscimento di scuola pubblica statale, con nuovi programmi didattici. Il complesso fu gravemente danneggiato durante la seconda guerra mondiale e ricostruito nel 1946. Nel 2003 lo storico istituto ha cambiato il proprio stato giuridico e la denominazione in "Fondazione Padre Assarotti - Istituto Sordomuti ONLUS Genova".Il complesso comprende anche la chiesa di Nostra Signora della Misericordia, costruita insieme al monastero nel 1667. L'interno, a navata unica, è privo di decorazioni. L'opera più significativa che vi si trova è la pala della “Madonna con san Lorenzo e san Giovannino”, dipinta da Bernardo Strozzi nel 1629, poco prima del suo trasferimento a Venezia. Sull'altare maggiore una macchina barocca raffigurante la Madonna della Misericordia che appare al beato Botta. Nel presbiterio, in un'urna cinquecentesca, opera di Taddeo Carlone, riposano i resti di padre Assarotti.
La “chiesa di Nostra Signora della Consolazione e San Vincenzo martire“, nota semplicemente come “chiesa della Consolazione“ o anche come “chiesa di Santa Rita“ si trova in via XX Settembre. La sua parrocchia è sede del vicariato Carignano-Foce dell'Arcidiocesi di Genova.La chiesa fu costruita tra il 1681 e il 1706 dagli Agostiniani, che avevano dovuto abbandonare il precedente complesso conventuale che sorgeva dal 1475 sul colle dello Zerbino, demolito nel 1681 per la sua vicinanza con le mura Nuove, erette nel 1632. Furono anche iniziati lavori per costruire un grande chiostro, mai completato, che verso la fine del XIX secolo sarebbe divenuto sede del Mercato Orientale.La nuova chiesa fu aperta al culto già dal 1693, nel 1769 fu costruita la cupola, su progetto di Simone Cantoni e solo nel 1864 fu completata la facciata, ad opera di Carlo Biale.Per le leggi di soppressione napoleoniche gli Agostiniani dovettero abbandonare il convento nel 1810. Nel 1813 la chiesa divenne parrocchiale, aggiungendo al proprio titolo anche quello della dismessa chiesa di San Vincenzo. Gli agostiniani, che tuttora reggono la parrocchia, vi fecero ritorno nel 1816.Dal ritorno degli Agostiniani, per tutto l'Ottocento, vari artisti contribuirono a completare la decorazione della chiesa, consacrata nel 1875 dall'arcivescovo di Pisa Paolo Micallef.La chiesa ha tre navate, separate da pilastri quadrangolari, con varie cappelle laterali. Le volte delle navate, della cupola e del presbiterio sono state interamente affrescate nell'Ottocento. La chiesa conserva numerose opere d'arte di epoche che spaziano dal XV al XIX secolo ed un pregevole organo ottocentesco. Nel refettorio dell'annesso convento è conservata una notevole raccolta di quadri.
La chiesa dei Santi Pietro e Paolo sorge a monte della stazione Brignole, in salita delle Fieschine, sull'altura di Montesano. La sua parrocchia fa parte del vicariato Carignano-Foce dell'Arcidiocesi di Genova.
Fu costruita nel 1874 su disegno di Giovanni Novella come cappella della nuova sede del convitto ecclesiastico, inaugurata due anni prima sulla collina di Montesano. Consacrata il 21 giugno 1874 dall'arcivescovo Salvatore Magnasco, fu eretta in vicaria autonoma nel 1961 e in parrocchia nel 1968, con decreti del cardinale Siri.La chiesa, di modeste dimensioni, ha forma rotonda ed è sovrastata da una cupola; conserva alcune opere di pittori del primo Novecento e una statua della Madonna della Guardia di Antonio Canepa.
Il convitto ecclesiastico di Genova, che ospita preti anziani e malati, tuttora esistente nell'edificio adiacente alla chiesa, fu istituito nel 1841 per iniziativa dell'arcivescovo Placido Maria Tadini e di altri esponenti del clero genovese, membri della congregazione dei "Preti secolari dei Santi Pietro e Paolo". Ebbe varie sedi provvisorie finché nel 1848 fu ospitato all'interno del convento delle Brignoline; fu infine trasferito nell'attuale sede dopo la demolizione del convento nel 1868.
La chiesa di Santo Spirito, ora soppressa, le cui prime notizie documentate risalgono al 1157, si affaccia su via San Vincenzo. Passò successivamente (non è noto in quale epoca) alle monache Clarisse, che innalzarono nei pressi un monastero, alle quali nel 1579 subentrarono i Padri Somaschi che la tennero sino alla chiusura, dovuta alle leggi di soppressione emanate nel periodo napoleonico (1798). Nel convento di S. Spirito visse per alcuni anni il religioso e letterato Bernardo Laviosa (1736-1810).
Nel 1771 in alcuni locali attigui al convento la nobildonna Argentina Imperiale aveva fondato la “Casa delle Addolorate“, in cui erano ospitate ex prostitute che intendevano cambiare vita.Dopo la soppressione del convento l'edificio, oggi corrispondente al civico n. 53 di via San Vincenzo, mutò varie destinazioni d'uso: divenne prima Scuola di Carità, destinata all'istruzione dei fanciulli del quartiere, poi sede di istituti scolastici e più recentemente sede di varie attività commerciali.La chiesa ha una modesta facciata, stretta tra le case di via S. Vincenzo, con un piccolo sagrato chiuso da una cancellata. In una nicchia sulla sinistra è collocata una statua in marmo raffigurante la Madonna di Loreto, datata 1730. Dalla retrostante via Tollot è più evidente la tipica struttura di un edificio religioso, con l'abside semicircolare e il campanile mozzato.
Una delle cappelle, dedicata a San Giovanni Battista, fu fatta costruire dal doge Agostino Pinelli. Al suo interno restano, nonostante l'aula sia stata soppalcata, alcuni bassorilievi marmorei delle cappelle e alcuni affreschi nella sacrestia. Dopo la soppressione, molte opere d'arte che vi erano conservate andarono disperse. Nel 1856, quando già la chiesa era chiusa da tempo, l'altare, le statue e i marmi furono trasferiti nella chiesa di N.S. della Neve di Bolzaneto, dove sono tuttora visibili.
La chiesa di San Vincenzo, situata nell'omonima via ed anch'essa chiusa al culto nell'Ottocento, è citata per la prima volta in un documento del 1059. Fu completamente riedificata all'inizio del Settecento, poiché l'originaria chiesa medioevale era divenuta insufficiente per la popolazione del borgo; un secolo più tardi, per l'ulteriore incremento degli abitanti, anche la nuova chiesa divenne inadeguata, perciò nel 1813 l'arcivescovo Giuseppe Spina trasferì il titolo parrocchiale alla vicina chiesa della Consolazione.
La chiesa, a navata unica e cinque altari, conservava numerose opere d'arte di artisti genovesi del Seicento e del Settecento, tra i quali Agostino Ratti, che vi fu anche sepolto. Dopo la chiusura al culto la maggior parte delle opere d'arte è stata trasferita alla chiesa della Consolazione.
L'edificio, dopo la dismissione, fu ceduto al demanio pubblico; profondamente rimaneggiato dall'architetto Giovan Battista Resasco, che lo rimodellò in stile neoclassico, divenne sede prima degli uffici del Genio militare e poi del Tribunale militare. Attualmente ospita il "Circolo Ufficiali dell'Esercito".
Adiacente alla ex chiesa di S. Vincenzo, affacciato su una piazzetta a cui si accede da uno stretto vicolo accanto alla chiesa, chiuso da un cancelletto, si trova l'"Oratorio delle Anime del Purgatorio e della Madonna della Cintura".
L'edificio fu costruito nel 1625 dalla confraternita del Rosario sui presunti resti dell'oratorio "ad sanctos peregrinos", menzionato dal Giustiniani. Passò poi alla confraternita delle Anime del Purgatorio, fondata nel 1767. Alla fine dell'Ottocento vi confluì la confraternita della Cintura, il cui oratorio, che sorgeva nei pressi della chiesa della Consolazione, era destinato alla demolizione per l'apertura di via XX Settembre. Dall'unione di queste due antiche confraternite, entrambe di derivazione agostiniana, nacque l'attuale "confraternita delle Anime del Purgatorio e della Madonna della Cintura"
Il culto alla Madonna della Cintura è una devozione agostiniana, fondata su una tradizione secondo la quale la Madonna avrebbe offerto a santa Monica, e per suo tramite al figlio Agostino, la propria cintura, come segno di conversione e unione con Dio, chiedendo ai due santi di legare con la stessa altre anime a Dio. Gli Agostiniani favorirono la nascita di confraternite con questo titolo: la prima, nel 1486, fu quella istituita presso la chiesa di Sant'Agostino in Sarzano, quindi, verso la fine del Cinquecento, anche in quella della Consolazione in Artoria, che nel Settecento fu trasferita presso l'attuale chiesa.L'oratorio, esternamente molto semplice, è decorato all'interno con affreschi in pieno stile barocchetto genovese. Vi sono conservati alcuni dipinti del Seicento, ma l'opera più significativa è la statua lignea della “Madonna della Cintura”, opera di Giambattista Bissoni (1640 circa), già nella chiesa di S. Agostino in Sarzano, acquistata dalla confraternita nel 1834. Nei locali della sacrestia è conservata la dotazione della confraternita, comprendente i bastoni processionali, i crocchi per il trasporto dei crocifissi, le cappe e le mantelline indossate dai confratelli durante cerimonie e processioni.
Il complesso monastico, che si trova nelle vicinanze di via Assarotti, fu fondato nel 1268 da un gruppo di monache domenicane sul sito di una primitiva chiesa dedicata a San Pellegrino, che era stata edificata nel 1224. Fu fiorente fino al XV secolo, quando subì un lento declino a causa del comportamento delle monache, che aveva provocato diversi interventi delle autorità religiose del tempo. Tra il XVI e il XVIII secolo si ebbe un rifiorire della comunità, che visse momenti di grande floridezza, evidenziati da nuove decorazioni e continue migliorie a edifici e arredi. Rimasto indenne dalle leggi di soppressione napoleoniche, anche se vi confluirono religiose di altri ordini soppressi, il complesso fu parzialmente espropriato dal governo sabaudo nel 1851 ed alcuni edifici furono demoliti per l'apertura di via Assarotti. Nel 1859 le religiose abbandonarono il convento, trasformato in edificio scolastico, mentre la chiesa divenne sede della Corte d'Assise. Il complesso fu gravemente danneggiato dai bombardamenti durante la seconda guerra mondiale. Una targa nella sala capitolare ricorda che il papa Pio VII nel 1815 celebrò una messa nella chiesa interna al convento. Il complesso è stato completamente ristrutturato tra il 2010 e il 2015 e destinato ad uso di uffici e abitazioni.
Il quartiere, come già accennato, un tempo esterno alle mura del Cinquecento, è stato poi incluso seicentesche "Mura Nuove". Quanto resta delle due cerchie murarie delimita l'attuale quartiere.
Un tratto delle mura cinquecentesche, dal bastione dell'Acquasola fino alle mura delle Cappuccine, passando per le Mura di S. Chiara e le Mura del Prato, delimita l'area di S. Vincenzo da quelle di Portoria e Carignano. Queste mura sono ancora ben conservate: sopra di esse corre l'attuale corso A. Podestà, che scavalca via XX Settembre passando sul Ponte Monumentale. In queste mura erano aperte le porte dell'Acquasola (scomparsa con la realizzazione di piazza Corvetto), di Portoria (detta anche dell'Olivella o di S. Caterina), ancora esistente, che collegava il borgo di S. Vincenzo, attraverso la salita della Tosse, con il centro di Piccapietra, nei pressi dell'antico Ospedale di Pammatone, e infine la principale, la porta degli Archi o di S. Stefano, che sorgeva dov'è oggi il Ponte Monumentale.
Realizzata nel 1539 su progetto di Giovanni Maria Olgiati, era decorata sul lato esterno con colonne doriche in travertino e sormontata da una statua di Santo Stefano, realizzata da Taddeo Carlone. Nel 1896, in seguito alla realizzazione di via XX Settembre e della costruzione del Ponte Monumentale fu smontata e ricostruita presso le Mura del Prato, in via R.Banderali, nei pressi del liceo D'Oria. Una targa ricorda il trasferimento della porta.
Della cinta seicentesca quasi nulla rimane nella zona di S. Vincenzo. La poderosa muraglia che scendeva dal colle dello Zerbino termina oggi sull'altura di Montesano, mentre l'intero tratto posto a difesa della città lungo la sponda destra del Bisagno, le cosiddette Fronti Basse, è stato completamente smantellato sul finire dell'Ottocento per consentire lo sviluppo urbanistico della città verso levante. Due porte si aprivano tra questi bastioni, la monumentale Porta Pila e la più modesta Porta Romana.
Quest'ultima, così denominata perché situata lungo la medioevale via "Romana" che, oltrepassando il Bisagno, proseguiva verso levante, si trovava all'imbocco di via San Vincenzo, angolo via Fiume. Fu demolita nel 1891 insieme alle Fronti Basse.
La monumentale Porta Pila, accesso in città per chi proveniva dai sobborghi orientali, sorgeva all'incrocio tra le odierne via XX Settembre e via Fiume. Disegnata da Bartolomeo Bianco, secondo alcune fonti sarebbe stata costruita nel 1633, secondo altri la porta, destinata in origine alle fortificazioni di Porto Maurizio, sarebbe stata trasportata a Genova tra il 1647 ed il 1649.Quando nel 1891 fu decisa la demolizione delle Fronti Basse, la porta rimase per alcuni anni a segnare l'ingresso di via XX Settembre; nel 1898 ne fu decretata la demolizione, ma per l'opposizione di numerosi cittadini fu deciso di smontarla e ricollocarla nel Bastione Montesano, alle spalle della stazione ferroviaria di Brignole. Nel 1951, per l'ampliamento del parco ferroviario, fu nuovamente smontata e spostata nel sito attuale, lungo via Montesano. 
La porta è sormontata da una statua della Madonna, realizzata dallo scultore lombardo Domenico Scorticone su disegno di Domenico Fiasella.
Liceo ginnasio Andrea D'Oria. Fondato nel 1824 come scuola di studi superiori, nella sua prima sede di stradone Sant'Agostino, nella zona di Sarzano, assunse l'attuale denominazione nel 1849. Nel 1937 fu trasferito nell'attuale sede di via Diaz.
Liceo scientifico Gian Domenico Cassini. Fondato nel 1923, dai primi anni sessanta ha sede in viale Sauli, in un edificio di nuova costruzione, realizzato all'interno del parco della villa Serra. Nel panorama della antifascismo genovese è ricordato perché fu frequentato da alcuni esponenti della Resistenza (Buranello, Issel e Fillak, quest'ultimo espulso dal liceo per la sua militanza anntifascista).
Istituto Vittorino da Feltre. L'istituto intitolato all'umanista veneto fu fondato nel 1876 dai Padri Barnabiti, ed aveva sede al civ. 10 di salita S. Caterina. Acquistato nel 1895 dai marchesi Da Passano, all'inizio del Novecento fu trasferito nell'attuale sede di via Maragliano, nei pressi di via XX Settembre, costruita su parte dell'area dell'antico convento francescano di S. Maria della Pace. L'istituto, che oggi appartiene ad una società privata, è tuttora gestito dai Barnabiti, che ne hanno sempre mantenuto la gestione anche dopo i passaggi di proprietà. Comprende l'intero ciclo della scuola primaria e della media inferiore ed un liceo scientifico.
Delle strade urbane del quartiere oggi solo via XX Settembre, con le limitrofe via Fiume e via Brigata Liguria, svolge ancora in parte un ruolo di collegamento urbano tra il centro della città e il levante, mentre le altre strade sono funzionali esclusivamente ad abitazioni ed esercizi commerciali che vi si affacciano.
Il casello autostradale più vicino è quello di Genova-Est sull'Autostrada A12, Genova - Livorno, che si trova nel quartiere di Staglieno, a 5 km.
Metropolitana. Il quartiere è servito dalla stazione Brignole, capolinea a levante della metropolitana di Genova. Adiacente all'omonima stazione ferroviaria, questa stazione è entrata in servizio il 22 dicembre 2012, con l'apertura della tratta De Ferrari-Brignole.
Autobus. Numerose linee di autobus urbani dell'AMT attraversano il quartiere collegando il centro cittadino con Sampierdarena, il levante, la Val Bisagno e le zone collinari.
Ascensori pubblici. È in funzione dal 1959 l'ascensore pubblico del Ponte Monumentale che, con un dislivello di 23 m, collega via XX Settembre a corso A. Podestà.
 Fiorella Caraceni Poleggi, Genova - Guida Sagep, SAGEP Editrice - Automobile Club di Genova, 1984.
 Federico Alizeri, Guida artistica per la città di Genova, Genova, Gio. Grondona Q. Giuseppe, 1846.
 Goffredo Casalis, Dizionario geografico, storico, statistico e commerciale degli stati di S.M. il Re di Sardegna, Torino, G. Maspero, 1840.
 Stefano Finauri, Forti di Genova: storia, tecnica e architettura dei fortini difensivi, Genova, Edizioni Servizi Editoriali, 2007, ISBN 978-88-89384-27-5.
 Dati statistici del Comune sui Municipi e le ex-Circoscrizioni, su comune.genova.it (archiviato dall'url originale l'11 january 2012).
 La chiesa di N.S. della Consolazione sul sito dell'arcidiocesi di Genova, su diocesi.genova.it (archiviato dall'url originale il 28 settembre 2007).
 Il Museo di Storia Naturale G. Doria, su museidigenova.it. URL consultato il 12 giugno 2012 (archiviato dall'url originale il 13 novembre 2010).

Sancey-le-Grand è una frazione di 992 abitanti situata nel dipartimento del Doubs nella regione della Borgogna-Franca Contea. Comune autonomo fino al 2015, dal 1º gennaio 2016 si è fusa con il comune di Sancey-le-Long per formare il nuovo comune di Sancey.

Sandy Denny, nome completo Alexandra Elene McLean Denny (Merton, 6 gennaio 1947 – Wimbledon, 21 aprile 1978), è stata una cantautrice folk britannica nota per il suo caratteristico timbro vocale, dalle evocative coloriture nebbiose e dalle suggestioni spettrali, considerato tra i più rappresentativi del genere: secondo il giornalista e musicologo Richie Unterberger è stata «...la più importante cantante folk-rock britannica.».
In veste di cantante dei Fairport Convention, nel 1968, si è resa artefice della prima
fusione tra folk tradizionale inglese e rock; da quell'esperienza avrebbe avuto origine l'intera corrente britannica del folk rock.Il grande rispetto di cui godeva in ambito musicale indusse molti artisti a ricercarla per delle collaborazioni; va in particolare ricordato il duetto vocale di cui fu protagonista con Robert Plant nel brano The Battle of Evermore, contenuto in Led Zeppelin IV, in seguito al quale passò alla storia come unica cantante ad aver affiancato la voce di Robert Plant nell'intera discografia dei Led Zeppelin.
Come nel caso di altri artisti, la fama di Sandy Denny è cresciuta in misura considerevole dopo la sua morte fino a generare un vero e proprio culto tra gli amanti del genere, anche attraverso una nutrita serie di pubblicazioni che, a partire dalla metà degli anni ottanta, ha contribuito ad alimentarne il seguito.
Si avvicinò alla musica folk sin dalla tenera età grazie agli stimoli della nonna, di origini scozzesi, cantante di pezzi tradizionali britannici. Iniziò a studiare chitarra e pianoforte, nonostante le forti rimostranze della famiglia, e si inserì nel coro della sua scuola dove ben presto scoprì le enormi potenzialità della sua voce eterea e avvolgente. Nell'adolescenza, Sandy frequentò un corso di ostetricia presso il Royal Brompton Hospital senza però smettere di coltivare la sua naturale inclinazione verso la musica: è in quegli anni che iniziò a frequentare folk club londinesi come il Les Cousins, il Bunjies o lo Scots Hoose, inserendosi così in un tessuto musicale all'epoca in grande fermento.
La primissima metà degli anni sessanta, oltre ad aver assistito all'ascesa di gruppi rigorosamente inglesi quali Beatles, Rolling Stones, Animals e Who, aveva portato in grembo un altro filone fondamentale quale quello dei cantautori folk statunitensi, capitanato da Bob Dylan. Il vecchio continente non ne rimase immune, anche perché, man mano che montava la contestazione del '68, furono proprio questi cantautori a farsi carico di diffondere il messaggio della protesta e il folk divenne il mezzo par excellence mediante il quale il vessillo di pace, amore e solidarietà aggregò immediatamente milioni di persone.
In Inghilterra si diffusero rapidamente diversi folk club, e le canzoni di cantautori come Joan Baez, Joni Mitchell, Crosby, Stills and Nash e lo stesso Dylan divennero materia fondamentale con cui le emergenti leve folk del vecchio continente dovettero confrontarsi per poter creare il loro background.
L'impronta artistica di questi artisti, sulle primissime incisioni di una Sandy Denny appena diciannovenne, è di tutta evidenza: la prima apparizione "ufficiale" della cantante risale al 1966, quando partecipò ad alcune sessioni radiofoniche per la BBC all'interno del programma Folk Song Cellar. L'esordio discografico vero e proprio avvenne invece l'anno successivo: in due sessioni che ebbero luogo il 22 marzo e il 26 aprile 1967, Sandy incise diversi pezzi per la Saga Records che sarebbero finiti su alcune pubblicazioni, inizialmente di altri artisti: tre brani registrati nella prima sessione furono inclusi nell'LP Alex Campbell & His Friends e altri sei registrati nella seconda vennero pubblicati su Sandy and Johnny di Johnny Silvo.
Raggiunti gli allori del riconoscimento internazionale, i brani sarebbero stati ripubblicati più volte e in modo disordinato a nome della cantante (si veda ad esempio The Original Sandy Denny, B&C/Mooncrest, 1978) fino a trovare definitiva e integrale collocazione nell'antologia Where The Time Goes - The Early Years (Castle Records, 2005).
Sempre nel 1967 la cantante accettò l'offerta degli Strawbs per una collaborazione, e in maggio registrò col gruppo una dozzina di pezzi per il disco All Our Own Work, sette dei quali la videro impegnata come voce solista. In tutto questo, venne fissata su nastro una delle prime composizioni in assoluto di Sandy, Who Knows Where the Time Goes?, in seguito reincisa in versione differente con i Fairport Convention. Who Knows Where the Time Goes?, con la sua dolcissima progressione vocale e i suoi versi malinconici e riflessivi, sarebbe divenuta in breve la canzone-simbolo della cantante e del suo modo di concepire il genere, oltre che la più amata dai suoi estimatori, e nel 2007 il pubblico dei BBC Radio 2 Folk Awards l'avrebbe votata quale "canzone folk preferita".Del brano si possono contare attualmente circa una cinquantina di cover da parte di altri artisti.
Nonostante il suo esordio con riproposizioni discografiche di vecchi standard del folk d'oltreoceano, la direzione che la giovanissima cantautrice voleva intraprendere era già ben definita e decisamente originale rispetto alle tendenze musicali dell'epoca: le prime sessioni radiofoniche e numerosi bootleg di registrazioni casalinghe del 1966 testimoniano una Sandy Denny alle prese con sue personali riletture di antichi brani della tradizione folk albionica, le stesse che da lì a pochissimo avrebbero fatto diventare i Fairport Convention il gruppo di spicco dell'intero corso del folk-rock britannico.
All'inizio del 1968 i Fairport Convention erano un gruppo alla ricerca di una voce femminile, ruolo rimasto scoperto a causa della rottura con Judy Dyble dopo il loro omonimo lavoro d'esordio. L'audizione di Sandy Denny avvenne nel maggio 1968: leggenda vuole che gli allibiti membri del gruppo, dopo il provino, l'abbiano letteralmente supplicata di entrare a far parte dell'organico.
La cantante sarebbe passata con il gruppo appena diciotto mesi: sotto la sua guida, i Fairport Convention avrebbero subito un radicale stravolgimento stilistico, liberandosi delle compassate sonorità degli esordi per elaborare, primi fra tutti gli altri gruppi del filone, una dinamica fusione tra le sonorità rock tipiche dell'epoca e le atmosfere arcane dell'antico folk britannico.
Il risultato di questa decisa correzione di rotta furono What We Did on Our Holidays, Unhalfbricking e Liege & Lief, tre dischi partoriti tutti nel 1969 e testimoni dell'itinerario verso il nuovo corso: Liege & Lief, in particolare, costituisce il punto di approdo dell'intero processo di elaborazione ed è tuttora considerato dalla critica specializzata quale capostipite e opera massima nel genere.Raccontano gli stessi membri della formazione dell'epoca come, trovandosi in tour, Sandy proponesse loro, durante le prove, riletture di antichi traditionals britannici; riletture verso le quali il gruppo iniziò a manifestare un interesse sempre crescente, anche per via della sorprendente alchimia creata dall'accostamento della voce maestosa e spettrale della cantante alle atmosfere nebbiose di quei vecchi pezzi.Fu quindi a seguito delle sollecitazioni di Sandy, che il gruppo decise di muoversi in quella direzione, all'inizio semplicemente seminando qua e là alcuni brani concepiti in quel modo (questo sull'LP What We Did on Our Holidays: è il caso di Fotheringay, di Nottamun Town e in particolare della rilettura di She Moves Through the Fair).
Le enormi possibilità di sviluppo della strada indicata dalla cantante, mai affrontata prima da alcuno, erano più che evidenti: così Unhalfbricking, il lavoro successivo, venne concepito in modo più omogeneo verso quella direzione solamente tentata nel precedente What We Did on Our Holidays. La rotta era stata tracciata in modo univoco: il traguardo, per il gruppo, era quello di dimensionarla in modo adeguato. Fu quanto successe con Liege & Lief, quarto lavoro di studio del gruppo e terzo con Sandy alla voce. Liege & Lief è comunemente considerato il capolavoro dei Fairport Convention: capolavoro che, come spesso accade, risultò pesantemente influenzato dagli eventi.
Nella primavera del 1969, durante uno dei tanti spostamenti del tour promozionale di Unhalfbricking, il bus utilizzato per gli spostamenti da una location all'altra ebbe un brutto incidente che costò la vita al batterista del gruppo, Martin Lamble, e alla ragazza di Richard Thompson, Jeannie Taylor.
Venne immediatamente ventilato da tutti lo scioglimento, ma si ritenne di dover meditare più a lungo su questa ipotesi, se non altro per evitare che la decisione fosse troppo condizionata dall'emotività del momento.
Con l'intenzione di concedere ai musicisti un periodo di assoluta quiete in cui lasciar sedimentare l'accaduto e riordinare le idee, il manager Joe Boyd affittò un'austera villa vittoriana a Farley Chamberlayne, nei pressi di Winchester, completamente immersa nel silenzio e nella quiete delle colline dell'Hampshire e lontana da ogni avamposto civile.La scelta si rivelò adeguata: la pace del luogo e lo strettissimo contatto con la natura furono un balsamo per le ferite interiori di tutti i componenti del gruppo. In breve tempo venne corretto il tiro delle intenzioni inizialmente manifestate. La scelta fu di proseguire, ma verso una direzione tutta diversa da quella che aveva caratterizzato il periodo con Martin Lamble: a testimonianza di ciò, oltre al nuovo batterista Dave Mattacks, venne inserito nell'organico Dave Swarbrick nel ruolo di violinista e fiddler.
Secondo quanto affermato dai diretti interessati, i lavori per le nuove canzoni furono intensi, quasi animati da un'aura di misticismo folk; come ricorda il bassista Ashley Hutchings, la musica era tutt'uno con quello che vivevano quotidianamente, dalle passeggiate nei boschi ai giochi tra i prati, ai pranzi raccolti attorno al tavolo dell'accogliente cucina della villa.L'aria della tarda primavera, la quiete assoluta della villa e la dolcezza delle colline in fiore furono complici del miracolo: i Fairport Convention si fecero trasportare dalla magia del luogo per la loro musica, e il risultato fu eccezionale. Non solo la strada indicata da Sandy Denny aveva trovato completo riconoscimento, ma i membri del gruppo ne avevano interiorizzato lo spirito nel modo più pieno.
Il nuovo canone definito dal gruppo, di impostazione moderna ma permeato di temi antichi e di sicuro impatto evocativo, ricevette subito il plauso degli estimatori e non ci volle molto perché Liege & Lief divenisse l'abbecedario di tutti i gruppi angloirlandesi che in seguito decisero di imboccare la strada del folk-rock, non ultimi i Chieftains e i Corrs.
Nel 2006 il disco sarebbe stato premiato quale disco folk più influente nella storia nel corso dei BBC Radio 2 Folk Awards e nel giugno 2007 sarebbe stato collocato dalla rivista musicale Mojo al 58º posto nella classifica dei 100 Dischi che hanno cambiato il Mondo.
Dopo alcune date per la promozione dell'LP, Sandy Denny e il bassista Ashley Hutchings lasciarono i Fairport Convention; Sandy, in particolare, sentiva il bisogno di dare maggior forma alla propria dimensione cantautorale e preferì dedicarsi a un progetto più personalizzato, ponendo fine a un percorso creativo che aveva appena raggiunto la sua dimensione ottimale. È un dato di fatto che in quel periodo la vena creativa della cantante, all'epoca appena ventiduenne, fosse al suo apice: ma è altrettanto vero che erano le affinità elettive esistenti tra Sandy e gli altri componenti del gruppo a permettere che questa sua vena creativa trovasse la sua forma ideale.
All'interno dei Fairport Convention la cantante aveva trovato quel supporto umano e musicale di cui la sua personalità insicura e malinconica aveva bisogno per esprimersi al massimo; i componenti del gruppo, Richard Thompson su tutti, assecondavano di buon grado la sua naturale attitudine folk e in qualche modo riuscivano a infonderle sicurezza con il loro sound così personale ma anche così rispondente alle sue aspettative: la loro presenza e il loro entusiasmo le risultavano così da stimolo e la incoraggiavano a proseguire per quel corso.Lo stato di grazia la accompagnò fin quando venne affiancata dal supporto musicale di almeno uno dei suoi vecchi compagni, anche durante la carriera solista: ma ogni volta che tale supporto veniva meno era inevitabile rilevare come alla vena creativa della cantante, comunque presente, mancasse quel qualcosa in più necessario a cementarla e renderla perfettamente compiuta. In retrospettiva, il sound inconfondibile dei Fairport Convention le risultò essere una base irrinunciabile: lei stessa ne converrà con amarezza qualche anno dopo, quando la sua situazione personale e creativa era a un passo dall'autodistruzione.
L'uscita dai Fairport Convention, comunque, la vedeva carica di aspettative: lungi dal sentirsi smarrita, la cantante era invece ansiosa di riprendere e ampliare quel percorso così stimolante intrapreso con i suoi precedenti compagni d'avventura.
In un nonnulla mise insieme una nuova formazione sotto le insegne di Fotheringay (richiamo neppure troppo velato all'esperienza appena conclusa) e nella primavera del 1970 tirò fuori dal cilindro il primo (e unico) album del gruppo: era passato soltanto un semestre dalla rottura con i Fairport Convention. Nell'organico del gruppo finì anche Trevor Lucas, futuro marito di Sandy e all'epoca suo compagno: la sua presenza, lungi dall'essere una semplice voce d'inventario, si rivelò a lungo termine uno dei fattori della dispersione della vena artistica della cantante. Nei Fotheringay, infatti, si verificò una sostanziale mutazione degli equilibri interni dovuta a un'inevitabile confusione tra la vita privata (la relazione tra Sandy e Trevor, vero vivaio di travagli fuori e dentro il gruppo) e quella artistica.
L'omonimo esordio dei Fotheringay, scritto per grandissima parte da Sandy, contiene diversi brani riconosciuti quali suoi grandi classici, ricevendo un'accoglienza più che soddisfacente da critica e pubblico: fu subito evidente, però, che le sonorità della nuova formazione non avevano né il piglio né tanto meno la personalità di quelle dei Fairport Convention, suggerendo a tratti l'impressione di poter essere quasi d'ostacolo al potenziale espressivo della cantante.
A scrivere l'epitaffio della band fu il manager Joe Boyd, che aveva seguìto Sandy nella sua dipartita dai Fairport Convention: convinto che per poter raggiungere platee più ampie occorresse valorizzare la sua vena cantautorale, la convinse dell'inopportunità di giocare la parte della cantante-factotum in un gruppo opponendole la considerazione che la prospettiva di una carriera solista le avrebbe offerto margini più ampi di libertà.
Il 31 gennaio 1971, sul palcoscenico della Queen's Hall di Londra, i Fotheringay si dissolsero (almeno come ragione sociale). Sandy iniziò così a gestire la maggiore libertà d'azione che la nuova dimensione le concedeva: si dedicò subito a lavorare al suo primo progetto da solista e aderì alla proposta dei Led Zeppelin di affiancare, in un duetto rimasto negli annali della musica, la voce di Robert Plant in un brano del loro quarto, storico album senza titolo , convenzionalmente identificato come Led Zeppelin IV. Il pezzo in questione è The Battle Of Evermore, gioiello folk per il quale Sandy offrì una delle prestazioni più intense della sua carriera.
Fu l'unica volta in cui venne ammessa un'altra voce solista nel gruppo oltre a quella di Robert Plant.
L'esperienza fu senz'altro assai gratificante, dato che in tal modo Sandy diede il suo contributo a una delle pietre miliari della storia del rock; se ciò non bastasse, il risultato fu che chiunque abbia acquistato una copia di Led Zeppelin IV (le stime del 2008 certificano quasi 40 milioni di copie vendute in tutto il mondo, di cui 23 solo negli Stati Uniti) difficilmente avrebbe dimenticato il suo nome. La collaborazione con i Led Zeppelin però è solo la testimonianza più nota della considerazione di cui la cantante godeva presso gli altri artisti: nel corso della sua breve carriera, Sandy Denny ricevette proposte di collaborazione anche dal chitarrista degli Who Pete Townshend (su richiesta del quale accettò di impersonare il ruolo della Nurse per la rappresentazione teatrale della loro rock opera, Tommy) e dal chitarrista Lowell George, per non parlare delle collaborazioni informali con Don Henley degli Eagles e del legame con Frank Zappa e con la cantante Mama Cass.
Oltre all'esperienza con i Led Zeppelin, comunque, Sandy stava riempiendo quei mesi a cavallo tra 1970 e 1971 con la scrittura di brani destinati alla sua prima esperienza "in proprio".
Un'adeguata riflessione avrebbe senz'altro favorito l'artista nel prendere adeguatamente le misure alla nuova dimensione in cui si era collocata, ma questo comportava il rischio di perdere quell'attenzione del pubblico tanto faticosamente catturata negli anni precedenti: dall'altro lato, però, affrontare di fretta un passo importante come quello dell'esordio comprendeva il rischio concreto di produrre un risultato privo di direzione e di stimoli. Sandy decise così di essere semplicemente sincera con sé stessa, traducendo in musica proprio i contrastanti stati d'animo generati in lei dall'esordio e dai cambiamenti umani che stava vivendo.Sbocciò così The North Star Grassman and the Ravens, un lavoro dalle tinte fosche, brumose e autunnali, attraverso le quali la cantante racconta se stessa e il modo in cui sta affrontando emotivamente i vari aspetti della sua esistenza, artistica e non. The North Star Grassman è un LP fortemente intimistico e privo di qualsivoglia artificiosità, a partire dalle musiche, quasi tutte fredde e avvolgenti come nebbia: tutto è molto naturale, spontaneo e nudo, e per questo lungi dall'essere lineare; la completa antitesi di quella preoccupazione, di quell'ansia di collocarsi sul mainstream che più avanti i soliti consiglieri del diavolo si preoccuperanno di instillare nella personalità insicura della cantante.In retrospettiva, The North Star Grassman è il lavoro più sincero e coerente di Sandy Denny da solista: da brani come Late November, Next Time Around e dalla stessa title-track, persino dall'immagine arcana e oscura scelta per copertina dell'LP, emerge inequivocabile il rifiuto verso ogni compromesso melodico o lirico e ogni ammiccamento alle classifiche.
Non sono immuni da questa filosofia neppure i testi: i versi composti dalla cantante per The North Star Grassman, impostati come se fossero parti di un flusso di coscienza, possiedono un'articolazione volutamente sibillina e di ardua decifrabilità.Durante la registrazione dell'LP Sandy si fece affiancare da una formazione piuttosto articolata, composta in gran parte da membri dei Fotheringay e da alcuni dei Fairport Convention, incaricati di coprire i ruoli strategici: così Richard Thompson, cui era legata a doppio filo d'amicizia, ebbe l'incarico di curare le chitarre assieme al compagno della cantante Trevor Lucas, e Dave Swarbrick si occupò delle parti di fiddle.
The North Star Grassman, prodotto da Richard Thompson, suscitò ottime impressioni tra musicisti e critica di quel 1971 che ne vide la pubblicazione. In qualche modo il disco ebbe anche il suo momento commerciale, seppur breve: spinto dalla popolarità della cantante, in crescita in quel periodo anche grazie alla collaborazione con i Led Zeppelin, l'LP esordì in classifica al numero 31 per poi rapidamente scomparire. Le date di promozione del disco, anche se relegate a spazi molto racchiusi, ebbero comunque un buon seguito, confermando l'attenzione del pubblico verso la cantante: ma nulla di più.
Nel frattempo, la vena creativa della cantante continuava a produrre: nel 1972, dopo appena un anno dall'esordio, vede la luce Sandy, considerato da critica e pubblico quale disco più ispirato della sua attività da solista, nonché opera fondamentale del folk-rock britannico, in coppia con Liege & Lief.
Sandy si poneva come evoluzione logica del discorso intrapreso col lavoro d'esordio; le strutture e gli intrecci rimanevano rigorosamente orientati al folk, ma la gamma espressiva della cantante sembrava aver ritrovato un piglio più gioioso e aperto, non soltanto sotto il profilo delle sonorità ma anche attraverso testi meno ermetici di quelli del suo predecessore: in quello che era il nuovo quadro della vita di Sandy Denny iniziavano ad alternarsi le luci alle ombre, e assieme alle tinte brumose e autunnali che avevano colorito tutti i brani scritti per il precedente lavoro stavolta emergevano anche ballate gioiose e distese.
Oltre a presentare il solito gusto per il folk, tanto di propria mano quanto sotto forma di traditionals rielaborati, non sfuggivano però alcuni ammiccamenti verso il pop, seppure soltanto in due episodi dell'album.Non è difficile, in retrospettiva, cogliere proprio in quei due brani l'onnipresente dubbio della cantante sulla sua effettiva attitudine verso il genere e sulla direzione musicale da intraprendere.
Da quanto affermano coloro che la conobbero, sembra che la cantante fosse dotata di un vivissimo senso di autocritica: dote che formava però una pessima combinazione con la sua personalità insicura e malinconica, portandola troppo spesso a mettere in discussione la qualità del suo lavoro e persino le effettive potenzialità della sua voce. Su questo lato, tenuto a freno per lo più dalle reazioni ammirate che le sue composizioni e la sua voce evocativa e maestosa suscitavano, vi furono alcuni che non ebbero difficoltà a marciare, con risultati a lungo termine disastrosi.
Non c'è alcuna spiegazione, difatti, all'abbandono da parte della cantante della sua carriera solista, così ispirata musicalmente e in un momento di crescita così evidente, per dedicarsi ad alcuni progetti che avrebbero segnato in modo irrimediabile la sua discesa verso la totale dispersione di quella vena che l'aveva resa oggetto di un vero e proprio culto per gli appassionati del folk albionico.
Nello stesso anno della pubblicazione di Sandy, il 1972, si fece coinvolgere nel progetto The Bunch assieme ad alcuni membri dei Fairport Convention e dei Fotheringay. Il progetto in questione, dato alle stampe col titolo Rock On, consisteva in una rilettura di alcuni classici tradizionali rock and roll, da Buddy Holly a Elvis Presley passando per Jerry Lee Lewis: facile immaginare come mai il lavoro sia passato completamente inosservato, anche alla luce della scelta di un repertorio irrimediabilmente scontato. La pessima riuscita del progetto The Bunch, per quanto non circondato da particolari aspettative già in partenza, contribuì a minare la pur precaria stabilità musicale raggiunta della cantante che improvvisamente iniziò a cercare supporto nella direzione sbagliata per il suo successivo lavoro.
Fu così che da più parti iniziarono a giungere pressioni verso la cantante, non ultimo dal suo compagno Trevor Lucas. Sandy, che aveva bisogno di sentire verso di sé sicurezza e fiducia per riuscire a cogliere la sua delicata vena creativa, venne colpevolizzata in modo sistematico per il suo attaccamento al folk (troppo obsoleto per i tempi, a loro dire) e progressivamente spinta ad abbandonarlo per ambire a raggiungere più ampie platee di ascolto.
Il momento non fu casuale anche per quanto riguardava il contesto musicale dell'epoca: diverse cantanti, nello stesso periodo, abbandonarono la strada del folk (un nome su tutti è quello di Joni Mitchell) per seguire le sirene del jazz o della musica leggera, attratte dal miraggio della maggiore popolarità.
Il risultato di tale opera di logoramento è immediatamente riscontrabile in Like An Old-Fashioned Waltz, séguito discografico di Sandy, dato alle stampe nel 1973.
Quello che colpisce immediatamente l'ascoltatore, anche se non purista del genere, è la bizzarra pomposità degli arrangiamenti di archi, di una ridondanza tanto ostentata quanto fuori luogo (la cantante li definiva, con amaro sarcasmo, "cappotti di pelliccia"), neppure accostabili a quelli dei due lavori precedenti, volti invece a conferire un aspetto arcano e nebuloso alle composizioni e a creare una generale rarefazione delle atmosfere.
La resa della cantante, così fortemente condizionata da quel delicatissimo equilibrio strumentale che sorreggeva le sue opere precedenti, ne risultò irrimediabilmente compromessa, tagliando fatalmente le frequenze di un progetto che, per il livello di buona parte delle composizioni, avrebbe invece potuto ben competere con i precedenti. Prova ne sia il fatto che, ascoltando i brani dell'album reincisi dalla cantante per la BBC Radio, nello stesso periodo ma in versione per sola voce e pianoforte, emerge in modo inequivocabile quella dimensione delicata e intimistica tragicamente soffocata, nelle registrazioni originali, dallo zelo di arrangiatori troppo impegnati a rendere più commerciali i pezzi.
La risposta del pubblico a un album con simili presupposti fu deludente. Per la cantante non fu facile gestire tale situazione, da lei reputata di crisi creativa ma, più realisticamente, riconducibile a uno smarrimento di identità musicale, peraltro a lei non imputabile; a ciò si aggiunsero i problemi personali, aggravatisi a seguito del matrimonio, il 20 settembre 1973, col suo storico compagno e produttore Trevor Lucas.
Molti furono coloro che tentarono di dissuaderla dalla sua intenzione di sposare Lucas, mossi dalla convinzione che questi fosse soltanto un arrivista che le stava accanto per portare avanti i propri progetti sfruttando le sue ottime credenziali discografiche: il padre della cantante, a riprova del suo radicale dissenso, si rifiutò persino di partecipare alla cerimonia.
Sandy ne era consapevole (in un'intervista del 1970 disse di sé, a proposito della relazione con Lucas, "sono una codarda"), ma non ebbe mai la forza di venire a capo della situazione proprio per la sua naturale e perenne insicurezza.A seguito di questi fatti, la cantante iniziò una discesa progressiva e inarrestabile verso l'autodistruzione, iniziando a dedicarsi a stravizi di vario tipo, a fare uso di stupefacenti e a bere smodatamente.
L'instabilità seguìta al progetto The Bunch e aggravatasi con Like An Old-Fashioned Waltz non era destinata a rientrare. La crisi di identità musicale la spinse a tentare di recuperare quello che era stato il suo periodo di massimo splendore creativo: fu così che nel 1974 venne ufficializzato il ritorno di Sandy Denny nel ruolo di voce solista dei Fairport Convention.
Gli estimatori del gruppo accolsero, com'era ovvio, la notizia in modo trionfale, ma si trattava di un'iniziativa poco ponderata: d'altronde, la reunion avveniva esclusivamente come ragione sociale e non certo come assetto, dato che tutti i membri della formazione del 1969 avevano abbandonato il gruppo, eccezion fatta per Simon Nicol che comunque non aveva dato - fino ad allora - alcun contributo significativo al progetto.
L'assenza della formazione originale e in particolare del chitarrista Richard Thompson fu alla base dell'impossibilità, per la cantante, di ricreare quella magia che cinque anni prima le aveva consentito di tessere assieme ai suoi compagni la trama fatata di Liege & Lief: così, quello che doveva essere un accogliente ritorno a casa, col suo elettrizzante carico di aspettative e di responsabilità, rivelò ben presto i contorni della disfatta.
Il tour mondiale che aveva visto il ritorno di Sandy Denny si rivelò un completo disastro, al punto che il gruppo si vide costretto a tirar fuori dal cilindro un album ad hoc per poter far fronte al baratro economico in cui le casse della formazione erano precipitate. Tale condizione di necessità trovò forma in un live, dato alle stampe con il titolo di Live Convention, nel 1974, appena qualche mese dopo il rientro della cantante nei ranghi della band.
La situazione non migliorò nel 1975, con l'uscita di un lavoro di studio sempre sotto le insegne dei Fairport Convention, Rising for the Moon. Nonostante presenti diversi spunti più che buoni e alcuni addirittura eccellenti, la registrazione di studio non riesce a coprire quelle che sono le pecche della formazione: un sound discreto ma anonimo, lontanissimo dalle migliori prove della formazione del 1969, un repertorio complessivamente non all'altezza e soprattutto la voce di Sandy Denny priva dello smalto e delle fosche suggestioni che l'avevano resa massima incarnazione dello spirito del genere.
L'album ebbe un'accoglienza a dir poco deludente da parte del pubblico: oltre a questo, lo stato pietoso in cui annaspava il gruppo, a causa della generale disarmonia interna e dei continui contrasti tra la cantante e l'onnipresente marito Trevor Lucas, convinse la Island Records a non concedere ulteriore fiducia al progetto, che venne così impietosamente affondato.
Nonostante la confusione e l'abbattimento del periodo la cantante non smise di dedicarsi all'unica cosa che l'avesse veramente ripagata dei suoi sforzi, iniziando a scrivere i brani per quello che sarebbe stato il suo ultimo disco, Rendezvous.
La situazione parve momentaneamente offrire qualche speranza di risalita, anche in virtù delle aspettative che accompagnavano l'uscita del disco: sembra persino che la cantante, in quel periodo, avesse progettato di trasferirsi negli Stati Uniti con il marito Trevor per tentare di recuperare il rapporto.La prematura venuta alla luce della piccola Georgia Rose Lucas, il 12 luglio 1977, stravolse però ogni progetto.
Rendezvous, uscito nella prima metà del 1977, non ottenne alcun riscontro: colpa, come nel caso del precedente Like An Old-Fashioned Waltz, di un repertorio opaco e raramente degno di nota, di un ormai smaccato ammiccamento alla musica pop e dei soliti arrangiamenti di esemplare pesantezza, così lontani da quegli standard di semplicità ed eterea magia nei quali la cantante aveva trovato il suo stato di grazia anni addietro.
Nell'autunno del 1977 il fondatore della Island Records, Chris Blackwell, non potendo giustificare gli investimenti della casa discografica su Sandy, giunse alla decisione di non rinnovarle neppure il contratto relativo alle sue successive uscite da solista.
Nonostante fosse ormai cronicamente dipendente dall'alcool e sempre più schiacciata dalla sua travagliata situazione personale, giunta al limite della paranoia, Sandy pianificò una serie di date dal vivo al fine di attirare l'attenzione delle case discografiche. L'iniziativa si rivelò infruttuosa, tanto sotto il profilo promozionale, quanto - inaspettatamente - sotto quello del riscontro del pubblico; Sandy tenne così quella che sarebbe stata la sua ultima esibizione dal vivo il 27 novembre 1977 al Royalty Theatre di Londra.
Nei primi mesi del 1978 il travagliato matrimonio con Trevor Lucas raggiunse livelli drammatici, al punto che il 13 aprile Trevor si imbarcò su un aereo per l'Australia con un biglietto di sola andata in tasca. Aveva con sé la piccola Georgia.
Nel marzo 1978, Sandy trascorse un periodo presso i propri genitori, in Cornovaglia. Durante questo breve soggiorno si procurò una ferita alla testa a seguito di una caduta dalle scale in un momento di ubriachezza; nonostante l'infortunio non fosse propriamente banale, l'opportunità di un controllo medico non venne presa in considerazione, a quanto pare su pressione della madre, preoccupata di non far sapere in giro che Sandy fosse dedita all'alcol. Stando ai racconti della sua amica Miranda Ward, però, nei giorni successivi all'evento Sandy iniziò ad accusare dei fortissimi mal di testa, tanto che lei stessa si premurò di prenotarle una visita di controllo per lunedì 17 aprile.
Quella mattina, Miranda lasciò le chiavi di casa a un musicista che abitava nei paraggi, John Cole, prima di recarsi al lavoro.
Alle 14.30 dello stesso giorno Cole, non ricevendo risposta, entrò in casa della cantante e la trovò riversa in fondo alle scale.
Mezz'ora dopo Sandy venne ricoverata al Queen's Mary Hospital di Roehampton, in coma, a causa di un'emorragia cerebrale.
Dopo un tentativo di rimuovere chirurgicamente l'emorragia che non sortì gli effetti sperati, la cantante si spense all'Atkinson Morley Hospital senza mai riprendere conoscenza il 21 aprile 1978, all'età di soli trentuno anni.
A Sandy Denny viene comunemente attribuita la prima sperimentazione nell'accostamento dei brani tradizionali britannici alle sonorità rock e west coast in voga sul finire degli anni sessanta. Va comunque segnalato che i membri dei Fairport Convention, gruppo di cui fu cantante nel 1969, giocarono un ruolo essenziale nel corso di questa elaborazione; oltre al gusto chitarristico di Richard Thompson, capace di conferire coerenza alla rilettura dei brani tradizionali in chiave contemporanea mantenendone intatto lo spirito, fondamentale fu il contributo di ricerca svolto presso la Cecil Sharp House dal bassista Ashley Hutchings durante i lavori per Liege & Lief: quello che viene generalmente indicato come primo disco folk-rock del filone britannico nacque proprio sugli antichi brani e testi recuperati da Hutchings, oltre che sul vastissimo repertorio folk tradizionale posseduto da Sandy.Il canone musicale definito da Sandy Denny con i Fairport Convention nei diciotto mesi di permanenza alla guida della formazione, oltre ad avere indelebilmente segnato il percorso successivo del gruppo dopo il suo abbandono, rimane a tutt'oggi alla base dell'esperienza musicale degli artisti folk rock angloirlandesi che sarebbero venuti - come ad esempio Kate Bush, che tra l'altro la cita esplicitamente nella canzone Blow away (for Bill), Kate Rusby o i Corrs - e persino di alcuni gruppi a loro precedenti come i Pentangle, i Chieftains, i Clannad o i Lindisfarne - e contemporanei; discorso a parte meritano i Corrs, gruppo progressivamente accostatosi alla musica pop ma comunque basato su solidi elementi folk rock, spesso mutuati in modo esplicito proprio da Sandy Denny e dai Fairport Convention.Echi di tale ciclo di sperimentazione a cavallo tra il folk e il rock contemporaneo sono riscontrabili anche in gruppi decisamente hard come i Led Zeppelin - non a caso il gruppo volle proprio Sandy Denny come voce di contraltare a quella di Robert Plant in The Battle Of Evermore - e persino heavy metal come i Thin Lizzy, gruppo irlandese che non di rado ha inserito nei propri brani elementi di Irish folk; Philip Lynott, cantante del gruppo, ha peraltro registrato un tributo a Sandy assieme al gruppo irlandese dei Clann Edair, nel 1984.La musica di Sandy Denny, in specie nella sua veste più eminentemente cantautorale, ha spesso varcato quelli che sono gli stretti confini folk rock per approdare a generi anche poco affini; il brano Remember dei Groove Armada, inserito nell'album Lovebox del 2003, è basato sulla traccia vocale estratta dal brano Autopsy (contenuta nell'album Unhalfbricking), con l'aggiunta di parti interpretate dal London Community Gospel Choir mentre Who Knows Where the Time Goes, che attualmente conta una cinquantina di riproposizioni da parte di altri artisti, è stato reinterpretato anche da cantanti decisamente distanti dal folk come la jazzista Nina Simone, Judy Collins o Cat Power; analogo discorso vale per la rilettura del brano Solo ad opera di Fish, ex frontman del gruppo progressive rock Marillion, proposta nell'album Songs from the Mirror del 1993.
Nell'album North Atlantic Drift del 2003, la band inglese Ocean Colour Scene ha dedicato il pezzo She's Been Writing a Sandy Denny.
Britain's Best Female Singer nel 1971 e nel 1972, secondo i sondaggi della rivista Melody Maker.
Clinton Heylin. No More Sad Refrains - The Life and Times of Sandy Denny. London, Helter Skelter, 2002. ISBN 1-900924-35-8
Clinton Heylin. Gypsy Love Songs & Sad Refrains - The Recordings of Richard Thompson and Sandy Denny. Labour of Love Productions, 1989.
Colin Larkin. The Guinness Who's Who of Folk Music. Guinness Publishing Ltd. ISBN 0-85112-741-X
Colin Harper, Trevor Hodgett. Irish Folk, Traditional & Blues: A Secret History. Cherry Red, 2005. ISBN 1-901447-40-5
Brian Hinton, Geoff Wall. Ashley Hutchings: The Guv'nor & the Rise of Folk Rock. London, Helter Skelter, 2002. ISBN 1-900924-32-3
Patrick Humphries. Meet On The Ledge: The Classic Years 1967-1975. Virgin Books, 1997. ISBN 0-7535-0153-8
Patrick Humphries. Richard Thompson: Strange Affair - The Biography. Virgin Books, 1996. ISBN 0-86369-993-6
 Pagine relative all'artista sul motore di ricerca tedesco per la musica folk inglese, su informatik.uni-hamburg.de.
 Sezione web dedicata all'analisi critica della cantante a cura di Philip M.Ward, su pemward.co.uk. URL consultato l'11 maggio 2008 (archiviato dall'url originale il 14 maggio 2008).
Il Sannio Piedirosso novello è un vino DOC la cui produzione è consentita nella provincia di Benevento.

Sant'Alessandro è la zona urbanistica 5I del Municipio Roma IV (ex Municipio Roma V) di Roma Capitale.
Villa a Sant'Alessandro (sito C), su via Cielo D'Alcamo (via Nomentana IX miglio). Villa del II secolo a.C. 41.960725°N 12.597083°E41.960725; 12.597083
Villa a Sant'Alessandro (sito A), su via Dante da Maiano (via Nomentana VIII miglio). Villa del I secolo a.C. 41.960885°N 12.603992°E41.960885; 12.603992
Complesso termale-ninfeo, su via Forno Casale, a sud del fosso del Fornaccio. Terme del I secolo a.C. e ninfeo del III/IV secolo.
Sepolcri di via Nomentana, su via Nomentana angolo via di Prato Lauro. Sepolcri dell'età imperiale. 41.968175°N 12.602689°E41.968175; 12.602689
Catacombe di Sant'Alessandro, su via Nomentana (VII miglio). Catacombe del II secolo e basilica del IV secolo.
 Marina De Franceschini, Ville dell'Agro romano, Roma, L'Erma di Bretschneider, 2005, ISBN 978-88-8265-311-8.

Santa Luzia d'Oeste è un comune del Brasile nello Stato di Rondônia, parte della mesoregione del Leste Rondoniense e della microregione di Cacoal.

Santana do Garambéu è un comune del Brasile nello Stato del Minas Gerais, parte della mesoregione di Campo das Vertentes e della microregione di São João del-Rei.

Santicolo è una frazione del comune di Corteno Golgi, in alta Val Camonica, provincia di Brescia. Esso fa parte dei comuni d'Italia soppressi, dal momento che era un comune autonomo fino al 1927 ed è stato inglobato da quello di Corteno Golgi (R.D. 5 agosto 1927, n. 1525).
Affacciato a un'altra frazione di Corteno Golgi, Lombro, è situato su di una piccola altura, il che rende il paese non troppo incassato nella valle.
Santicolo è l'unica frazione di Corteno Golgi situata sul lato sud della Valle di Corteno, più fresco ed umido del lato nord.
In origine vi fu l'insediamento di alcuni pastori camuni che vi fondarono la propria casa, vicina ai più grossi centri di Edolo e Corteno Golgi.
Come Corteno aveva rapporti di tipo commerciale con altri centri camuni ed anche con la vicina Valtellina, situata al di là del passo dell'Aprica.
Parrocchiale di San Giacomo, tardo seicentesca, con il portale in marmo di Vezza. L'interno è affrescato da Antonio Guadagnini nel 1866.
Gli scütüm sono nei dialetti camuni dei soprannomi o nomiglioli, a volte personali, altre indicanti tratti caratteristici di una comunità. Quello che contraddistingue gli abitanti di Santicolo è Bìcoi (si presume deriva da bucolico, amante della natura).
 Santicòl paìs de la sfortüna, l'inverno sensa sùl e l'istàt sensa lüna. Ovvero: Santicolo paese della sfortuna, d'inverno senza sole e in estate senza luna.

Santo Antônio de Pádua è un comune del Brasile nello Stato di Rio de Janeiro, parte della mesoregione del Noroeste Fluminense e della microregione di Santo Antônio de Pádua.
Il comune è suddiviso in 9 distretti: Santo Antônio de Pádua (sede comunale), Baltazar, Santa Cruz, Marangatu, São Pedro de Alcântara, Monte Alegre, Paraoquena, Ibitiguaçú e Campelo.

Il santuario della Beata Vergine Assunta è un luogo di culto cattolico dalle forme romaniche e gotiche situato a Careno, frazione di Pellegrino Parmense, in provincia di Parma; appartiene al gruppo delle pievi parmensi.
Il primitivo luogo di culto romanico fu costruito probabilmente nel 1044 per volontà di un certo Ghirarde, identificabile forse nel nobile Gherardo da Cornazzano, come riportato nell'iscrizione sull'architrave del portale d'ingresso; seppur formalmente appartenente in origine alla diocesi di Piacenza, la cappella rimase sempre sotto la giurisdizione del vescovo di Parma.I primi documenti che menzionino la sua esistenza risalgono tuttavia soltanto al 1230, quando la "Capelle de Carono" risultava dipendente dalla non lontana pieve di Serravalle.La cappella fu forse ricostruita nelle dimensioni attuali nel XIII secolo, ma fu profondamente modificata in stile gotico intorno alla metà del XV secolo, con la suddivisione in tre navate tramite l'inserimento delle due serie di pilastri a pianta ottagonale, la sopraelevazione della navata centrale e della facciata, la sostituzione delle capriate lignee di copertura con volte a crociera e la decorazione ad affresco delle pareti.Nei primi anni del XVIII secolo l'ingente numero di fedeli e pellegrini che frequentavano il luogo di culto comportò la costruzione dei due simmetrici porticati esterni posti ai lati della chiesa.Nei decenni successivi furono decorate con affreschi barocchi le volte delle navate.Nel 1836 fu ricostruito l'altare maggiore per accogliere degnamente nell'ancona marmorea neoclassica la venerata statua della Madonna dei matti, risalente al XVII secolo.Il 29 gennaio del 1902 l'edificio fu elevato a santuario mariano su iniziativa del vescovo di Parma Francesco Magani.Intorno alla metà del XX secolo furono effettuati alcuni interventi di restauro che interessarono la facciata, la zona absidale e l'altare maggiore.Nel 2005 furono avviati importanti lavori di restauro e consolidamento strutturale dell'intero edificio; durante gli scavi degli interni furono rinvenute le fondazioni dell'abside originaria e alcune tracce degli antichi pavimenti, oltre a 11 sepolture. La chiesa fu riaperta solennemente al culto il 31 marzo del 2007, alla presenza del vescovo di Fidenza Maurizio Galli e dell'intera curia diocesana.
La pieve si sviluppa in posizione collinare su un impianto a tre navate, con facciata rivolta a ovest e presbiterio absidato a est; ai lati si affiancano due porticati esterni.La romanica facciata a salienti, interamente rivestita in conci squadrati di pietra, è simmetricamente suddivisa in cinque parti; la zona centrale è tripartita da profonde lesene, a sostegno della decorazione sommitale ad archetti pensili; nella porzione mediana, sopraelevata nel XV secolo, si apre l'ampio portale d'ingresso, sovrastato, oltre l'architrave con epigrafe a ricordo della fondazione del tempio, da lunetta; in chiave di volta è presente un bassorilievo raffigurante il Fiore della vita, dai forti significati simbolici; più in alto è collocata una monofora strombata ad arco a tutto sesto; altre due finestre analoghe sono poste nelle specchiature adiacenti. Ancora più all'esterno si aprono i due accessi ad arco a tutto sesto che conducono ai portici laterali, aggiunti agli inizi del XVIII secolo.
Sui fianchi si innalzano simmetricamente i due porticati retti da pilastri quadrati; sulle fronti della più alta navata centrale si aprono alcune strette finestre intervallate da lesene, mentre in sommità corre una cornice a denti di sega.
Sul retro al centro è collocata l'abside quattrocentesca, che presenta tre piccole monofore strombate ad arco a tutto sesto; accanto si eleva l'alta torre campanaria intonacata.
All'interno l'ampia navata centrale è suddivisa da quelle laterali da una serie di arcate a tutto sesto rette da pilastri in cotto a pianta ottagonale, coronati da bassi capitelli dorici; a copertura si sviluppa una serie di volte a crociera, costolonate al centro, interamente ricoperte da affreschi barocchi.Le pareti laterali sono decorate con le tracce degli affreschi gotici quattrocenteschi, rappresentanti San Rocco, Due Sante, Dio Padre in Mandorla e numerose raffigurazioni della Madonna col Bambino, probabili omaggi votivi alla Vergine.Sui fianchi sono inoltre posizionati due altari settecenteschi, con ancone riccamente decorate in stile barocco; vi è inoltre appeso un olio raffigurante San Michele che scaccia il demonio, risalente alla fine del XVII secolo.Il presbiterio absidato ospita l'ottocentesco altare maggiore neoclassico, con monumentale ancona in marmo rosso di Verona affiancata da lesene doriche a sostegno del frontone triangolare; al suo interno è collocata la statua lignea della Madonna dei matti, così chiamata in quanto considerata protettrice delle persone affette da malattie nervose; la scultura viene trasportata annualmente in processione il 15 agosto, giorno dell'Assunta.
Durante i lavori di restauro del 2005 furono rinvenute sotto il pavimento 11 sepolture, nelle quattro diverse tipologie in nuda terra, in cassa di legno, in cassa lapidea e a camera.La tomba in nuda terra risulta la più antica, risalente probabilmente al XIII secolo; più diffuse sono invece le sepolture in cassa lignea e soprattutto lapidea, mentre sono due le sepolture collettive, in camere occupanti l'intera larghezza della navata centrale. Al termine degli scavi le tombe furono riempite con sabbia inerte e ricoperte con strati protettivi in materiale geotessile, prima della stesura della soletta di sottofondo del nuovo pavimento.

Il santuario basilica di Nostra Signora di Montallegro è un luogo di culto cattolico situato nella frazione di Montallegro nel comune di Rapallo, nella città metropolitana di Genova. L'edificio è posto su un colle a circa 612 m s.l.m..
Considerato tra i principali santuari mariani del territorio metropolitano genovese e della Liguria, fu edificato dalla popolazione rapallese tra il 1557 e il 1558, assieme all'annesso ricovero per pellegrini, dopo l'apparizione della Vergine Maria il 2 luglio 1557 al contadino Giovanni Chichizola. L'attuale facciata marmorea è risalente al rifacimento compiuto dall'architetto milanese Luigi Rovelli nel corso del 1896, ed inaugurata con solenne cerimonia il 21 giugno di quell'anno.
La Madonna di Montallegro è la patrona della Città di Rapallo dal 1739, anno in cui venne eletta come santa protettrice della comunità rapallese, del suo capitaneato e delle parrocchie di Santa Margherita Ligure. Tale riconoscimento è riprodotto sullo stemma comunale che riporta, dal 28 novembre 1948, una lettera "M" posta al centro dei due grifoni sorreggenti la corona reale.
Assieme alla Madonna dell'Orto - apparsa a Chiavari il 2 luglio 1610 - è compatrona della diocesi di Chiavari, quest'ultima eretta con bolla papale di Leone XIII il 3 dicembre 1892. L'inno religioso di Nostra Signora di Montallegro, intitolato Splende in alto, è stato composto e musicato dal maestro e sacerdote Giovanni Battista Campodonico.
Secondo la tradizione locale la Vergine apparve nel primo pomeriggio di venerdì 2 luglio 1557 al contadino Giovanni Chichizola, originario di San Giacomo di Canevale, frazione del comune fontanino di Coreglia Ligure, di ritorno dal mercato ortofrutticolo di Genova. Giunto nell'entroterra rapallese, nelle proprietà boschive della famiglia di fazione ghibellina Della Torre, all'altezza del monte Letho (conosciuto dai locali come "monte di morte" o "della morte" a causa delle numerose scorribande dei briganti), l'uomo - affaticato dal lungo viaggio a piedi e stremato dal caldo - si addormentò nei pressi di uno sperone di roccia.
All'improvviso, fu destato da un bagliore: al contadino apparve una "dama vestita d'azzurro e bianco e dall'aspetto grazioso e gentile", come testualmente riportò in seguito ai primi popolani e alle autorità civili e religiose accorsi sul monte. La donna pronunziò solo poche parole, che per la comunità cristiana rapallese risuonano ancora vive:
Per dar prova della "miracolosa apparizione", la Madonna lasciò in dono al contadino un quadretto di arte bizantina raffigurante la Dormitio Marie (il Transito di Maria Santissima), da donare alla comunità rapallese. Dopo l'improvvisa scomparsa della "Bella Signora", sulla stessa roccia in cui era avvenuta l'apparizione cominciò inoltre a sgorgare acqua fresca e pura.
Ripresosi dall'eccezionale evento religioso, il contadino di Canevale intraprese quindi il sentiero a ritroso per il borgo di Rapallo per annunciare agli abitanti il messaggio affidatogli dalla Vergine Maria, e quindi raccontarne l'accaduto. Giunse nella cittadella cercando di attrarre l'attenzione dei rapallesi, ma questi, provati dagli scontri tra le fazioni guelfe e ghibelline, inizialmente non considerarono le notizie e le parole del contadino che figurò ai loro occhi come un "visionario" o un "esaltato". Il Chichizola, sconsolato e provato dalla situazione di sfiducia, chiese allora di poter conferire con il locale parroco, l'unica autorità religiosa che avrebbe potuto credergli.
Ed effettivamente il parroco parve dare credito alle parole del contadino (che fu ascoltato e interrogato anche dalle autorità civili della locale podesteria) e assieme ad un gruppo di fedeli si recarono presso il presunto luogo dell'apparizione dove, di fatto, poterono constatare la presenza del citato quadretto bizantino, vicino all'improvvisa e sgorgante fonte d'acqua. Oramai in prossimità della sera, il curato decise di trasportare questa effigie mariana a Rapallo e in un luogo più sicuro, all'interno della basilica dei Santi Gervasio e Protasio. Il mattino seguente, però, la tavoletta fu ritrovata sul monte Letho. Nuovamente il parroco, seguito dal clero e dai reggenti del popolo e autorità si recarono sul luogo dell'evento e con cerimonia più solenne e religiosa si trasportò l'icona nel borgo rapallese, dove fu rinchiusa in un armadietto della parrocchiale. Grande stupore destò, il giorno successivo, la nuova scomparsa del quadretto e il ritrovamento dello stesso sul monte ove, oramai acclamata dalla popolazione e "ufficializzata" dal clero rapallese, l'immagine mariana voleva essere conservata e venerata.
Così scrisse in uno dei due verbali redatti il 6 agosto 1558 dal vicario dell'arcidiocesi di Genova monsignor Egidio Falceta, quest'ultimo incaricato dall'arcivescovo Gerolamo Sauli nei necessari approfondimenti e indagini del caso:
Con la diffusione del culto religioso verso la Madonna di Montallegro e l'icona bizantina si rese ben presto necessaria la costruzione di un adeguato luogo di preghiera e di ricovero per i sempre più numerosi flussi di pellegrini. E fu proprio un ospizio per i viandanti e per il clero a sorgere ancor prima di una chiesa vera e propria, anche se già tra il 1557 e il 1558 fu edificato dagli abitanti un piccolo tempio per la conservazione e l'esposizione del quadretto.
I lavori per la costruzione di un nuovo luogo di culto furono avviati nel breve, con il supporto e la manodopera degli stessi rapallesi, diretti dal maestro comacino Tommasino Lagomaggiore, che con non poca fatica per il trasporto dei materiali sul colle completarono la prima versione architettonica del santuario - a navata unica - nel 1559. Parallelamente ci si adoperò nella realizzazione della mulattiera in ciottoli tra la località di San Bartolomeo di Borzoli e il monte Letho, un percorso boschivo in salita lungo circa 4 km.
Al nuovo santuario fu unito con bolla papale di Gregorio XIII del 1572 il soppresso monastero di Valle Christi, ubicato nella frazione rapallese di San Massimo, mentre alla parrocchia dei Santi Gervasio e Protasio fu affidata definitivamente la gestione del tempio con decreto arcivescovile di monsignor Antonio Maria Sauli dell'8 marzo 1589, nonostante la richiesta presentata dalla vicina comunità parrocchiale frazionale di San Maurizio di Monti.
Nel corso della visita apostolica nel 1582 del vescovo di Novara, monsignor Francesco Bossi, si prescrissero alcune modifiche alla chiesa, sollecitate dallo stesso vescovo novarese. Nei lavori si adeguò all'ampliamento dell'altare, collocando sullo stesso una pietra sacra, più grande, e una maggiore copertura a protezione dalla polvere. Tuttavia, il primo e più sostanzioso ampliamento del santuario venne realizzato nel corso del 1640 che permise, inoltre, la collocazione dei nuovi altari laterali. Il tempio assunse così le sue attuali dimensioni: 25 metri di lunghezza, 11 di larghezza e 12 di altezza.
Nel 1772 fu ampliata la vicina foresteria, mentre al 1867 risale il rinnovamento artistico degli interni della chiesa, sotto la direzione del maestro Descalzo di Chiavari, con l'aggiunta di nuovi stucchi, lesene e capitelli ad opera dell'architetto svizzero Pietro Delucchi. Al pittore rapallese Francesco Boero si deve invece la realizzazione dei quattro affreschi nella volta riproducenti gli eventi principali legati al quadretto bizantino, mentre il genovese Nicolò Barabino fu l'artefice del grande affresco nel catino dell'abside raffigurante l'Apparizione di Nostra Signora di Montallegro al Chichizola.
Nel 1882 l'architetto milanese Luigi Rovelli fu il progettista del nuovo altare maggiore, donato dal zoagliese Gianbattista Merello, che fu inglobato assieme alla preesistente ancona, e lo stesso Rovelli realizzò la nuova facciata in stile gotico lombardo (completata il 21 giugno 1896) e l'attiguo campanile cuspidato (alto 30 m) nel 1907 e che nel 1946 fu munito delle otto campane. Negli stessi anni fu eseguita la nuova e più ampia scalinata d'accesso al piazzale del santuario, poi rivista nel 1982.
Altri lavori di rilevanza architettonica sono stati poi portati a termine nel corso del XX secolo. Tra essi il completamento della strada carrozzabile nel 1932 che in circa 11 km, ricalcando un già accennato percorso per Coreglia Ligure e quindi per la val Fontanabuona (attraverso il passo della Crocetta) passante per la frazione di San Maurizio di Monti, permette di raggiungere il sito con mezzi motorizzati; la realizzazione delle nuove vetrate policrome (1937-1938); la posa delle quattordici stazioni in ceramica della Via Crucis, nel 1941, lungo il sentiero per il monte Rosa; la nuova casa del Pellegrino nel 1948; le porte in bronzo (1957) e la nuova pavimentazione in ardesia del piazzale tra il 1992 e il 1994.
Dal 20 dicembre 2009 un ascensore a cremagliera collega la sede stradale con il soprastante piazzale del santuario, eliminando, di fatto, le barriere architettoniche presenti che rendevano difficoltoso il raggiungimento dell'edificio religioso.
La devozione popolare verso la Madonna di Montallegro fu ben presto tramutata da uno spirito religioso ad un riconoscimento ufficiale e civile della comunità rapallese. Furono ben quindici le adunanze che la Magnifica Comunità di Rapallo convocò nei vari siti religiosi appartenenti alla giurisdizione del capitaneato omonimo, fatta eccezione dei centri di Santa Margherita (centro), Portofino e il quartiere di Oltremonte (zona della media val Fontanabuona).
Complessivamente 1.922 capi famiglia dei territori parrocchiali di Rapallo, Santa Maria del Campo, San Massimo, San Pietro di Novella, Sant'Andrea di Foggia, San Martino di Noceto, San Quirico d'Assereto, San Maurizio di Monti, San Michele di Pagana, San Giacomo di Corte, San Siro, Zoagli, Sant'Ambrogio della Costa e Semorile votarono - con soli 6 voti contro - l'elezione di Nostra Signora di Montallegro quale protettrice della città e del capitaneato. Ai voti favorevoli si aggiunse il formale assenso del clero rapallese e delle comunità religiose dei monasteri e conventi di Sant'Agostino, di San Francesco d'Assisi, di Santa Chiara di Montefalco e dei frati cappuccini di Santa Margherita Ligure.
L'esito delle riunioni rapallesi furono quindi trasmesse alla conoscenza dell'arcivescovo di Genova, frate Nicolò Maria De Franchi, e alla Sacra Congregazione dei Riti di Roma nel corso dei primi mesi del 1739. E il 14 giugno dello stesso anno da Roma arrivò l'ufficializzazione del patronato con l'esposizione del decreto presso la parrocchiale dei Santi Gervasio e Protasio e, in copia, sulla porta principale del santuario.
Ora patrona della comunità rapallese e dei borghi assoggettati al capitaneato, il 27 luglio 1767 l'icona bizantina fu incoronata "Regina", aggiungendo alla sommità del quadretto un serto d'oro, con solenne cerimonia religiosa e civile da parte del delegato del Capitolo di San Pietro in Roma, monsignor Andrea Doria. In occasione dell'evento il pontefice Clemente XIII concesse ai pellegrini recanti al santuario - che fu aggregato alla romana basilica di Santa Maria Maggiore - l'indulgenza plenaria.
Tra le personalità religiose che visitarono il santuario - eretto in Basilica minore con decreto papale del 5 agosto 1942 da Pio XII - sono documentate le presenze del cardinale genovese Stefano Durazzo il 26 maggio 1638, di san Francesco di Sales nel 1591, di Brigida Morello nel 1639, di san Leonardo da Porto Maurizio, di sant'Antonio Maria Gianelli, di san Francesco Maria da Camporosso, dell'arcivescovo di Genova Tommaso Reggio nel 1845, di sant'Agostino Roscelli, di san Giovanni Bosco, del cardinale Andrea Carlo Ferrari nel 1907, e dell'allora cardinale Giuseppe Roncalli - futuro papa Giovanni XXIII - che celebrò la Santa Messa Pontificale il 2 ottobre del 1922.
Nelle giornate del 1 e del 2 luglio 2007, in occasione del 450º anniversario dell'apparizione mariana di Montallegro, il santuario ha ricevuto inoltre la visita del Cardinale Segretario di Stato Tarcisio Bertone e dell'arcivescovo di Genova Angelo Bagnasco, quest'ultimo presidente della Conferenza Episcopale Italiana. Le due visite possono considerarsi storiche poiché è la prima volta nella storia documentata del santuario che un cardinale di Stato e un presidente della CEI salgono sul colle rapallese per far visita all'edificio religioso.
Altra cerimonia storica si è svolta il 28 luglio 2008 quando, per la prima volta, al santuario è stato celebrato un matrimonio con rito ortodosso.
La credenza locale, tramandata per via orale, vuole che numerosi fatti storici accaduti a Rapallo siano legati a "interventi miracolistici" della Madonna di Montallegro. Tra i miracoli citati maggiormente vi è quello della liberazione del borgo rapallese dalla peste nel XVII secolo e dal colera nel corso dell'Ottocento.
La peste aveva invaso il territorio del Tigullio e della Repubblica di Genova scatenando morte nell'intero continente europeo. Nella regione ligure furono calcolate in circa 100.000 le vittime accertate, gran parte delle quali a Genova, capitale marittima e commerciale dell'epoca. Secondo fonti locali nel borgo di Rapallo non si registrò nessun decesso a causa della peste: questa circostanza fu vista dagli abitanti del luogo come primo miracolo della Vergine Maria verso la città. La parte laica della città ha, per contro, sempre sottolineato come parte del merito dello scampato pericolo andasse riconosciuta all'allora podestà il quale, isolando di fatto con un super cordone sanitario il borgo marinaro dal resto della regione, salvò in qualche modo la cittadina dall'epidemia. Ad ogni modo, il consiglio comunale decise il 29 maggio del 1657 di salire al santuario in processione, voto fatto dalla comunità che ancora ogni anno viene adempiuto dalle autorità comunali, e donando alla Madonna una tavola argentea.
Durante l'epidemia del colera del 1835 il consiglio comunale, presieduto dal sindaco Francesco Maria Pino Della Cella, s'impegnò nuovamente con la "protettrice della città" chiedendo ad essa la liberazione dal morbo in cambio di una nuova tavola in argento da donare al santuario a mo' di ringraziamento e lo stanziamento di 5.000 lire piemontesi per il rifacimento della facciata dello stesso. Scampato il pericolo, la mattina del 23 maggio 1836 le autorità comunali, del clero e singoli cittadini - che una stima del notaio rapallese Michele Norero indicò in 5.000 persone - presso il santuario di Montallegro sciolsero il voto fatto l'anno prima e donarono alla chiesa una riproduzione argentea del borgo di Rapallo su disegno del pittore Tomaso Castello. L'anno successivo, il 16 marzo, lo stesso consiglio cittadino fece dono di una seconda tavoletta d'argento riproducente lo stemma civico e il quadretto bizantino portato poi in processione, il 5 luglio, nell'ormai annuale appuntamento dello scioglimento del voto da parte del Comune.
Altri racconti paesani tramandano ancora il salvataggio di Rapallo da parte della Vergine durante il bombardamento degli Alleati del 28 luglio 1944. Fino a quel momento la città era stata relativamente risparmiata dal conflitto mondiale - rispetto a località vicine come Recco e Zoagli, pressoché rase al suolo per il bombardamento dei locali ponti ferroviari - anche se alcune bombe caddero a ridosso della basilica dei Santi Gervasio e Protasio, demolendo l'ala orientale della struttura e facendo perire due persone.
Quando gli aerei si avvicinarono nuovamente alla città, la paura di un nuovo pesante bombardamento scatenò il panico generale tra la popolazione. Iniziò l'offensiva aerea e grappoli di bombe furono sganciate dalla formazione ma, invece delle spaventose detonazioni, i rapallesi udirono un rumore sordo e videro colonne d'acqua alzarsi dal mare: tutti i bombardieri avevano sbagliato mira, a causa di una semplice folata di vento improvvisa. Alcune bombe caddero pure tra le case del borgo, ma non esplosero. L'evento richiamò subito tra i fedeli la figura della Madonna di Montallegro che, nuovamente e secondo la tradizione religiosa, intervenne a salvare la città.
L'interno del santuario, rinnovato ed ampliato principalmente nel 1640, si presenta ad unica navata con quattro altare laterali, più il maggiore dove è conservato ed esposto alla venerazione dei fedeli il quadretto bizantino, collocato definitivamente nel 1743 in un barocco padiglione d'argento donato dal nobile Tomaso Noce.
Nel primo altare della parte destra è presente la tela della Visitazione di Giovanni Battista Carlone; al secondo altare il crocifisso in marmo bianco di Francesco Schiaffino. Nel secondo altare della parte sinistra è conservato il dipinto dell'Annunciazione della scuola del Carlone e al primo altare la Pietà di Luca Cambiaso.
Le affrescature e le decorazioni pittoriche della volta e del catino dell'abside sono state eseguite, rispettivamente, dai pittori Francesco Boero di Rapallo - con la raffigurazione, in quattro parti, degli avvenimenti storici e "miracolistici" legati alla figura dell'icona bizantina - e del genovese Nicolò Barabino che sopra l'altare maggiore (opera ottocentesca di Luigi Rovelli) rappresentò la scena dell'apparizione mariana al contadino Giovanni Chichizola.
Il campanile è dotato di 8 campane In DO3, fuse dalla premiata fonderia Capanni di Castelnovo ne' Monti (Re) nel 1946.
L'improvvisa fonte d'acqua sgorgante dalla roccia è conservata, nella sua originale posizione, presso la cappella di San Giuseppe. Tale spazio religioso è stato ricavato sul lato sinistro del santuario, inaugurato il 19 marzo 1966 con solenne cerimonia. All'interno sono presenti quadri, fotografie ed ex voto donati dalle persone che si dicono "miracolosamente" guarite dalla Madonna di Montallegro.
La penitenzieria venne eretta nel 1788, ricavata nell'ala destra del santuario, ed intitolata a sant'Olcese Ursicino e ai santi Gervasio e Protasio. Le pareti del locale sono tappezzate dagli ex voto e dalle lapidi e iscrizioni poste dopo le visite cardinalizie e delle altre personalità di rilievo.
Il quadretto bizantino conservato nel santuario raffigura il transito in cielo della Vergine. Nell'icona, dipinta su una tavoletta in legno di pioppo (cm 18x15), è rappresentata la Santissima Trinità e l'anima della Madonna che sale al cielo al momento della morte. Secondo il credo cristiano, tale icona è conservata presso il santuario per volere della stessa Madonna.
Attorno a tale quadretto si sono moltiplicate nel tempo diverse leggende popolari riguardanti misteriose sparizioni e riapparizioni dello stesso. Oltre l'iniziale evento del 1557, un altro episodio curioso si verificò nel 1574. Una nave proveniente dalla Repubblica di Ragusa, guidata dal capitano Nicola de Allegretis, venne colta da tempesta lungo le coste delle Cinque Terre. Il capitano si appellò allora a Dio, facendo voto di recarsi al più vicino santuario qualora fosse scampato all'imminente tragedia.
La nave riuscì ad approdare lungo le coste di Rapallo, con l'intero equipaggio sano e salvo; secondo la promessa fatta, tutto il gruppo si recò quindi al locale santuario di Montallegro per ringraziare la Madonna. Arrivati al tempio i membri dell'equipaggio riconobbero sull'altare il quadretto bizantino che, secondo le loro testimonianze, scomparve dalla loro chiesa anni prima. Ne conseguì l'inevitabile accusa di furto ai rapallesi e l'immediata richiesta di restituzione dell'icona che, dopo la sentenza favorevole del tribunale della Repubblica di Genova, dovette essere consegnata nelle mani del capitano.
La nave ripartì da lì a poco dal golfo, con l'orgoglio del capitano per aver ritrovato l'antica reliquia, ma a poche miglia da Rapallo la scoperta: il quadretto era scomparso dalla cabina e sulla nave non vi era traccia del reperto. L'imbarcazione fece allora ritorno verso la costa rapallese e, saliti nuovamente a Montallegro, i marinai poterono ammirare, con stupore, che il quadretto si trovava al suo posto sull'altare maggiore, così come lo trovarono nella prima visita. Ovviamente si tratta di una leggenda di sapore popolare-religioso tramandata oralmente nei secoli: tuttavia al santuario un ex voto, deposto da un tale Nicola de Allegretis è veramente conservato come ex voto raguseo.
Da quella data il quadretto non ha lasciato più il luogo sacro, così come richiesto dalla Madonna. Eccezion fatta, com'è ovvio, per le processioni in occasione delle festività patronali dei primi tre giorni di luglio. In occasione del 450º anniversario dell'apparizione mariana - nel 2007 - l'icona bizantina ha lasciato il santuario per recarsi, per la prima volta nella storia del santuario, nelle parrocchie della diocesi di Chiavari facenti parte dell'antico capitaneato di Rapallo (1608-1797).
Fu a partire dal 1688 che grazie all'opera dello scultore Antonio Floradi di Piacenza la venerata immagine venne incisa nel rame e quindi riproducibile nelle stampe che ne susseguirono. E proprio in tale anno lo storico rapallese Antonio Molfino, con l'aumentare della devozione popolare di questa icona, che assieme alla raffigurazione classica dell'apparizione mariana venne poi ripresa in molte decorazioni pittoriche delle case del centro di Rapallo, citò in un suo scritto:
All'interno del santuario e degli altri spazi annessi numerosa è la presenza degli ex voto, delle testimonianze scritte o semplici disegni donati per presunte grazie ricevute dalla Vergine apparsa sul colle di Montallegro. Il primo fu donato al santuario nel 1571 dal capitano rapallese Agostino Canevale per essersi salvato nella celebre Battaglia di Lepanto contro i Turchi; di tale donazione non rimane però traccia in quanto rubato dai soldati francesi durante la napoleonica dominazione di fine Settecento e inizio Ottocento.
Al 1574 risale l'ex voto del capitano Nicolò de Allegretis - una piastra d'argento (avente le dimensioni di 43 x 39 cm) denominato e conosciuto come "l'ex voto del raguseo" - che proprio in viaggio da Ragusa, in Dalmazia, colpito da un fortunale trovò rifugio nel golfo rapallese. Così reca l'iscrizione:
Il primo voto della comunità rapallese fu donato al santuario nel 1657 (primo centenario dell'apparizione) per aver salvato la città dalla furia della peste. La piastra argentea (56,8 x 51,7 cm) raffigura una Rapallo della seconda metà del XVIII secolo, dal molo di Langano (la zona portuale) alla torre dei Da Vigo, con una buona rappresentazione delle antiche case del borgo storico lungo la marina, la porta delle Saline e il medievale ponte sul torrente San Francesco. Oltre a ritrarre il vecchio percorso del torrente Boate (deviato poi verso la foce nella prima metà dell'Ottocento), da questa lamina si può notare l'antica e pressoché originaria struttura del cinquecentesco castello sul mare e del santuario stesso facendo dell'opera, oltreché ad un valore religioso, un'importante testimonianza visiva della "Rapallo seicentesca".
Il secondo riconoscimento fu conferito dalla Repubblica di Genova e dalla popolazione di Rapallo il 2 luglio 1747 dopo gli scontri genovesi contro gli austro-sardi nella guerra di successione austriaca. La lamina d'argento sbalzato (opera dell'incisore genovese Luxardi e avente le dimensioni di 53,9 x 38,7 cm) rappresenta un settecentesco borgo rapallese, con un preciso dettaglio della città compresa tra la foce del San Francesco e il monastero delle Clarisse.
Altra raffigurazione della costa rapallese, del periodo ottocentesco, è visibile dalla terza lamina d'argento che l'amministrazione civica donò alla Madonna di Montallegro dopo la presunta liberazione dal colera. L'effigie (62 x 45 cm), oltre ad un panorama della cittadina dal porto di Langano, riporta pure la nuova strada carrozzabile per Santa Margherita Ligure che nel 1823 fu costruita dopo la deviazione del torrente Boate.
Tra i voti conservati anche quello della regina Margherita di Savoia donato al santuario il 30 gennaio 1905, per commemorare il marito defunto re Umberto I di Savoia, ucciso a Monza nel 1900 da un anarchico.
Accanto alla chiesa, in un locale dove le suore vendono oggetti religiosi e libri, è appeso al soffitto un coccodrillo impagliato lungo tre metri. Si tratterebbe dello strano omaggio di un comandante rapallese reduce dall'Amazzonia, che qui lo portò quasi tre secoli addietro.
La prima cassa argentea venne costruita da un orefice genovese su commissione dei "massari" della basilica dei Santi Gervasio e Protasio nel 1698. Era costituita da una fedele riproduzione del quadretto bizantino, su un piedistallo, circondata dalle immagini di Nostra Signora del Rosario, dei santi Gervasio e Protasio, san Biagio e sant'Erasmo. Per l'opera vennero impiegate più di 350 once d'argento per una spesa complessiva di 1.750 lire genovesi.
Il 22 marzo 1779 si aggiunse alla cassa l'icona della Vergine, circondata da angeli sorreggenti la corona soprastante la riproduzione della rupe miracolosa, mentre nel 1782 prese posto sull'arca anche lo stemma comunale, sempre in argento.
Durante l'occupazione austriaca di Rapallo nel 1799 (che qui costituì un governo provvisorio locale) l'arca argentea venne prelevata dal santuario con l'intento di fonderne l'oro e l'argento in forza all'Impero austriaco. I rapallesi, tuttavia, riuscirono a riscattare l'intera arca con una spesa di 4.126 lire, cancellandone però lo stemma comunale per disposizioni di un apposito decreto austriaco.
Fu restaurata ulteriormente nel 1838 con la ricopertura in argento dei nuovi componenti, salvaguardando con magistrale cura gli elementi realizzati in precedenza. Il costo fu notevole, 20.097 lire piemontesi, ma grazie all'impegno dei sei sestieri cittadini furono reperiti facilmente e velocemente i soldi necessari.
La corona d'oro indossata dalla Vergine, del 1844, è il dono delle maestre del pizzo e del tombolo rapallese; il valore dell'oggetto fu stimato in 1.400 lire piemontesi.
Le feste dedicate alla patrona - a Rapallo conosciute come "feste di luglio" - si svolgono in tre giorni, l'1, il 2 e il 3 luglio, giorni nei quali i sei sestieri cittadini (Borzoli, Cappelletta, Cerisola, Costaguta, Seglio e San Michele) danno vita a spettacoli pirotecnici notturni. Ogni anno, a rotazione, viene scelto un sestiere cui affidare il compito di rendere onore alla Madonna, specie nel celebre "Panegirico di mezzogiorno".
La mattina del 1º luglio, alle 8 in punto, i due sestieri estratti a sorte con colpi fragorosi (detti reciammi nel gergo locale, i "richiami"), effettuati da mortaretti liguri, salutano la "messa in cassa" (ossia quando la statua d'oro e argento di Nostra Signora di Montallegro viene posta sull'arca argentea) e quindi esposta ai fedeli e alle autorità all'interno della basilica dei Santi Gervasio e Protasio. Allo stesso tempo, dalle stabilite postazioni sul lungomare i restanti quattro sestieri salutano con ventun colpi di mascoli per rendere il loro "saluto".
Di sera, dopo i vari saluti dei sestieri (detti sparatine), i fuochi d'artificio illuminano lo specchio acqueo rapallese. In attesa dello spettacolo pirotecnico (che nelle tre sere vede la partecipazione di due sestieri per volta) vengono posizionati in mare i lumini o i cosiddetti lumetti rapallini (piccoli oggetti cilindrici in carta resistente contenenti un lumino di cera acceso).
Il giorno seguente, anniversario dell'apparizione, a mezzogiorno il sestiere di turno organizza il cosiddetto "Panegirico". Sulla pedonale del lungomare Vittorio Veneto si posizionano un gran numero di mortaretti che giunti all'altezza del monumento a Cristoforo Colombo, nella zona del Lido verso la foce del torrente Boate, un gran fragore (a Rapallo è detto u ramadan) accompagna lo spettacolo finale.
Particolarmente suggestiva è la serata conclusiva del festeggiamenti, il 3 luglio, quando una lunga processione composta dai portatori di Cristi e dall'arca argentea con la Madonna di Montallegro attraversa il centro cittadino e il lungomare. Di particolare resa spettacolare è infine lo scenografico "incendio" del castello sul mare, ovviamente simulato e dal valore prettamente simbolico, per il quale si utilizzano fumogeni rossi e fuochi che si aprono a cascata sul mare.
L'uso dei mascoli (o mortaretti liguri), ovvero cannoncini riempiti con polvere da sparo, è documentato dal 1619. Nel Tigullio e nel Golfo Paradiso sono "sopravvissuti" solo nelle zone prossime a Rapallo e a Recco a causa delle forti limitazioni imposte dalle forze dell'ordine.
Il mascolo non è equiparabile e non è equiparato ad un comune fuoco artificiale: il suo funzionamento è intrinsecamente più sicuro (anche se meno spettacolare). Il mortaretto, infatti, non si solleva dal suolo e non lancia nulla verso l'alto (se non un piccolo tappo di segatura), produce un semplice colpo a terra e viene acceso secondo tecniche e rituali vecchi di 400 anni.
Il mortaretto ligure è dunque il vero "cuore antico" delle manifestazioni pirotecniche di questa zona del levante genovese: ove la pirotecnica commerciale vive nel rispetto dell'antica pirotecnica culturale e popolare.
Il santuario è raggiungibile dal centro di Rapallo dalla carrozzabile che nel 1932 fu completata per un percorso stradale di circa 10 km. Il percorso iniziale, che parte dal quartiere popolare di via Betti, ricalca la strada provinciale 58 della Crocetta che costeggiando il torrente San Francesco, e superando l'abitato frazionario di San Maurizio di Monti, collega la costa fino al bivio del passo della Crocetta (dal valico collinare è poi possibile scendere verso la piana di Coreglia Ligure, sempre come SP 58, e quindi nella media val Fontanabuona) e proseguendo lungo la strada panoramica fino al piazzale del santuario.
Altre e storici accessi al santuario sono assicurati fin dai tempi antichi dalle varie mulattiere che permettono di raggiungere il sito da Rapallo, incamminandosi lungo la cosiddetta "salita del Pellegrino" presso la chiesetta di San Bartolomeo di Borzoli, e dalle località di Uscio, Cicagna, Zoagli e Chiavari utilizzando i passi e valichi lungo la dorsale rapallese.
Lungo la mulattiera che sale per il monte Rosa (694 m) sono collocate le quattordici stazioni della Via Crucis, benedette il 3 maggio 1942 da monsignor Amedeo Casabona, vescovo di Chiavari.
La strada che porta alla "Casa del Pellegrino", molto più agevole della prima, permette di raggiungere la costa chiavarese, addentrandosi lungo il bosco e la fitta vegetazione. Nel percorso pedonale si snodano le edicole dei quindici misteri del Rosario, pannelli in bronzo creati dallo scultore rapallese Italo Primi, inaugurati e benedetti tra il 1957 e il 1958.
Oltre ad un apposito servizio di trasporto pubblico (autobus) dal capolinea di Rapallo, vi è la possibilità di salire al santuario con la funivia (inaugurata nel 1934), aperta quasi tutto l'anno e restaurata negli anni duemila con i più moderni sistemi di sicurezza. La corsa dura all'incirca 7-8 minuti e durante il tragitto pregevole è la panoramica vista che spazia sul golfo di Rapallo e delle insenature di Santa Margherita Ligure e Portofino.
Maria Angela Bacigalupo, Pier Luigi Benatti, Emilio Carta, Ex voto a Montallegro, Rapallo, Comune di Rapallo.
 Gianluigi Barni, Storia di Rapallo e della gente del Tigullio, Genova, Liguria - Edizioni Sabatelli, 1983.
 Maria Angela Bacigalupo, Montallegro ed il mare: la quadreria degli ex voto marimari, 1994.
 Giovanni Meriana, Guida ai Santuari in Liguria, Genova, Sagep Editrice, 1990, ISBN 88-7058-666-9.
Wikimedia Commons contiene immagini o altri file su santuario di Nostra Signora di Montallegro
