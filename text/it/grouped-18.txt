
Martina Navrátilová e Pam Shriver erano le detentrici del titolo e hanno battuto in finale 6–3, 6–4 Claudia Kohde Kilsch e Helena Suková.

Con malattia autoimmune, in medicina, si indica l'alterazione del sistema immunitario che dà origine a risposte immuni anomale o autoimmuni, cioè dirette contro componenti dell'organismo umano, in grado di determinare un'alterazione funzionale o anatomica del distretto colpito. Vi sono almeno 80 tipi di malattie autoimmuni conosciute. Quasi tutte le parti dell'organismo possono essere coinvolte. I sintomi più comuni includono febbre di lieve entità e una sensazione di stanchezza. Spesso questi sintomi sono discontinui.La causa è generalmente sconosciuta. Alcune malattie autoimmuni, come il lupus, ricorrono nella storia famigliare e alcuni casi possono essere scatenati da infezioni o altri fattori ambientali. Alcune patologie comuni generalmente considerate di eziologia autoimmune includono la celiachia, il diabete mellito di tipo 1, la malattia di Graves, le malattie infiammatorie intestinali, la sclerosi multipla, la psoriasi, l'artrite reumatoide e il lupus eritematoso sistemico. La diagnosi può essere difficile da determinare.Il trattamento dipende dal tipo e dalla gravità della condizione. Spesso vengono utilizzati farmaci antinfiammatori non steroidei (FANS) e immunosoppressori. Occasionalmente può essere fatto ricorso anche all'immunoglobulina per via endovenosa. Sebbene il trattamento solitamente migliori i sintomi, in genere non riesce a curare la malattia.Circa 24 milioni (il 7%) di statunitensi sono affetti da una malattia autoimmune. Le donne sono più comunemente interessate rispetto agli uomini e solitamente la condizione insorge durante l'età adulta. Le prime descrizioni delle malattie autoimmuni si ebbero all'inizio del XX secolo.
Il concetto di malattia autoimmune infatti non coincide con quello di reazione autoimmune, dato che quest'ultimo fenomeno biologico è in realtà estremamente frequente nell'ambito delle normali funzioni di difesa assolte dal sistema immunitario. Ad essere coinvolto può essere un organo oppure dei tessuti.
L'elemento distintivo della malattia autoimmune è l'incapacità del sistema immunitario di spegnere i processi diretti contro l'organismo al termine di una fisiologica risposta infiammatoria o di prevenirne lo sviluppo al di fuori di essa. Il processo di attacco autoimmune contro antigeni può essere confinato a singoli distretti, tessuti, organi o apparati o avere ricadute dirette o indirette sull'intero organismo (malattia autoimmune sistemica o malattia sistemica).
Ciascuna malattia autoimmune presenta caratteristiche patogenetiche peculiari (a partire dal tipo di reazione autoimmune prevalente e dalla sede di danno); ciò determina un'ampia variabilità di quadri clinici. Tuttavia dato il ruolo centrale della flogosi nell'innesco e nello svolgimento delle reazioni immunitarie è frequente il riscontro di segni obiettivi (tumor, calor, rubor, dolor, functio laesa) e biochimici (VES, PCR, consumo del complemento, anticorpi specifici) di infiammazione in atto.
Posto che le malattie autoimmuni derivino da un'alterata e dannosa risposta verso il proprio organismo, sono ancora poco chiari i fattori determinanti nel provocare questo tipo di condizione patologica o nel renderla stabile nel tempo.
Oltre al ruolo dei fattori genetici deve essere considerato anche l'impatto di fattori ambientali (come infezioni virali o batteriche) nel provocare il passaggio da una semplice suscettibilità per la patologia in questione alla malattia conclamata.
Si suppone, come per la maggior parte delle malattie, che parte della suscettibilità allo sviluppo di malattie autoimmuni sia dovuta a fattori genetici, determinanti ad esempio le caratteristiche biochimiche delle strutture preposte alla presentazione antigenica (complessi maggiori di istocompatibilità o MHC) o i meccanismi di sviluppo della tolleranza verso il self. 
A questo proposito un esempio eclatante di controllo genetico sullo sviluppo della tolleranza verso il self è costituito dal gene AIRE (cromosoma 21q22.3). Quest'ultimo infatti promuove l'espressione di una vasta gamma di antigeni normalmente espressi a livello di vari distretti dell'organismo a livello delle cellule dell'epitelio timico, contro le quali si cimentano i linfociti T immaturi in attesa di subire i cosiddetti processi di selezione negativa e positiva (che determinano la sopravvivenza dei soli linfociti T in grado di legarsi ai complessi MHC e di non rispondere eccessivamente conto il self). Mutazioni nel gene AIRE riducono significativamente il repertorio di antigeni self contro i quali il sistema immunitario viene addestrato a non reagire e di conseguenza, non appena i linfociti T vengono liberati dal timo nel torrente circolatorio, hanno luogo molteplici processi di sensibilizzazione del sistema immunitario contro componenti del self, configurando il quadro di una grave malattia autoimmune nota come APECED (autoimmune polyendocrinopathy-candidiasis-ectodermal dystrophy) o come APS-1 (autoimmune polyglandular syndrome type 1).Essi possono essere:
specifici a organi: prevalentemente tiroide (p. es. tiroidite Hashimoto), stomaco (p. es. anemia perniciosa, gastrite cronica), pancreas (p. es. diabete mellito I), surreni (p. es. Malattia di Addison), intestino (p. es. rettocolite ulcerosa e malattia di Crohn)
non specifici a organi con reazioni immunitarie contro autoantigeni di diversi tessuti e deposito sistemico di complessi autoimmunitari:
Generalmente si somministrano corticosteroidi, antinfiammatori e/o immunosoppressori.
(EN) Douglas M. Anderson, Michelle A. Elliot, Mosby’s medical, nursing, & Allied Health Dictionary sesta edizione, New York, Piccin, 2004, ISBN 88-299-1716-8.
(EN) Charles A. Janeway, Paul Travers; Mark Walport; Mark J. Shlomchik, Immunobiologia (3ª edizione italiana sulla 6ª inglese), Padova, Piccin, 2007, ISBN 88-299-1814-8.
(EN) Vinay Kumar; Abul K. Abbas; Nelson Fausto; Jon Aster, Robbins and Cotran Pathologic Basis of Disease, Elsevier, 8th edition, 2010,  p. 1464, ISBN 978-1-4160-3121-5.
(EN) Ronald Asherson (a cura di), Handbook of Systemic Autoimmune Diseases, Elsevier. in 10 volumi:
Ronald Asherson; Andrea Doria; Paolo Pauletto, The Heart in Systemic Autoimmune Diseases, Volume 1, 2004. ISBN 978-0-444-51398-4, ISBN 0-444-51398-1
Ronald Asherson; Andrea Doria; Paolo Pauletto, Pulmonary Involvement in Systemic Autoimmune Diseases, Volume 2, 2005. ISBN 978-0-444-51652-7, ISBN 0-444-51652-2
Ronald Asherson; Doruk Erkan; Steven Levine, The Neurologic Involvement in Systemic Autoimmune Diseases, Volume 3, 2005. ISBN 978-0-444-51651-0, ISBN 0-444-51651-4
Michael Lockshin; Ware Branch (a cura di), Reproductive and Hormonal Aspects of Systemic Autoimmune Diseases, Volume 4, 2006. ISBN 978-0-444-51801-9, ISBN 0-444-51801-0
Piercarlo Sarzi-Puttini; Ronald Asherson; Andrea Doria; Annegret Kuhn; Giampietro Girolomoni (a cura di), The Skin in Systemic Autoimmune Diseases, Volume 5, 2006. ISBN 978-0-444-52158-3, ISBN 0-444-52158-5
Rolando Cimaz; Ronald Asherson; Thomas Lehman (a cura di), Pediatrics in Systemic Autoimmune Diseases, Volume 6, 2008. ISBN 978-0-444-52971-8, ISBN 0-444-52971-3
Justin Mason; Ronald Asherson; Charles Pusey (a cura di), The Kidney in Systemic Autoimmune Diseases, Volume 7, 2008. ISBN 978-0-444-52972-5, ISBN 0-444-52972-1
Ronald Asherson; Manel Ramos-Casals; Joan Rodes; Josep Font, Digestive Involvement in Systemic Autoimmune Diseases, Volume 8, 2008. ISBN 978-0-444-53168-1, ISBN 0-444-53168-8
Ronald Asherson; Sara Walker; Luis Jara, Endocrine Manifestations of Systemic Autoimmune Diseases, Volume 9, 2008. ISBN 978-0-444-53172-8, ISBN 0-444-53172-6
R. Cervera; Ronald Asherson; Munther Khamashta; Joan Charles Reverter (a cura di), Antiphospholipid Syndrome in Systemic Autoimmune Diseases, Volume 10, 2009. ISBN 978-0-444-53169-8, ISBN 0-444-53169-6
 Malattia autoimmune, su thes.bncf.firenze.sbn.it, Biblioteca Nazionale Centrale di Firenze.
L'automobile a vapore era un tipo di locomobile idonea alla circolazione su strada. Agli albori della storia dell'automobile, queste vetture primeggiavano sui modelli con motore a combustione interna ed erano in concorrenza con le auto elettriche che tuttavia in quegli anni godevano della preferenza dei pochi acquirenti. Fino all'inizio del XX secolo, le automobili a vapore erano ancora relativamente comuni e registrarono, tra l'altro, un record di velocità terrestre assoluto. La Stanley Rocket, nel 1906, fu infatti il primo veicolo terrestre a superare i 200 km/h. Da un punto di vista storico, le auto a vapore stabilirono altri importanti primati. Una vettura a vapore, il carro di Cugnot, fu la prima automobile realizzata nella storia, mentre la prima carta di circolazione, e la prima patente automobilistica, vennero associate ad un'auto con questo tipo di trazione. Alcune vetture a vapore furono poi fornite all'esercito britannico durante la seconda guerra boera. Per tale motivo, questi veicoli diventarono le prime autovetture al mondo ad essere utilizzate in un conflitto armato.
Dopo il successo iniziale, furono però poche le vetture a vapore costruite dopo gli anni venti del XX secolo. Grazie ai progressi tecnologici compiuti all'inizio del XX secolo sulle auto a combustione interna - come l'invenzione del motorino di avviamento e l'applicazione di tecniche produttive più efficienti (la cosiddetta "catena di montaggio") - i modelli con questo tipo di trazione conquistarono il predominio sui mercati rendendo obsolete ed anacronistiche le auto a vapore. Sorte analoga toccò poi alle auto elettriche, che pagarono invece l'arretratezza della tecnologia connessa alle batterie.
Nella seconda metà del XX secolo ci sono stati dei tentativi per reintrodurre i veicoli a vapore con tecnologie moderne. Il motore a vapore, infatti, grazie agli avanzamenti tecnologici avvenuti nel corso dei decenni, possiede molte peculiarità che potrebbero renderlo valido come sistema di propulsione alternativa. Questi progetti sono però ancora in fase di studio.
Sebbene le prime applicazioni del vapore nella movimentazione di veicoli siano state tentate nel XVII secolo, e benché l'invenzione dell'automobile sia datata 1769, fu l'introduzione del motore con vapore ad alta pressione - a cavallo del XVIII e XIX secolo - che rese possibile la realizzazione pratica di questa tecnologia. Le locomotive ed i battelli a vapore furono infatti sviluppati tra i due secoli citati, e quindi vennero realizzati molto tempo prima delle autovetture moderne. Nello specifico, il primo battello con questo tipo di trazione fu costruito nel 1783, mentre la prima locomotiva ferroviaria a vapore venne realizzata nel 1803.
Richard Trevithick, l'inventore della locomotiva a vapore, nel 1801 costruì la sua prima vettura a vapore in grado di circolare lungo le strade. A questa, ne seguì un'altra nel 1803, che fu la prima a percorrere le strade di Londra. Nel 1824 fu invece brevettato il prototipo a vapore di David Gordon. Questo veicolo, che aveva l'aspetto di una locomotiva, era dotato di un motore bicilindrico. Dal 1825 al 1829 Goldsworthy Gurney realizzò invece alcuni autobus a vapore destinati al trasporto pubblico. Questi prototipi furono utilizzati in diverse città del Regno Unito, sia nel trasporto locale che come mezzo di collegamento tra una città e l'altra, restando in servizio fino al 1831.
Risale invece al 1836 il primo "accordo di una privativa" in Italia, nel Regno delle Due Sicilie, « per l'introduzione in Sicilia di una vettura a vapore senza bisogno di rotaje ».
Una delle automobili a vapore realizzate da Richard Dudgeon fu invece il primo veicolo a comparire, nel 1857, sulle strade di New York. Questa vettura a vapore fu distrutta in un incendio già l'anno successivo.
Le autovetture moderne con motore a vapore e quelle a combustione interna furono invece sviluppate contemporaneamente a metà del XIX secolo, così come la relativa ingegneria e la costruzione di strade. L'evoluzione delle autovetture a vapore venne però facilitata dalla vasta esperienza sui motori a vapore che era stata fatta sia sulle locomotive che sui battelli, e quindi i veicoli mossi da questo tipo di trazione ebbero un vantaggio iniziale su quelli dotati di motore a combustione interna.
La prima autovettura a vapore moderna prodotta per fini commerciali, e quindi in grado di circolare lungo le strade, fu realizzata da Thomas Rickett a Buckingham, in Inghilterra, nel 1858. Rickett costruì poi, nel 1860, altri prototipi di questo genere. Questi tricicli a vapore erano in grado di raggiungere una velocità massima di 19 mph.
È invece del 1864 il veicolo a vapore realizzato da Innocenzo Manzetti. Secondo le cronache dell'epoca, aveva l'aspetto di un furgone. Nella parte anteriore del veicolo erano presenti il camino dei gas di scarico ed il motore monocilindrico, mentre sopra quest'ultimo era posizionata la caldaia. La trazione era anteriore e la panchina su cui potevano trovare spazio i passeggeri era posizionata nella parte posteriore della vettura.
Nel 1873 Amédée Bollée costruì a Le Mans un veicolo con motore a vapore a cui fu dato il nome di "Obéissante". Ad esso, il ministero dei lavori pubblici francese assegnò la prima carta di circolazione della storia. L'autovettura era dotata di due motori V2, ciascuno dei quali era collegato ad una ruota motrice. Ognuno dei propulsori erogava 20 CV di potenza e ciò permetteva al veicolo di raggiungere una velocità massima di 42 km/h.
Lo sviluppo - ad opera di Léon Serpollet - di una caldaia caratterizzata dalla riduzione del tempo necessario per raggiungere le condizioni operative portò invece alla realizzazione di tricicli e quadricicli a vapore tra la fine degli anni ottanta e l'inizio degli anni novanta del XIX secolo. Questi veicoli ebbero successo e presero parte anche a competizioni di lunga distanza, ma persero presto il favore del pubblico a causa della concorrenza delle automobili con motore a combustione interna. Nel 1883, a Léon Serpollet, fu assegnato un permis de conduire, che fu la prima patente automobilistica della storia.
Le automobili a vapore moderne furono sviluppate principalmente negli Stati Uniti d'America tra gli ultimi anni del XIX secolo e l'inizio del XX secolo. Questo fu anche il loro periodo di maggior successo: ad esempio, nel 1902, 485 delle 909 registrazioni di nuove automobili negli Stati Uniti furono di vetture a vapore.
Una delle aziende più famose che costruivano automobili a vapore fu la Stanley, che costruì questi tipi di veicoli dal 1902 al 1924 a Newton, nel Massachusetts. Negli Stati Uniti, fino al 1905, la Stanley superò nelle vendite tutte le case automobilistiche che assemblavano auto con motore a scoppio, posizionandosi al secondo posto assoluto dopo la Columbia, che realizzava principalmente auto elettriche. Le autovetture della Stanley avevano installato una caldaia a tubi ed un motore a due cilindri a doppia azione. Nel 1906, la Stanley Rocket, pilotata nell'occasione da Fred Marriott, conquistò il record di velocità terrestre a Ormond Beach, in Florida, registrando una velocità massima di 205 km/h. La Stanley Rocket fu quindi il primo veicolo terrestre a superare i 200 km/h. Tale primato fu battuto da un'altra automobile a vapore solo 103 anni dopo, nel 2009. Tale era la diffusione delle auto con questo tipo di trazione, che una vettura Stanley fu la prima automobile ufficiale del presidente degli Stati Uniti d'America. Nello specifico, venne scelta come auto di rappresentanza durante il mandato di Theodore Roosevelt.
La White Motor Company produsse invece automobili a vapore dal 1900 al 1911 a Cleveland, nell'Ohio. Questa casa automobilistica introdusse nel 1902 una novità per il generatore di vapore: grazie all'installazione di un condensatore, la caldaia ora riciclava i vapori esausti. Nel 1909 il neoeletto presidente degli Stati Uniti d'America William Howard Taft, che succedette a Theodore Roosevelt, scelse come auto ufficiale una White Model M 40 torpedo a sette posti. Dopo aver deciso di interrompere la produzione delle auto con questo tipo di trazione, la White iniziò prima a fabbricare auto con motore a combustione interna (1910) e poi veicoli commerciali (1918). 
I tentativi più importanti per rendere più avanzate le auto a vapore furono operati invece dalla Doble, che riuscì a ridurre i tempi di avviamento introducendo una caldaia monotubo in grado di preriscaldare una piccola quantità di acqua. Questo preriscaldamento faceva infatti partire il motore prima che venisse scaldata l'intera quantità di liquido. Entro il 1923, le Doble erano in grado di partire da freddo girando una chiave e avviandosi in meno di 30 secondi. Abner Doble, anche dopo la chiusura della casa automobilistica da lui fondata, non uscì dal mondo delle auto con questo tipo di trazione e sviluppò in via sperimentale, tra il 1950 ed il 1953, l'Ultimax, ovvero un motore a vapore per la McCullough-Paxton.
La Locomobile, casa automobilistica inizialmente con sede a Watertown, nel Massachusetts, fabbricò alcune migliaia di modelli a vapore dal 1899 al 1904. Quando la compagnia cessò la produzione di veicoli con questo tipo di trazione, iniziò quella di automobili di lusso con motore a combustione interna. Nel 1922 la Locomobile fu acquistata dalla Durant Motors. Sette anni dopo chiuse i battenti per le basse vendite di autovetture. Durante la seconda guerra boera, la Locomobile fornì alcuni veicoli all'esercito britannico. Per tale motivo, delle Locomobile furono le prime autovetture al mondo ad essere utilizzate in un conflitto armato.
Nel 1900 la American Bicycle Co di Toledo, nell'Ohio, creò invece la Toledo Steam Carriage, che era mossa da un motore da 6,5 hp di potenza. Nel settembre del 1901 due esemplari di questa vettura furono iscritti alla gara di durata "New York to Buffalo Endurance Contest". Uno di essi arrivò terzo nella propria categoria. Questa parte di gara venne però cancellata dopo la diffusione della notizia dell'assassinio del presidente degli Stati Uniti William McKinley. La produzione di auto a vapore Toledo terminò nel 1903, dopo di cui la compagnia iniziò a concentrarsi sulla fabbricazione di modelli a benzina sotto il nome di Pope-Toledo.
L'Endurance steam car è stata invece un'automobile a vapore costruita a Los Angeles dal 1923 al 1924. Questo modello, che era a cinque posti, era dotato di freni a disco e venne messo in vendita a 1.885 dollari.
Il primo avvenimento che decretò il declino delle auto a vapore fu l'adozione del motorino di avviamento da parte delle vetture con motore a combustione interna. Questa invenzione, che fu introdotta nel 1912 sui modelli Cadillac, rese possibile una partenza semplice ed immediata del motore a scoppio. Fino ad allora, infatti, per l'auto a vapore esisteva il vantaggio di essere "avviata con un cerino" (che accendeva il bruciatore), anche se per poi azionare il mezzo occorreva aspettare qualche minuto. L'avviamento a manovella delle prime auto a combustione interna era invece complicato, scomodo, faticoso, ed anche pericoloso. In seguito, anche l'auto a vapore ebbe l'accensione elettrica del bruciatore.
Dato che gli inconvenienti erano anche altri, il declino delle auto a vapore non si fermò. Il problema principale di questo tipo di vetture era collegato al fatto che - con la tecnologia del tempo - il motore a vapore fosse particolarmente pesante. In aggiunta, era di difficile gestione l'enorme condensatore che era continuamente intasato da gelatine carboniose prodotte dalla miscela del vapore con i liquidi lubrificanti. Infine, persisteva il problema del tempo necessario per raggiungere le condizioni operative e per far muovere l'auto partendo da condizioni fredde.
Nel 1913, l'introduzione su larga scala della catena di montaggio applicata a modelli con motore a combustione interna, decretò un cospicuo abbattimento dei costi di produzione di questo tipo di vetture. Questo, sommato agli effetti dell'adozione dell'avviamento elettrico, causò prima il declino e poi la scomparsa delle auto a vapore.
Il motore a vapore è un tipo di propulsore a combustione esterna. Pertanto differisce da quello a combustione interna per il fatto che il carburante viene bruciato fuori dal propulsore vero e proprio. Sulle autovetture con questo tipo di trazione il cuore del sistema di trazione è il generatore di vapore (o caldaia), il cui compito è quello di produrre il vapore necessario per far muovere il motore. Il vapore viene generato dal calore prodotto dalla combustione di un carburante, che avviene in un bruciatore. Per far sì che il motore poi produca movimento, il vapore deve essere generato a condizioni operative specifiche (ovvero ad una certa pressione) ed in quantità sufficiente. Dopo essere stato prodotto, il vapore in pressione viene inviato al motore vero e proprio, dove genera energia meccanica grazie al movimento dei pistoni. Come ciclo termodinamico, il motore a vapore descrive un ciclo di Rankine. 
Sulle auto a vapore dell'inizio del XX secolo la caldaia rappresentava il componente di maggior peso della vettura. Questo peso era superiore a quello generato dal gruppo formato dal cambio e dalla frizione dei veicoli con motore a combustione interna. Grazie infatti alla grande coppia che era fornita a tutti i regimi, il propulsore a vapore era connesso direttamente alle ruote motrici senza l'utilizzo dei due componenti meccanici citati. Le automobili con questo tipo di trazione, una volta che la pressione operativa era raggiunta, potevano infatti essere avviate con una considerevole accelerazione perché l'energia era immagazzinata in caldaia grazie al vapore, e quindi la potenza era erogabile in pieno in qualunque momento e a qualsiasi regime. Oltre a ciò, anche le grandi ventole di raffreddamento associate al propulsore a vapore pesavano più del cambio e della frizione delle auto con motore a combustione interna. Quindi, nel complesso, questo maggior peso annullava il vantaggio che aveva il propulsore a vapore di funzionare senza il cambio (ad auto immobile il motore era fermo, e quindi non sprecava energia con la rotazione in folle). Dalla massa superiore, conseguiva anche il fatto che le vetture a vapore fossero, di norma, globalmente più pesanti delle auto con motore a combustione interna, e quindi la loro conduzione richiedeva più attenzione da parte del guidatore. 
Un'altra restrizione importante del motore a vapore dei modelli di inizio XX secolo era il rifornimento d'acqua per la caldaia. All'epoca, infatti, il liquido citato doveva essere trasportato e aggiunto frequentemente perché le vetture prodotte fino ai primi anni del XX scaricavano il vapore nell'atmosfera. Per evitare questi frequenti rabbocchi, sui modelli successivi, venne installato un condensatore, cioè un'ulteriore apparecchiatura piuttosto ingombrante, pesante e che dava anche molti inconvenienti, il cui scopo era quello di condensare e riciclare il vapore esausto. Il condensatore aveva l'aspetto del radiatore delle auto a combustione interna ma, rispetto ad esso, aveva delle dimensioni maggiori che erano dovute al tenore dello scambio termico; quest'ultimo, infatti, doveva essere - oltre che maggiore - anche più veloce. Oltre ad essere molto voluminoso, il condensatore doveva essere posto esposto all'aria a causa dell'ingente sottrazione di calore che doveva realizzare. La stessa cosa non era necessaria per il motore vero e proprio che, anche in virtù delle sue limitate dimensioni e del fatto che fosse connesso con semplici tubazioni alla caldaia ed al condensatore, era invece posto nella posizione più comoda per l'azionamento delle ruote motrici, ad esempio sotto il pianale.
Oltre a quelli menzionati, per le auto a vapore dei primi anni del XX secolo c'era però un altro grande problema: il tempo necessario per raggiungere le condizioni operative. Serviva infatti oltre un minuto per ottenerle e per far sì che il motore si avviasse. Per risolvere questa limitazione, sui modelli prodotti in seguito fu sviluppato un tipo di caldaia dove i tempi di raggiungimento della temperatura di esercizio erano molto più brevi rispetto a quelli di una tradizionale, dato che in essa veniva scaldata una piccola quantità di acqua. Quest'ultima forniva infatti al propulsore l'energia sufficiente per far partire il veicolo prima che venisse scaldata l'intera quantità di liquido. Sulle automobili a vapore Doble più recenti era presente anche un sistema di accensione del bruciatore che funzionava a gasolio e che velocizzava ulteriormente questa fase.
L'automobile a vapore aveva però molti vantaggi. Il motore (esclusa la caldaia) era infatti molto più piccolo e leggero di quello a combustione interna. Era anche meglio adatto a girare ad una velocità più elevata e richiedeva una trasmissione più semplice rispetto a quella richiesta da una vettura con motore a combustione interna dato che mancavano, come già accennato, il cambio di velocità e la frizione. L'auto era inoltre molto più silenziosa anche senza marmitta (nel motore non si verificavano infatti degli "scoppi"). Un altro indubbio vantaggio del motore a vapore, oltre alla silenziosità, era che in tale propulsore la combustione era continua. Quindi, il bruciatore poteva essere configurato in modo tale da avere una combustione ottimale minimizzando l'inquinamento atmosferico grazie alle basse emissioni di monossido di carbonio, di ossidi di azoto e di idrocarburi incombusti negli scarichi.
Dopo essere scomparse dal mercato per decenni, le automobili con questo tipo di trazione sono ricomparse, nello stadio di prototipo, nella seconda metà del XX secolo. Il motore a vapore, infatti, se prodotto con tecnologie moderne, presenta molte caratteristiche che potrebbero renderlo valido come sistema di propulsione alternativa.
La novità principale dei motori a vapore contemporanei, rispetto a quelli dell'inizio del XX secolo, è quella della riduzione del peso dei componenti che costituiscono il sistema di propulsione. Grazie al progresso tecnologico, è stato infatti possibile rendere modeste le dimensioni del generatore di vapore e del condensatore. Ciò è stato ottenuto riducendo drasticamente la massa del fluido di lavoro (l'acqua), aumentando la superficie di scambio termico e migliorando l'efficienza del generatore. Le strumentazioni moderne rendono agevole la possibilità di regolare la combustione e l'alimentazione dell'acqua. Di conseguenza, è possibile ottenere del vapore in condizioni operative molto accurate (in altri termini, lo si può ottenere ad una temperatura e ad una pressione molto precise). Sistemi di rilevamento strumentale possono anche rendere veloce l'adattamento dei parametri operativi a quelli ottimali, che sono legati, tra l'altro, anche alle condizioni di guida. Con l'avanzamento della tecnologia, questo tipo di propulsore non è più affetto dal problema del tempo necessario per l'avvio, che è infatti diventato di pochi secondi.
Il motore a vapore è tecnicamente molto più svincolato dalle caratteristiche del combustibile usato di quanto lo sia quello a combustione interna. La combustione continua (non "a scoppi"), controllata strumentalmente e condotta in maniera ottimale, oltre a ridurre al minimo l'inquinamento, permette anche l'uso di vari combustibili ecocompatibili con le vigenti norme antinquinamento (ad esempio, oli vegetali grezzi, alcoli, ecc.). In aggiunta, rispetto a quelli a combustione interna, i motori a vapore forniscono un rendimento superiore e non necessitano, come già accennato, di una trasmissione complessa. Quando l'auto è ferma, ad esempio ad un semaforo, la caldaia funziona in modalità "stand-by" (ovvero nelle condizione di mantenimento di temperatura e pressione del vapore) ed il motore è fermo; per tale motivo il propulsore, a differenza del motore a combustione interna, consuma pochissima energia e non produce rumore.
Di fatto, nei moderni motori a vapore, non esiste più una "caldaia" nel senso comune del termine: il generatore di vapore consiste in una serie di evaporatori che sono costituiti da fasci di tubi molto sottili, oppure da altri dispositivi ad elevatissima superficie di scambio che contengono pochissima acqua. L'acqua ed il vapore sono contenuti in un circuito ermeticamente sigillato e quindi non è necessario il benché minimo rabbocco di fluido di lavoro. Come per tutti i circuiti chiusi, il fluido utilizzato è un prodotto tecnico puro, e pur trattandosi di acqua, questa non è acqua comune, è infatti depurata, demineralizzata e degasata.
Visto che nei motori a vapore moderni si è fatto largo uso di materiali speciali, viene reso inutile l'uso di lubrificanti convenzionali ricavati dal petrolio. La loro funzione lubrificante è infatti svolta in modo eccellente dal fluido di lavoro stesso, sia sotto forma di acqua sia sotto forma di vapore. Nel motore a vapore, l'olio minerale di lubrificazione è stato in passato il principale motivo di danni, inaffidabilità e malfunzionamenti. Esso, infatti, dopo essersi emulsionato con l'acqua e col vapore, veniva a contatto con le superfici roventi e si carbonizzava rapidamente. I residui carboniosi e le emulsioni gelatinose depositati sulle superfici di scambio danneggiavano la trasmissione del calore, ed otturavano i tubi del condensatore, costringendo a continui ed onerosi interventi di manutenzione, rendendo in ultima analisi la gestione costosa ed inaffidabile.
In seguito alla crisi energetica del 1973 la Saab mise a punto un progetto - iniziato l'anno successivo sotto la guida di Ove Platell - che fu finalizzato alla realizzazione un'auto a vapore. Fu costruito un prototipo che possedeva una caldaia costituita da un circuito multi-parallelo di tubi sottili aventi un diametro interno di circa un millimetro. Questo generatore di vapore produceva una potenza di 250 hp ed aveva le dimensioni di una batteria per automobili. Per poter permettere al prototipo un avvio immediato, venne previsto un sistema propulsivo ausiliario ad aria compressa. Il motore a vapore di questo veicolo era dotato di nove cilindri. 
Tra il 1973 ed il 1974 il designer inglese Peter Pellandine produsse in Australia - con marchio Pellandini Cars - la sua prima vettura a vapore. Il progetto era frutto di un contratto con il governo dell'Australia Meridionale. Il telaio e la monoscocca del veicolo erano in fibra di vetro, mentre la meccanica era basata su quella della Morris 1100 e della Mini. Nel 1977 Pellandine, dopo essere tornato in patria, costruì una seconda vettura a vapore, la Pelland Mark II Steam Car, questa volta con marchio Pelland Engineering. Il motore di quest'ultimo prototipo, che aveva configurazione a W, era a tre cilindri a doppia azione.
Negli anni novanta del XX secolo, una consociata del gruppo Volkswagen operante nel settore di ricerca e sviluppo, la Enginion AG, progettò e realizzò un motore a vapore chiamato "ZEE" (acronimo di "Zero Emissions Engine", cioè "motore a zero emissioni"), che produceva 220 hp di potenza. Questo propulsore erogava vapore quasi istantaneamente senza l'utilizzo di fiamma libera e non aveva bisogno di oli lubrificanti, dato che per questo scopo era utilizzato il vapore stesso. Le camicie dei cilindri erano realizzate in materiale ceramico. Questo propulsore era inoltre caratterizzato da emissioni inquinanti molto basse e da un rendimento superiore a quello dei comuni motori a combustione interna. Comunque, la Enginion AG si rese conto che il mercato non era pronto per le auto a vapore, e preferì procedere allo sviluppo del motore "Steamcell", ovvero di un generatore di energia e di calore (cogenerazione) basato su un principio analogo. Infatti, la compagnia non riuscì a convincere nessuna azienda a produrre in serie il proprio motore a vapore.
All'inizio del XXI secolo, Harry Schoell ha realizzato in via sperimentale il motore vapore Cyclone. Questo propulsore, che è in grado di partire da freddo in una decina di secondi e di entrare a regime in circa un minuto, è caratterizzato da emissioni inquinanti particolarmente basse. Il motore Cyclone, che è stato prodotto in seno alla "Cyclone Power Technologies", ha un rendimento del 46% e possiede una camera di combustione centrifuga, da cui il nome.
Il 25 agosto 2009 la British Steam Car Challenge batté il record di velocità terrestre valido per i veicoli a vapore. Questo primato resisteva dal 1906 quando fu registrato, come già accennato, dalla Stanley Rocket. Il nuovo record, che fu di 225,055 km/h, venne realizzato alla Edwards Air Force Base, nel deserto del Mojave, in California. La vettura fu guidata da Charles Burnett III. Dato che questi primati di velocità terrestre sono basati sulla media di due passaggi percorsi in direzioni opposte in un periodo di tempo di un'ora, la velocità massima raggiunta e registrata nel record citato fu ottenuta considerando i 219,037 km/h del primo passaggio ed i 243,148 km/h del secondo. Il giorno stesso, il record fu confermato dalla FIA. Il giorno successivo, Don Wales, nipote di Malcolm Campbell, fece un nuovo tentativo con la stessa vettura raggiungendo una velocità media record di 238,679 km/h. Il primato fu battuto nuovamente percorrendo due partenze consecutive calcolate, questa volta, sulla distanza di un chilometro. Anche questo record fu registrato dalla FIA.
(EN) Wise David Burgess, Locomobile: British Steam-Car Pioneers, London, World of Automobiles, 1974.
(FR) Jean-Marc Combe e Escudier Bernard, L'Aventure scientifique et technique de la vapeur, Parigi, Editions du CNRS, 1986, ISBN 2-222-03794-8.
(EN) G.N. Georgano, Cars: Early and Vintage, 1886-1930, Londra, Grange-Universal, 1985.
(EN) L.J.K. Setright, Steam: The Romantic Illusion, a cura di Tom Northey, Londra, Orbis, 1974.
(EN) Sito web dedicato alle Stanley Steamers con informazioni tecniche riguardo al motore a vapore, su stanleymotorcarriage.com.
(EN) Registro on-line delle Stanley Steamers esistenti, su StanleyRegister.net.
(EN) Club statunitense dedicato alle automobili a vapore, su steamautomobile.com.
L'autostrada A90, nota principalmente come Grande Raccordo Anulare (abbreviato in GRA), è l'autostrada tangenziale, senza pedaggio, che circonda anularmente il centro della città di Roma. È caratterizzato da un tracciato circolare chiuso e senza discontinuità, a doppio senso di marcia con almeno 3 corsie per carreggiata, un diametro medio di circa 21 km e una lunghezza di 68,223 km. Il GRA è gestito direttamente dall'ANAS e percorso giornalmente da circa 160 000 veicoli (58 milioni l'anno), risultando tra le autostrade italiane con il più alto volume di traffico. Assieme alla tangenziale Est di Roma, alle vie consolari e a via Cristoforo Colombo è una delle più importanti arterie della Capitale.
Il GRA è un'arteria di importanza critica per la viabilità cittadina della Capitale; il traffico si mantiene molto sostenuto durante la maggior parte della giornata con frequenti rallentamenti e ingorghi. Le cause di ciò sono molteplici: il gran numero di veicoli, con una media di 160 000 attraversamenti giornalieri (una punta massima di 168 401 veicoli fu registrata il 24 marzo 2017); l'insufficiente capacità di afflusso e deflusso di alcuni svincoli molto utilizzati, ad esempio quelli di Via Pontina e di Via Tiburtina; la presenza di entrate (e delle relative corsie di accelerazione per l'immissione) a brevissima distanza dalle uscite: in questo modo, gli automobilisti che devono lasciare il GRA sono costretti a condividere le stesse corsie (quelle più a destra) con gli automobilisti che vi si immettono, con importanti ripercussioni sulla scorrevolezza del traffico.
Il tratto più critico è quello del quadrante sud ed est, tra le uscite A91-Fiumicino e Tiburtina, corrispondente alla zona a più alta densità abitativa e di svincoli della città. Secondo una statistica del 2007 il GRA è al quinto posto delle autostrade con il più elevato rapporto tra incidenti stradali e numero di chilometri, con 18 morti e oltre 1000 feriti ogni anno.Uno studio compiuto dall'ACI ha evidenziato come, nel 2009, il tratto del GRA tra il km 20 e il km 65 risulti al primo posto tra le autostrade e tangenziali italiane per tasso di incidenti.I costi di manutenzione e gestione del GRA ammontano a circa 11 milioni di euro l'anno.
È noto come il nome dell'autostrada sia in realtà un eponimo ufficioso dell'ingegner Eugenio Gra, il principale ideatore e sostenitore dell'opera, nonché direttore generale dell'ANAS all'epoca della realizzazione. L'apporto di Gra fu di tale rilevanza da divenire consuetudine che tutti coloro coinvolti nel progetto si riferissero alla strada, nelle fasi di progettazione e costruzione, con la denominazione informale «Il Gra».
Per mantenere tale nomenclatura fu quindi studiato ad arte il nome Grande Raccordo Anulare in modo che l'acronimo inverso corrispondesse al cognome dell'ingegnere.
A90: è la sigla di classificazione ufficiale tra le autostrade italiane, largamente utilizzata in risorse online come Google Maps e Bing Maps. Tuttavia questa denominazione, assegnata nel 1999, è sconosciuta ai più e, a inizio 2018, non ancora sistematicamente utilizzata nella segnaletica stradale, ove sono prevalenti le denominazioni estese o abbreviate. Queste non seguono una particolare convenzione, comparendo alternativamente nelle seguenti forme: A GRA, A G.R.A., G.R.A. o GRA, Grande Raccordo Anulare, autostrada del Grande Raccordo Anulare o semplicemente Raccordo Anulare.
circonvallazione Settentrionale (da via Aurelia a via Nomentana), circonvallazione Orientale (da via Nomentana a via Appia Nuova), circonvallazione Meridionale (da via Appia Nuova al ponte di Spinaceto) e circonvallazione Occidentale (dal ponte di Spinaceto a via Aurelia, rispettivamente dal km 61,2 al km 71,85); queste sono le denominazioni ufficiali nella odonimia di Roma, adottate con delibera 201 del Consiglio Comunale del 22 febbraio 1952 quando il GRA non era ancora un'autostrada, e tuttora utilizzate in alcune mappe stradali (ad esempio nell'inserto delle Pagine Gialle Tuttocittà) e nelle targhe odonomastiche della città.
E80: è il percorso dorsale ovest-est Lisbona-Gürbulak (confine di stato tra Turchia e Iran), secondo la classificazione della rete stradale internazionale europea che, per quanto riguarda il GRA, comprende il tratto tra l'A24 Roma-L'Aquila-Teramo e l'A91 Roma-Fiumicino.
il Raccordo: così è comunemente chiamato dagli abitanti di Roma, oltre a essere un'abbreviazione colloquiale frequentemente utilizzata dai media, specie nei notiziari sul traffico.
L'inizio del GRA è posto convenzionalmente all'intersezione con la via Aurelia, cui corrisponde l'uscita 1. Le progressive chilometriche si susseguono da qui in senso orario (la carreggiata interna).
Sono presenti 44 svincoli (in media uno ogni circa 1,55 km), di cui 33 numerati a fine anni novanta. È comunque tuttora prevalente l'abitudine, specie fra i romani, di riferirsi alle uscite con il nome della strada incrociata (es. "uscita Salaria" in luogo di "uscita 8").
Altra caratteristica significativa, assente nelle autostrade a pedaggio, è la presenza di alcuni svincoli di inversione di marcia.
Contrariamente alla maggior parte delle autostrade tangenziali italiane, dove gli alti livelli di traffico hanno richiesto l'adozione di limiti di velocità particolari (110 o anche 90 km/h; 80 km/h sulla Tangenziale di Napoli), sul GRA sono applicati i limiti standard previsti dal vigente Codice della strada, ovvero (salvo eccezioni o diverse indicazioni):
130 km/h sulla maggior parte del tracciato principale (110 km/h in caso di condizioni atmosferiche avverse) con l'ulteriore indicazione, in alcuni tratti, di velocità minima consentita di 90 e 60 km/h rispettivamente nella corsia di marcia centrale e di destra;
110 km/h in alcune gallerie e tratti adiacenti (ad esempio: Cassia, Appia Antica, Parco di Veio I e II);
Sulla maggior parte degli svincoli sono presenti due ingressi e due uscite, una coppia da e verso il centro cittadino, l'altra da e verso destinazioni esterne all'anello. Vi sono alcune eccezioni, dovute a limitazioni territoriali o scelte progettuali. Ad esempio:
Via di Boccea è accessibile direttamente in uscita solamente dalla carreggiata interna; l'uscita in carreggiata esterna è accessibile solamente utilizzando gli svincoli Via di Casal del Marmo o Via della Maglianella.In entrata è accessibile solamente utilizzando gli svincoli Via di Casal del Marmo o Via della Maglianella.
Via Cristoforo Colombo ha un ingresso solo sulla carreggiata esterna del GRA (per accedervi dalla carreggiata interna occorre invertire la marcia allo svincolo Pontina in direzione EUR).
Uffici finanziari presenta una sola uscita (dalla carreggiata interna; in corsia esterna è in comune con lo svincolo La Rustica), e un solo ingresso (in carreggiata esterna).Per ottimizzare i flussi di traffico alcuni svincoli sono raggruppati in bretelle autostradali (complanari e separate rispetto al tracciato principale), cosicché può capitare di imbattersi in cartelli che ne indicano più di uno contemporaneamente; grazie a queste corsie supplementari, in alcuni tratti il GRA arriva ad avere fino a sei corsie per senso di marcia, oltre a quelle di emergenza.
Tra la Cassia Veientana e Via della Bufalotta (con una breve discontinuità, in entrambe le carreggiate, all'altezza dello svincolo di Castel Giubileo).
Tra la A91 Roma-Fiumicino e Casal Lumbroso, la più lunga (circa 7 km) quasi tutta a 2 corsie per senso di marcia, ove sono attestate le uscite dalla 30 alla 33.
Gli svincoli del Grande Raccordo Anulare furono per lungo tempo privi di una numerazione progressiva, introdotta solo alla fine degli anni novanta, contestualmente ai lavori di ampliamento in occasione del Giubileo del 2000.
A settembre 2016, pur con i lavori di costruzione della terza corsia conclusi da tempo, la numerazione sulla segnaletica presenta alcune omissioni o incoerenze. Ciò è dovuto principalmente alla mancata numerazione degli svincoli costruiti dopo tale data o ritenuti secondari.
Via Marchetti/Centro Direzionale AlitaliaLe incoerenze sono particolarmente evidenti nel quadrante nord-ovest, oggetto di profondi lavori di ampliamento, ove sono presenti numerosi svincoli non numerati, oltre a incongruenze nella successione numerica. Ad esempio, l'uscita Cassia (precedentemente uscita 3, numerazione riassegnata dal 2006 alla nuova uscita Casal del Marmo) e l'uscita Ospedale Sant'Andrea (2006) non sono numerate e si trovano tra l'uscita Trionfale (aperta dal 2007, cui è stato assegnato il numero 4) e Cassia Veientana (numero 5).
Non è chiaro allo stato attuale se l'intera numerazione sarà mantenuta tale, sottoposta a un riordinamento totale o piuttosto a una parziale revisione (utilizzando ad esempio suffissi quali bis, ter oppure a, b come in altre strade).
La numerazione, inoltre, non segue distinzioni negli svincoli con uscite multiple, non consentendo pertanto di identificare univocamente, in un'indicazione stradale, la corretta rampa di uscita.
Va inoltre sottolineato che la numerazione degli svincoli non è normata dal codice della strada.
La genesi del GRA si colloca nel periodo dell'immediato dopoguerra, all'indomani della nascita della Repubblica Italiana.
Con un decreto del ministro Giuseppe Romita, il 27 giugno 1946 venne istituita l'ANAS, Azienda Nazionale Autonoma delle Strade Statali (oggi ANAS S.p.A.), nata sulle ceneri dell'AASS (Azienda Autonoma Statale della Strada), e fu scelto come direttore generale Eugenio Gra.
Il compito della nuova azienda era duplice: da un lato si doveva procedere con la riparazione di oltre 20 000 km di strade e opere viarie distrutte o danneggiate dagli eventi bellici, dall'altro era necessario un sostanziale piano di sviluppo dei trasporti per dare uno slancio alla ripresa economica.
In questo periodo di ferventi attività di ricostruzione post-bellica un numero consistente di progetti di sviluppo edilizio e dei trasporti furono realizzati con evidente risolutezza. Tra questi vi era lo schema progettuale dello stesso Gra, approvato dal Consiglio Superiore dei Lavori Pubblici e dal nuovo Consiglio di amministrazione dell'ANAS il quale prevedeva, fra l'altro, una Nuova strada di circonvallazione della città di Roma che avrebbe collegato tutte le vie consolari della capitale con un tracciato a scorrimento veloce, privo ove possibile di intersezioni a raso (ma nel primo tracciato a due corsie la gran parte lo furono), e quanto più possibile equidistante dal centro cittadino.Il progetto riprendeva ed espandeva la metodologia della viabilità tangenziale, introdotta a Roma dal Piano regolatore del 1909 di Edmondo Sanjust di Teulada, il quale per primo regolamentò l'espansione della città fuori dalle Mura aureliane, prevedendo una strada di circonvallazione larga 60 metri e lunga circa 25 km che oggi corrisponde pressappoco al tracciato della tangenziale Est, di Viale del Foro Italico (nota ai romani anche come L'Olimpica) e della Circonvallazione Gianicolense. La razionalizzazione dei flussi di traffico al di fuori del centro storico si dimostrò particolarmente necessaria per Roma, la cui conformazione radiale delle vie consolari provoca frequenti congestioni stradali, aggravate da una rete viaria inadeguata ad accogliere alti flussi di traffico e difficilmente ampliabile.
Il GRA fu un'opera che fece parlare molto di sé, fin da prima dell'inizio dei lavori, trattandosi, fra l'altro, di una tra le prime applicazioni pratiche della Legge Urbanistica numero 1150 del 17 agosto 1942, che regolamentava l'attuazione di opere sistemiche di interesse cittadino nel territorio del Comune.
Se la circonvallazione di Sanjust si prefiggeva di integrarsi nel tessuto urbano, costituendone non solo il supporto alla circolazione stradale ma anche il vero e proprio confine cittadino, il GRA si spingeva ben oltre, con un tracciato stradale, per l'epoca, decisamente lontano dalla città e lungo quasi il triplo.Sul progetto e sui suoi fautori giunsero forti critiche, da parte di urbanisti, politici e di buona parte dell'opinione pubblica, ulteriormente inasprite dalla particolare situazione sociale ed economica che la città stava vivendo: Roma era appena uscita da un conflitto estenuante che aveva lasciato segni profondi. La popolazione pensava soprattutto a soddisfare i suoi bisogni primari, c'era penuria di alloggi, di servizi, di lavoro; la ricostruzione, sebbene avviata, procedeva lenta e faticosa.
Da più parti ci si interrogò sulla reale necessità di quest'opera e furono sollevate numerose obiezioni: si diceva fosse lunga, troppo costosa, che non rispecchiasse i reali bisogni della città, che fosse troppo lontana dalla città per risultare in qualche modo utile, che non avrebbe migliorato sostanzialmente il problema della disoccupazione nonostante le maestranze impiegate per la costruzione (circa 4500 operai), che era oltremodo sproporzionata per il traffico stradale dell'epoca. Qualcuno ipotizzò addirittura che il GRA fosse la "chiave di volta" di un piano di lottizzazione da parte di gruppi di potere, con la complicità dei governi dell'epoca.
Alla fine degli anni quaranta le aree attraversate dal raccordo erano ben oltre il limite della città edificata, in pieno Agro Romano, totalmente sgombre né destinate ad altri scopi. Ciò spiega la ragione per cui fu possibile, grazie all'ampia discrezionalità, oltre che all'orografia favorevole, disegnare un percorso quasi perfettamente circolare, che coincideva ampiamente con la circonferenza delimitante i terreni da sottoporre a bonifica, identificati dalla legge del 1878 nota come della bonifica dell'Agro Romano.Il centro dell'anello fu posto sul Miliario aureo dell'Urbe antica, nei pressi del Foro Romano, a distanza di poco più di 11 km (il settimo miglio) dalla circonferenza del tracciato. I lavori ebbero inizio il 25 ottobre 1946.Nelle intenzioni originali, considerate le dimensioni contenute di Roma, il Raccordo Anulare aveva la funzione primaria di evitare l'attraversamento del centro cittadino al traffico di passaggio, più che di fornire una viabilità di circonvallazione per raggiungere le sue diverse zone in tempi più rapidi, tant'è che fu originariamente progettato e realizzato a due corsie su singola carreggiata, privo delle caratteristiche peculiari di un'autostrada. Ciò è evidente, ad esempio, dalla diversa architettura e altimetria dei ponti dell'attraversamento nord del Tevere. Il primo, il ponte storico della diga della centrale idroelettrica di Castel Giubileo, fu aperto nel 1951, il successivo fu costruito negli anni settanta. Differenze analoghe sono riscontrabili anche sui ponti dell'attraversamento meridionale del fiume.
Ci vollero diversi anni dalla sua inaugurazione (quando il boom economico e l'enorme espansione urbanistica della città determinarono un aumento esponenziale del traffico automobilistico) perché si evidenziasse l'utilità di un'opera altrimenti molto criticata. L'incremento del trasporto su gomma trasformò il Raccordo in una struttura fondamentale non solo per la viabilità, ma anche (nel bene e nel male) per i futuri piani di espansione della città, costituendo da questo momento in avanti il protagonista dei successivi Piani Regolatori.
Il primo tratto (Via Appia - Via Aurelia) fu inaugurato il 7 agosto 1951, a cui seguirono:
1955: tratto Via Tiburtina - Via Appia.In cinque anni fu quindi completato circa il 75% del tracciato; fu l'inizio di un costante numero di avvenimenti che lo riguardarono, sia su scala nazionale che locale, a partire dall'inizio del decennio successivo: il 10 settembre 1960 si corse la maratona delle XVII Olimpiadi di Roma e il tratto del GRA tra Via Cristoforo Colombo (km 20,300 della corsa) e Via Appia Antica (km 30,750) fu incluso nel tracciato; gli atleti lo percorsero in senso antiorario, sulla costruenda corsia esterna, per un totale di 10,450 km.Nel decennio in corso le attività di ricostruzione e di sviluppo procedettero sempre più serrate. Si evidenziò chiaramente nelle scelte politiche la volontà di privilegiare il trasporto su gomma. La premessa fu costituita dal programma emanato nel 1952 dall'allora ministro dei Lavori Pubblici Salvatore Aldisio, in cui si ravvisava la necessità di costruire nuove autostrade e ampliare quelle esistenti, concretizzatosi, pochi anni dopo, nella legge nº 463 del 21 maggio 1955 (più nota come "Legge Romita") e nell'annesso Piano Autostradale Nazionale.
Le autostrade previste per Roma erano quattro, le cui più importanti e prioritarie furono la A1 Roma-Milano e la A2 Roma-Napoli, per le quali fu deciso che i rispettivi tracciati iniziassero e terminassero sul GRA, evitando al traffico autostradale l'attraversamento del centro cittadino.Fu evidente che il tracciato a singola carreggiata del GRA non poteva bastare ad accogliere l'intenso traffico previsto, e vari raddoppi di carreggiata furono messi in cantiere a stretto giro. Pochi anni dopo l'entrata in esercizio, nel 1962, stesso anno dell'inaugurazione della A2, fu inaugurato il primo tratto a 4 corsie con standard autostradali, tra Via Salaria e Via Tuscolana.Nello stesso anno venne promulgato il Piano Regolatore Generale, il primo grande tentativo di riassetto urbanistico post-bellico di Roma.
Il principale obiettivo del piano era un ambizioso progetto noto come Sistema Direzionale Orientale o SDO (mai realizzato) di riorganizzazione e ricollocazione delle infrastrutture direzionali della città fuori dal centro storico.
Fu individuata una vasta area a est del centro, destinata a ospitare ministeri e uffici. La zona avrebbe dovuto essere servita da una superstrada, chiamata Asse Attrezzato, che si originava come prolungamento da nord dell'A1 Roma-Firenze e, tramite una penetrazione urbana, si sviluppava attraverso un tracciato secante al GRA, fino a innestarsi su Via Cristoforo Colombo.
Il GRA avrebbe dovuto costituire una struttura di viabilità essenziale al progetto e, per questa ragione, il P.R.G. ne prevedeva il potenziamento, nel quadrante orientale.
Il settore occidentale, invece, non sembrava costituire una priorità, tant'è che richiese quasi 20 anni per essere costruito. Il piano regolatore ne prevedeva comunque il completamento, con una carreggiata ridotta (dall'autostrada Roma-Fiumicino in poi) e soprattutto la costruzione di una superstrada (mai realizzata) che doveva costituire il prolungamento del GRA, partendo dalla Via Cassia per terminare sulla Via Aurelia, all'altezza di Passoscuro. Il GRA avrebbe assunto in questo modo una singolare conformazione a ferro di cavallo. Ma, contrariamente a quanto previsto, questi progetti rimasero solo sulla carta e si concretizzò, invece, l'ultimazione del tratto finale, quello tra Via Aurelia e Via Flaminia (quadrante nord-ovest), realizzato direttamente con standard autostradali (la classificazione del GRA in autostrada ebbe inizio nel 1969). Gli ultimi 6 chilometri di tracciato, tra Via Cassia e Via Flaminia furono inaugurati il 16 settembre 1970 da Ennio Chiatante, presidente dell'ANAS. Dopo 19 anni, i lavori erano finalmente completati e l'anello chiuso e pienamente operativo.
Fino alla costruzione del tunnel dell'Appia Antica questo è stato l'unico tratto del GRA a contemplare una brevissima galleria naturale (66 metri, a doppia canna), che sottopassa Via Cassia.
Negli anni settanta proseguirono i lavori per il raddoppio di carreggiata e l'adeguamento agli standard autostradali nel quadrante occidentale. Il termine dei lavori, con il raddoppio del Ponte di Castel Giubileo, e la riclassificazione dell'intero tracciato in autostrada avvennero nel 1979.
Il GRA fu sottoposto negli anni a varie opere di ammodernamento e ampliamento per rispondere al costante aumento del traffico.
I lavori per la terza corsia ebbero inizio nel 1983 sul tratto tra gli svincoli dell'A91 Roma-Fiumicino e Casal Lumbroso (quadrante ovest, sud-ovest). Fu inoltre costruita una viabilità complanare, consistente in due carreggiate esterne di due corsie ognuna, allo scopo di snellire il traffico in corrispondenza degli svincoli. Gli altri lavori furono:
21 luglio 1988: apertura della bretella autostradale Fiano-San Cesareo. Pur non direttamente correlata con la viabilità del GRA, quest'opera ebbe un'importanza strategica poiché fu costruita per rispondere alla doppia esigenza di abbreviare la distanza tra Firenze e Napoli e dirottare l'intenso traffico stradale non diretto a Roma (stimato all'epoca in circa 30 000 attraversamenti giornalieri) che, in precedenza, si riversava sul tratto orientale del raccordo.
anni novanta: costruzione della terza corsia fra gli svincoli di Via Nomentana e Via Prenestina (quadrante nord-est, est).
anni novanta: terza corsia fra gli svincoli di Via Ardeatina e Via Pontina (quadrante sud).Al termine di questo primo blocco di lavori, nel 1997, la terza corsia era presente su circa 33 km (poco meno del 50% della sua estensione), pur con delle importanti discontinuità, soprattutto nel quadrante orientale.
La costruzione della terza corsia fu inoltre l'occasione per colmare una carenza significativa: il raccordo anulare era stato, fino a quel momento, del tutto sprovvisto di aree di servizio e distributori di carburante. Durante gli ampliamenti fu prevista quindi l'area di servizio Pisana, la prima a essere inaugurata, tra gli svincoli Pisana e Casal Lumbroso.
In occasione del Giubileo del 2000 furono realizzati una serie di ampliamenti rilevanti, al termine dei quali circa 50 km continui del tracciato presentavano almeno 3 corsie. I tratti interessati furono:
fra Castel Giubileo e Via Nomentana (quadrante nord). I lavori relativi a questo tronco inclusero la ricostruzione dello svincolo di immissione della A1 Diramazione Nord, che fu predisposto per la costruzione di un tronco di penetrazione urbana della A1 fino al Viadotto Giuseppe Saragat ma mai realizzato (che avrebbe dovuto costituire il terminale nord dell'Asse Attrezzato).
fra gli svincoli di Via Tuscolana e Via Laurentina (uno dei tratti notoriamente più trafficati), con la realizzazione del doppio tunnel dell'Appia Antica sottopassante l'omonima monumentale strada consolare e le zone limitrofe, adibite a parco regionale nel 1988. In precedenza l'Appia Antica veniva separata in due tronconi, senza possibilità di attraversamento, dal tracciato del Raccordo. Per questo tratto si rese inoltre necessaria la costruzione di una variante della corsia interna tra le uscite di Via Tuscolana e Via Appia, poiché la presenza di diversi fabbricati commerciali (principalmente rivendite di materiali da illuminazione) costruiti a ridosso della carreggiata rese impossibile l'allargamento in loco. Questo tratto fu ironicamente soprannominato "la variante lampadari" ed è privo della corsia di emergenza, nonostante non vi fossero impedimenti di spazio per la sua costruzione. I piani originari, approvati dopo lunghe discussioni, prevedevano che la variante fosse provvisoria (onde garantire la terza corsia per l'inizio del Giubileo), per poi demolire gli esercizi abusivi e ricostruire la corsia definitiva sulla stessa sede stradale (e declassando la variante provvisoria a viabilità locale). Tale piano, previsto entro 5 anni dalla conclusione del Giubileo, non ha mai trovato attuazione.
fra Via Laurentina e l'A91 Roma-Fiumicino. Per questo tratto di raccordo fu costruito un nuovo ponte sul Tevere, utilizzato per la corsia esterna. Il più vecchio degli altri due preesistenti, il ponte di Mezzocammino è una delle poche opere sopravvissute al succedersi dei lavori di ampliamento. Inizialmente unico attraversamento sul Tevere della carreggiata singola, poi corsia interna, dopo una ristrutturazione conclusasi nel 2003, è utilizzato come corsia di immissione dallo svincolo della Via del Mare verso la nuova corsia interna; inoltre è dichiarato monumento e vi è stata apposta una targa commemorativa. Il ponte più recente fu allargato e riutilizzato come corsia interna. L'estensione ha richiesto l'utilizzo di ampi giunti longitudinali metallici per tutta la sua lunghezza; il rischio dovuto alla ridotta aderenza sul bagnato ha richiesto l'adozione di limiti di velocità particolari, in caso di pioggia, segnalati da un apposito cartello: 50 km/h sulla corsia di marcia laterale, 70 km/h sulla corsia centrale, 90 km/h sulla corsia di sorpasso.
Nel 2002 ebbero inizio i lavori per la costruzione della terza corsia nel quadrante nord-ovest, fra gli svincoli Aurelia e Castel Giubileo.
Le opere in cantiere furono fra le più complesse nell'ambito delle attività di ammodernamento del GRA, con circa 3 chilometri su 18,5 realizzati in variante di tracciato, numerose varianti altimetriche, tratti in galleria artificiale o naturale e viadotti. Tra le opere più rilevanti sono da menzionare:
Nuova galleria di Selva Candida (circa 1 km), realizzata allo scopo di ricostruire la continuità urbanistica dei quartieri di Selva Candida e Palmarola, precedentemente separati dal vecchio tracciato di superficie.
Variante di tracciato più settentrionale e a quota più bassa di circa 20 m tra la galleria Volusia e lo svincolo Trionfale, realizzata allo scopo di recuperare la continuità paesaggistica della Riserva Naturale dell'Insugherata e di eliminare un tratto di strada reso insidioso da una brusca variazione altimetrica in curva. Tra i nuovi manufatti vi furono galleria Cassia (la cui sezione stradale di 18,50 m è la più larga tra i tunnel italiani) e il viadotto Quarto degli Ebrei.
Nuovo ponte sul Tevere, costruito con struttura mista acciaio-calcestruzzo, strutturalmente continuo su tre luci, la centrale di 102 metri, le laterali di 67 metri ciascuna.
Nuove gallerie Parco di Veio I e II, Villa Romana, Acqua Traversa, Trionfale e Volusia.Il completamento delle opere, non senza ritardi e contrattempi, si svolse progressivamente in un arco di 9 anni:
9 febbraio 2006: inaugurazione di 14 km tra lo svincolo con la Via Aurelia e Selva Candida e tra la Valle della Crescenza e la Valle del Crèmera. In questo tratto furonoi aperti i nuovi svincoli Ospedale Sant'Andrea, Casal del Marmo e Montespaccato e sono stati ristrutturati quelli della SS2 Bis Cassia Veientana e di Boccea.
dicembre 2006: parziale apertura al transito del nuovo ponte nord sul Tevere (carreggiata esterna).
23 gennaio 2007: inaugurazione di due delle quattro rampe dello svincolo Trionfale (nel quartiere Ottavia), con una cerimonia tenuta al km 10 all'altezza della galleria Quarto degli Ebrei, alla presenza delle autorità in carica all'epoca: il Ministro delle infrastrutture Antonio Di Pietro, il Sindaco di Roma Walter Veltroni, il presidente ANAS Pietro Ciucci e altri. Lo svincolo fu accessibile, fino al 27 novembre 2008, solo in carreggiata esterna in entrata, e in carreggiata interna in uscita.
giugno 2007: aperto completamente al transito il nuovo ponte nord sul Tevere e dismissione dello storico Ponte di Castel Giubileo.
9 agosto 2007: apertura di un tratto in corrispondenza di via Trionfale per 1,5 km e uno di 1,2 km compreso tra la Cassia e la Valle della Crescenza, entrambi in carreggiata interna. Ultimate la galleria Trionfale in carreggiata interna, le gallerie Villa Romana e Volusia.
15 ottobre 2007: apertura di una nuova carreggiata per corsia tra il km 17,400 e il km 19,000, all'altezza dello svincolo Flaminia. Il termine dei lavori in questa porzione di tracciato permise la rimozione di un notevole restringimento della carreggiata esterna che provocò intensi rallentamenti per tutta la durata della ricostruzione.
17 giugno 2008: completamento della ristrutturazione dello svincolo di Via Flaminia e completamento dello scavo della nuova galleria Cassia in carreggiata esterna.
27 novembre 2008: apertura al traffico delle restanti rampe dello svincolo Trionfale e inaugurazione della nuova galleria Cassia esterna. Con quest'opera, l'intero anello esterno del GRA fu dotato di almeno 3 corsie.La conclusione dei lavori, inizialmente fissata per la fine del 2006, fu posticipata più volte. Lo slittamento fu motivato dall'ANAS dal ritardo nell'inizio dei lavori dovuti ai ricorsi al TAR presentati da ditte concorrenti all'appalto. In particolare per quanto riguarda la nuova galleria Cassia, degli importanti ritrovamenti archeologici e la morfologia particolarmente instabile dei terreni interessati determinarono ulteriori ritardi. Il diaframma della galleria nella corsia interna fu abbattuto il 25 novembre 2009; secondo le dichiarazioni rese dal Presidente dell'ANAS nell'occasione, la completa conclusione dei lavori sul GRA, con l'apertura della nuova galleria Cassia in corsia interna, sarebbe dovuta avvenire nel maggio del 2010. La Galleria Cassia in carreggiata interna fu inaugurata il 30 giugno 2011, dopo che il cantiere di quest'ultimo tratto fu sequestrato per un anno a causa di una denuncia da parte di alcuni abitanti degli edifici adiacenti.Con l'apertura di quest'ultima galleria furono completati i lavori per la terza corsia sull'intero anello del GRA.
Oltre al quadrante nord-ovest, il GRA è stato interessato da altri lavori, nel corso degli ultimi anni:
luglio 2005: apertura del nuovo svincolo di Via della Bufalotta (Porta di Roma), localizzato nel quadrante nord, in corrispondenza di una zona in corso di forte espansione residenziale e commerciale.
6 maggio 2010: termine lavori di ristrutturazione e ampliamento dello svincolo GRA/autostrada Roma-Fiumicino (durati circa 3 anni), funzionali all'allacciamento sulla nuova viabilità complanare della nuova Fiera di Roma.
Ristrutturazione dello svincolo GRA/A24, contestualmente alla costruzione delle nuove complanari sull'autostrada A24. Lo svincolo, originariamente a quadrifoglio, fu riprogettato, oltre che per consentire l'allacciamento delle complanari, per permettere un afflusso e deflusso più rapido e omogeneo dei veicoli tramite l'eliminazione di alcune interferenze nelle rampe di immissione ed emissione. La prima rampa fu aperta il 6 marzo 2014, seguita dalle successive, contestualmente all'inaugurazione delle complanari della A24 il 25 aprile 2014.
5 dicembre 2015: apertura del nuovo svincolo per via Prenestina bis ottenuto trasformando un vecchio svincolo per l'inversione di marcia tra via Casilina e via Prenestina.
Con i lavori di ampliamento del quadrante nord-ovest, si chiuse una fase di ammodernamento radicale del Raccordo Anulare, durata oltre 20 anni.
Si discute su quale potrà essere il futuro di questa opera così fondamentale per la città. Tra i progetti in corso, previsti o possibili sono da segnalare:
La costruzione di un nuovo svincolo per la Via Portuense, secondo quanto riportato dal più recente Piano Regolatore di Roma. Non vi sono tuttavia previsioni sulla possibile data di inizio lavori.
L'ipotesi di estensione delle complanari esterne all'intero tracciato dell'anello, dedicandole alla viabilità locale, con lo scopo di fluidificare il traffico in corrispondenza di alcuni svincoli molto utilizzati.
Il rifacimento dello svincolo Ardeatina (uscita numero 24), contestualmente ai lavori di potenziamento della viabilità di questa strada.
In numerose circostanze si è ipotizzato di introdurre un pedaggio sul GRA; tuttavia, una serie di fattori ne hanno impedito la concretizzazione; innanzitutto, la difficoltà di implementazione delle infrastrutture per la riscossione che impatterebbero negativamente sulla già critica situazione del traffico, il fatto che si tratti di una strada progettata all'interno di un solo comune, e non ultima, l'impopolarità di questa proposta presso la cittadinanza e parte dell'amministrazione pubblica.
A fine 2005, il Presidente dell'ANAS di allora, Vincenzo Pozzi, rese nota una proposta di pedaggio di 30 centesimi (o 50, secondo altre fonti) che avrebbe riguardato solo il traffico extraurbano proveniente dalle autostrade; l'esazione sarebbe avvenuta ai caselli già esistenti, con esclusione quindi del traffico dei pendolari.
Tuttavia, le dichiarazioni del Ministro delle Infrastrutture Di Pietro, rese nel gennaio 2007, e confermate dal Presidente dell'ANAS Pietro Ciucci nell'agosto 2007 e nel marzo 2008 smentirono in parte questa ipotesi, perlomeno nel breve termine.
Nel marzo 2008 fu resa nota un'ulteriore ipotesi di transito a pedaggio allo studio da parte del Ministero delle Infrastrutture. Il pagamento avrebbe riguardato esclusivamente i veicoli industriali, con una differenziazione di prezzo basata sulla categoria di emissioni del motore e riscossione anticipata forfettaria tramite un contrassegno adesivo (vignetta).
Nessuna delle precedenti proposte trovò realizzazione fino a maggio 2010, quando la possibilità di tassazione sul GRA fu reintrodotta attraverso un articolo della legge finanziaria di quell'anno, ove si prevedeva l'introduzione di un pedaggio diretto sui raccordi autostradali e sulle autostrade in gestione diretta all'ANAS, suscitando anche in questo caso opinioni contrastanti nell'opinione pubblica e nei diversi schieramenti politici.
Il decreto legge (così come modificato dal comma 4 dell'articolo 1, del decreto legge n. 125/2010) prevedeva l'introduzione del nuovo sistema di pedaggio, al più tardi, entro il 30 aprile 2011 (scadenza poi rinviata per la mancanza dei decreti attuativi); secondo la relazione tecnica allegata avrebbe dovuto trattarsi di un sistema di riscossione tipo free flow (a flusso libero) in luogo dei tradizionali caselli; in attesa della realizzazione delle infrastrutture connesse (telecamere, sala di controllo, ecc.), in via transitoria, a partire dal 1º luglio 2010 fu aumentato il pedaggio (fino a un massimo di 1 euro per le autovetture, 2 euro per i mezzi pesanti, a seconda della stazione di ingresso) alle seguenti stazioni e barriere di pedaggio:
autostrada A1 e diramazioni nord e sud: barriera di Roma Nord, barriera di Roma Sud, Fiano Romano;
autostrada A24: barriera di Roma Est, Lunghezza, Settecamini, Ponte di Nona.In seguito a ricorsi presentati al TAR del Lazio e del Piemonte da parte di enti locali, e in seguito a un decreto del Consiglio di Stato, gli aumenti forfettari provvisori furono eliminati dal 4 agosto 2010 perché secondo la sentenza: "il pedaggio non può essere una tassa ma è il pagamento di un servizio specifico" (l'utilizzo di una strada). Infatti nelle barriere e/o negli svincoli dove era previsto il pagamento del pedaggio forfettario un utente che non proseguiva per il GRA avrebbe comunque pagato per il suo utilizzo.Nella Gazzetta Ufficiale del 13 settembre 2010 fu pubblicato il bando di gara per la fornitura di tutte le infrastrutture e le apparecchiature di gestione del pedaggiamento. La gara fu aggiudicata al gruppo Atlantia. Tuttavia, mentre per i pedaggi provvisori forfettari erano state scelte con decreti le tratte da pedaggiare, fu rimandata varie volte, e infine accantonata l'emissione del decreto contenente le tratte ANAS da sottoporre a pedaggio definitivo.
Un ennesimo tentativo di discutere l'introduzione di un pedaggio, su iniziativa di alcune formazioni politiche nel 2016, si è concluso con un nulla di fatto; a tale proposito il presidente dell'ANAS Gianni Vittorio Armani ha ribadito come, dopo il fallito tentativo della Legge Finanziaria del 2010, sia fuori discussione ogni ulteriore proposta di pedaggio nel breve e lungo termine.
Si è ipotizzata da tempo la costruzione di nuove infrastrutture di circonvallazione di Roma (assimilabili a un secondo GRA più esterno), nel tentativo di ovviare alla cronica congestione del raccordo anulare e per offrire una viabilità tangenziale adeguata alle oramai numerosissime zone industriali, commerciali e residenziali sorte al suo esterno (oltre al popoloso retroterra di Roma), nonostante la difficile situazione ecologica dell'Agro Romano.
Di questo progetto si parlò per la prima volta in occasione di un convegno organizzato dall'Unione degli Industriali di Roma il 4
In quell'occasione l'ANAS dichiarò che per quest'opera, denominata Nuova Infrastruttura Anulare (N.I.A.) esisteva anche uno studio di fattibilità.
La proposta fu rilanciata nel febbraio 2006, per voce del Presidente in carica all'epoca, Vincenzo Pozzi, il quale dichiarò che la NIA di Roma era stata inserita nel Piano Decennale dell'Anas 2003-2012.
Il progetto di massima prevedeva una nuova tangenziale esterna al vecchio GRA di circa 120 km, dal tracciato più irregolare, con un diametro di 40 chilometri, 20 svincoli e 7 interconnessioni con il sistema autostradale esistente. Il costo dei lavori fu stimato in oltre 5 miliardi di euro; L'opera avrebbe dovuto essere realizzata in diverse fasi, ad iniziare dal tratto tra Via Salaria e Via Appia, e finanziata attraverso investitori privati (finanza di progetto).
L'opera è stata fortemente osteggiata dalle associazioni ambientaliste in virtù della sua presunta inutilità e per il fatto che l'autostrada avrebbe previsto l'attraversamento di 5 aree naturali protette: la Riserva di Decima Malafede, la Riserva naturale della Marcigliana, il Parco Regionale di Veio, la Riserva naturale di Nomentum e la Riserva naturale del Litorale romano.
Per il tracciato furono fatte diverse ipotesi: nella zona nord-est la strada avrebbe attraversato la Riserva della Marcigliana fino ad incrociare Via Nomentana appena prima di Poggio Fiorito. Nella seconda invece avrebbe lambito Mentana, giungendo alla Riserva Naturale di Nomentum, sfiorando la A1 a partire dall'incrocio con via Palombarese.Altre due le varianti previste dal progetto. La prima, che incrocia l'A24, si sarebbe manutenuta sotto via Ponte di Nona e via Borghesiana raggiungendo la diramazione dell'autostrada del Sole alla barriera di Roma Sud, passando all'esterno per Lunghezza e la barriera di Roma Est. L'ultima variante sarebbe transitata appena sotto Frascati e, sfiorando Ciampino, avrebbe attraversato via Anagnina, incrociando l'Appia Nuova.
A un iniziale entusiasmo seguì un lungo periodo di silenzio sull'argomento, interrotto dal presidente dell'ANAS Ciucci che nell'agosto 2007 confermò l'esistenza di un progetto di fattibilità per il quale, tuttavia, non erano previsti i tempi di realizzazione. La realizzazione della NIA fu inoltre inserita nel programma elettorale di diverse formazioni politiche per le elezioni italiane del 2008 e per le elezioni amministrative comunali e provinciali. A novembre 2009 Ciucci riferì nuovamente in merito alla possibile opera, ritenendo necessari circa 1,5 miliardi di euro di investimenti privati per la realizzazione.
La vita intorno al Grande Raccordo Anulare è il soggetto di un film-documentario del 2013, coprodotto da Italia e Francia, con la regia di Gianfranco Rosi dal titolo Sacro GRA; la pellicola ha vinto il Leone d'Oro per il miglior film della 70ª edizione della Mostra del cinema di Venezia.
Nel film del 1972 Roma di Federico Fellini viene inscenato un gigantesco ed epico ingorgo nel "Raccordo".
Il comico Corrado Guzzanti ha dedicato al GRA una canzone, parodiando il cantante romano Antonello Venditti e la sua passione per Roma, facendolo cantare al programma TV L'ottavo nano (Rai 2) con il solo aiuto di uno stradario della Capitale.
Il cantante Max Pezzali ha sottolineato la criticità del traffico sul GRA nella sua canzone Chiuso in una scatola.
Grande raccordo è il titolo di una raccolta di racconti di Marco Lodoli (Bompiani, 1989).
Il collettivo di rapper romani noto col nome di Tiger Fregna vi ha dedicato un intero pezzo intitolato GRA[1].
(EN) Organizing Committee of the Games of the XVII Olympiad, The games of the XVII Olympiad, The Official Report, vol. 2, Carlo Colombo Publisher, 1962.
 ANAS (a cura di), Strade dell'informazione (periodico a diffusione interna) (ANAS), nº 1, febbraio-marzo 2006.
 ANAS (a cura di), Strade dell'informazione (periodico a diffusione interna (ANAS), nº 5, agosto 2006.
 Seat (a cura di), Tuttocittà (della città di Roma, inserto di Pagine Gialle), Seat Pagine Gialle editore, 2007.
 TCI (a cura di), Atlante stradale d'Italia – Centro 1:200 000, Touring Club Italiano editore, 2004, ISBN 88-365-2756-6.
 Nicolò Bassetti e Sapo Matteucci, Sacro romano GRA – Persone, luoghi, paesaggi lungo il Grande Raccordo Anulare, Humboldt Editore, 2013, ISBN 97-888-7462-557-4.
 Umberto Cao, Gomorra nº 9 – Grande Raccordo Anulare, territori e culture della metropoli contemporanea, Meltemi Editore, 2005, ISBN 97-888-8353-438-6.
 Alessandra Cazzola, I paesaggi nelle campagne di Roma, Firenze University Press, 2005, ISBN 88-8453-399-6.
 Mario De Quarto, Grande Raccordo Anulare – alla ricerca dei confini di Roma, Avagliano editore, 2005, ISBN 88-8309-177-9.
 Sergio Lenci, Il Grande Raccordo Anulare di Roma, in Ricerca e Progetto, 9-10, 1997.
 Piero Maria Lugli, Urbanistica di Roma. Trenta planimetrie per trenta secoli di storia, Bardi editore, 1998, ISBN 88-85699-48-0.
 Umberto Mariotti Bianchi, I trasporti di Roma, dal tram a cavalli al metrò, Newton Compton Editori, 1995, ISBN 88-8183-217-8.
 Marco Pietrolucci, La città del Grande Raccordo Anulare, Gangemi Editore, 2012, ISBN 88-492-2076-6.
 Piero Ostilio Rossi, Roma. Guida all'architettura moderna 1909-2000: grandi opere, Laterza editore, ISBN 88-420-6072-0.
 Valter Vannelli, Roma, architettura. Da città dei Papi a capitale d'Italia, Kappa Edizioni, 2001, ISBN 88-7890-409-0.
 (WWF): ipotesi di tracciato della N.I.A., su wwfroma11.it. URL consultato il 7 aprile 2008.
 DistanzeKM: monitoraggio in tempo reale del traffico sul GRA, su distanzechilometriche.net. URL consultato il 2 giugno 2017.
(EN) Una recensione delle caratteristiche del GRA, su ratetheroads.com. URL consultato il 7 aprile 2008.
 (Google Maps): tracciato del GRA, su maps.google.it. URL consultato il 7 aprile 2008.
 (Google Maps): vista satellitare dell'uscita 1 «Aurelia» (km 0 del GRA), su maps.google.com. URL consultato il 7 aprile 2008.
 (YouTube) «Il GRA in 8 minuti». Filmato a velocità accelerata che riprende l'intero tracciato, su it.youtube.com. URL consultato il 7 aprile 2008.
 (Roma-O-Matic): mappa del GRA, su roma-o-matic.com. URL consultato il 7 aprile 2008.
 Corrado Guzzanti: «Grande Raccordo Anulare» (testo), su testimania.com. URL consultato il 7 aprile 2008.
 (la romana toponomastica): descrizione toponomastica e storica, su laromanatoponomastica.weebly.com. URL consultato il 2 agosto 2016.
Si trova in Cicerone (Rhetorica-de inventione, liber I,94) e si riferisce, generalizzandola, all'avidità di Erifile (Εριφὔλη) moglie di Anfiarao che per un monile accettò di tradire il marito.

Avezzano (AFI: /aved͡zˈd͡zano/ o /avet͡sˈt͡sano/; Avezzanë /aved͡zˈd͡zanə/ in dialetto marsicano) è un comune italiano di 42 427 abitanti della provincia dell'Aquila, in Abruzzo.
Elevato a rango di città con decreto del presidente della Repubblica del 21 giugno 1994, è il secondo comune della provincia e il sesto della regione per numero di abitanti. Il centro urbano, documentato con chiarezza nel IX secolo, si è sviluppato a cominciare dal riordino amministrativo francese e, in modo esponenziale, verso la fine del XIX secolo in seguito al prosciugamento del lago Fucino, arrivando ad essere il comune più esteso e popoloso della Marsica.
Avezzano, quasi completamente distrutta dal terremoto del 1915, è decorata con la medaglia d'argento al merito civile poiché nel 1944, pochi anni dopo la ricostruzione, subì gravi danni a causa dei bombardamenti aerei anglo-americani e atti di violenza con le rappresaglie naziste. La città, a vocazione agricola oltre che industriale e commerciale, è un importante nodo geografico stradale e ferroviario nell'area appenninica del centro Italia.
La città, distesa sul bordo nordoccidentale della conca del Fucino, è dominata a nord dal monte Velino, confinando con il colle di Albe, e a ovest dal monte Salviano, oltre il quale ai margini dei piani Palentini sorge la frazione di Cese dei Marsi. A est del territorio comunale la località di Paterno segna il confine con Celano, mentre a sud ricade in una porzione della piana fucense. Il settore urbano presenta un'altitudine che oscilla dai 670 m s.l.m. dell'area adiacente al castello Orsini-Colonna ai 740 della moderna zona nord.
Il dislivello varia dai 652 m s.l.m. del Fucino ai 1398 del gruppo montuoso dei Tre Monti di Paterno; il terreno su cui poggia la città è in lieve declivio con salita in direzione nord-nordovest. Considerata capoluogo della Marsica, Avezzano è posizionata al centro della subregione abruzzese che comprende 37 comuni, per un totale di circa 132.000 abitanti.
Il territorio fucense è attraversato da una serie di canali realizzati dopo il prosciugamento e la bonifica del lago. Il collettore centrale raccoglie l'acqua che dal Giovenco e dai torrenti circostanti si riversa nel reticolo dei canali e che viene utilizzata soprattutto per scopi irrigui. Alcune sorgenti, tutte di piccola portata, sgorgano lungo i pendii del monte Velino e dei Tre Monti di Paterno. I piani Palentini sono in parte attraversati dall'Imele che unendosi al torrente Ràfia a nord di Cese dà origine al fiume Salto. Oltre all'Incile del Fucino le zone umide, caratterizzate dalla presenza di piccoli laghi, si trovano nelle località di Pozzone e Papacqua.
I rilievi che circondano la città a nord-nordovest, facenti parte dei gruppi montuosi del Magnola-Velino e del monte Salviano, sono caratterizzati dalle tracce del glacialismo pleistocenico-olocenico per via della loro natura geologica di tipo calcareo-dolomitica. Coperture detritiche si evidenziano sui versanti e lungo le pendici dei monti circonfucensi. Le pareti montuose, lungo la direttrice fucense di nordest fino a Venere dei Marsi, sono segnate dalla successione carbonatica meso-cenozoica.
Nell'area di Avezzano i bordi della piana del Fucino presentano depositi fluviali ghiaioso-sabbiosi, limi ed argille. I sedimenti sono databili almeno al periodo dell'ultima glaciazione. Su entrambi i versanti del monte Salviano e sul monte Cervaro sono presenti fenomenologie carsiche come piccole caverne o ripari rocciosi.
Per la sua posizione latitudinale, vicina al settore occidentale dell'appennino centrale in prossimità del subappennino, Avezzano è caratterizzata da un clima continentale con inverni freddi e piovosi ed estati calde e scarsamente umide. Il maltempo di matrice atlantica proveniente dal bacino tirrenico fa registrare nel periodo invernale precipitazioni anche di carattere nevoso con temperature che in taluni casi possono sfiorare i -30°. La sua posizione geografica, ai bordi della conca del Fucino, favorisce l'inversione termica specialmente in autunno, inverno e primavera, con la formazione di nebbia e un tasso di umidità elevato. Le estati sono generalmente torride ma caratterizzate anche da fasi temporalesche con temporaneo incremento dell'umidità dell'aria.
Di seguito è riportata la tabella riassuntiva dei principali dati della locale stazione meteorologica in funzione dal 1926 riferiti al territorio comunale.
l'ipotesi più accreditata è quella relativa al toponimo prediale Avidianum (fundus Avidianus), da cui deriverebbe il nome Avezzano, con una sola v e la z sonora. L'archeologo Cesare Letta attestò per primo il nome Avidius nella vicina Alba Fucens. Un'ara funeraria rinvenuta nei pressi della città contemporanea indicava la tenuta della gens Avidia e in seguito la contrada del centro abitato.
stando a una supposizione l'origine del nome sarebbe invece connessa al prediale Ad Vetianum o Ad Vettianum. Il luogo infatti sarebbe stato frequentato in epoca romana dalla gens Vezzia da cui il toponimo vetiano o vettiano trasformatosi linguisticamente in Avezzano.
l'ipotesi che lega l'origine del nome all'invocazione Ave Jane è stata giudicata inverosimile per mancanza di evidenze di carattere scientifico.
La presenza dei cacciatori nomadi nel Paleolitico inferiore e lo stanziamento a carattere continuativo delle tribù bertoniane provenienti dall'area costiera dell'Abruzzo risalgono ad un ampio arco di tempo che spazia all'incirca dai 130.000 ai 13.000 anni fa. Testimonianze di varia natura, archeologica e zoologica, sono emerse dalle cavità di origine tettonica del monte Salviano, in particolare dalle caverne Afra e La Difesa e dalla grotta di Ciccio Felice oltre che dai siti preistorici di Antrosano e Paterno.
Tracce delle necropoli di epoca romana, risalenti tra l'VIII e il V secolo a.C., sono emerse nelle località situate lungo la linea di confine dei territori occupati da Equi e Marsi come colle Sabulo, Cretaro-Brecciara e valle Solegara. Il fundus Avidianus, riconducibile al II-I secolo a.C., fu incluso totalmente nell'ager di Alba Fucens dopo la colonizzazione romana.
Nel 41 d.C. l'imperatore Claudio avviò i lavori finalizzati al prosciugamento del lago Fucino attraverso un emissario ipogeo servito dagli omonimi cunicoli, realizzati a sud della contemporanea Avezzano. L'opera idraulica, considerata tra le più ardite dell'epoca romana, fu completata nel 52 d.C. portando al prosciugamento di una buona parte del bacino lacustre attraverso lo scolo delle acque nel fiume Liri. Con la caduta dell'Impero romano d'Occidente e le successive invasioni barbariche venne a mancare l'attività di manutenzione tanto che i sottopassi si ostruirono causando il totale ritorno del lago nel suo alveo naturale.
Devastato dalle incursioni degli eserciti stranieri dei goti, greco-bizantini ed alemanni per quasi tutto il periodo alto medievale il territorio fu caratterizzato dalla presenza di centri abitati sparsi, gli antichi pagi, alcuni dei quali situati sui contrafforti montuosi.
Avezzano è citata per la prima volta con chiarezza in un diploma del IX secolo riportato da Leone Marsicano nella Chronica monasterii Casinensis. Tuttavia il processo di aggregazione che formò la cittadella ebbe inizio dopo la battaglia di Tagliacozzo vinta da Carlo I d'Angiò, a cui seguì la distruzione di Albe e del nucleo di Pietraquaria, e secondo alcuni storici con il coincidente abbandono del centro di Penna inondato dal lago Fucino.
Il centro urbano si sviluppò ulteriormente tra il XIII e il XIV secolo quando diversi villaggi adiacenti alla località Pantano si accorparono per motivi logistici intorno alla chiesa dedicata in origine a San Salvatore e poi a Sant'Antonio Abate o, secondo altre fonti, a San Pietro o a San Clemente e solo successivamente a San Bartolomeo. Dal 1360 in poi diplomi e pergamene attestano la nascita della locale universitas.
Il XV secolo segnò il declino definitivo di Albe, fino ad allora centro di riferimento politico ed amministrativo della contea, a favore della cittadina confinante. Il territorio fu al centro delle lotte di potere tra le famiglie romane degli Orsini e dei Colonna. Gentile Virginio Orsini fece trasformare il castello trecentesco in una rocca rinascimentale, conformandola ai nuovi criteri dell'architettura militare. Fino agli ultimi anni del XV secolo gli Orsini mantennero il controllo delle contee e delle baronie marsicane, mentre alcuni diplomi di re Federico I di Napoli relativi al periodo 1495-1499 attestano chiaramente il predominio dei Colonna sulla famiglia rivale; la loro signoria durò ininterrottamente per circa tre secoli fino all'abolizione dei feudi. Poco dopo l'eversione feudale Gioacchino Murat decretò l'istituzione del distretto di Avezzano.
Il fenomeno del brigantaggio fu al centro delle vicende storiche del comprensorio prima e dopo l'unità d'Italia con la quale si avrà la nascita del circondario di Avezzano.
Tra il 1855 e il 1876 Alessandro Torlonia fece prosciugare definitivamente il lago Fucino che era il terzo bacino lacustre in Italia per estensione, dopo il Garda e il Maggiore. Fu ripreso il progetto di 18 secoli prima e attraverso il restauro e l'ampliamento dell'incile, dell'emissario ipogeo e dei cunicoli di Claudio l'alveo fucense divenne una pianura agricola di oltre 16.000 ettari. Successivamente alla bonifica delle terre emerse la zona venne dotata di diverse infrastrutture come la rete viaria interna, a cui seguì la realizzazione delle strade per Sulmona e Tivoli tra il 1873 e il 1881, della ferrovia Roma-Sulmona nel 1888 e della linea diretta a Sora e Napoli nel 1902. Risale alla seconda metà dell'Ottocento anche il progetto di ferrovia Rieti-Avezzano che non fu mai portato a termine.
Nel pieno dello sviluppo socio-economico l'area fucense fu colpita il 13 gennaio 1915 dal terremoto della Marsica, classificato tra i maggiori eventi sismici avvenuti in Italia per forza distruttiva e numero di vittime. La scossa principale, registrata dall'Istituto nazionale di geofisica e vulcanologia alle ore 07:52:43, provocò 30 519 morti e la devastazione di numerosi comuni del centro Italia.
Molti giovani avezzanesi scampati al sisma persero la vita sul fronte durante la prima guerra mondiale.
Con la successiva ricostruzione, favorita dai prigionieri austro-ungarici del campo di concentramento e dai soldati rumeni della Legione Romena d'Italia, vennero trasferiti nella città nuova uffici pubblici ed ecclesiastici come il genio civile e la cattedra della diocesi dei Marsi.
La città subì durante la seconda guerra mondiale diversi bombardamenti aerei, nuovamente distrutta per oltre il 70% fu liberata dall'esercito neozelandese il 10 giugno 1944. Il comune di Avezzano fu decorato nel 1961 con la medaglia d'argento al merito civile per gli atti di abnegazione della sua comunità durante il secondo conflitto mondiale. Nel 1994 fu invece elevato a rango di città con decreto del presidente della Repubblica.
Lo stemma in uso è il decimo nella storia di Avezzano, è stato riconosciuto nel 1994 dal presidente della Repubblica Oscar Luigi Scalfaro.
Stemma: "d'azzurro, al San Bartolomeo di carnagione, in maestà, aureolato d'oro, capelluto e barbuto di nero, mirante verso l'alto, i fianchi e parte delle gambe drappeggiati di rosso, il braccio destro alzato, la mano destra impugnante il coltello del martirio, posto in banda, con la punta all'insù, d'argento, la spalla sinistra coperta dalla pelle del Santo, al naturale, pendente fino al fianco sinistro, attraversante il drappeggio, terminante con le mani e con il viso, rovesciati, il Santo sostenuto dalla pianura diminuita, d'oro. Ornamenti esteriori da città".
Gonfalone: "drappo di giallo, riccamente ornato di ricami d'oro e caricato dallo stemma sopra descritto con la iscrizione centrata in oro, recante la denominazione della città, le parti in metallo ed i cordoni saranno dorati. L'asta verticale sarà ricoperta di velluto giallo con bullette dorate poste a spirale. Nella freccia sarà rappresentato lo stemma della città e sul gambo inciso il nome. Cravatta con nastri ricolorati dai colori nazionali frangiati d'oro".
La chiesa madre della diocesi è dedicata a san Bartolomeo, patrono di Avezzano insieme alla Madonna di Pietraquaria proclamata compatrona nel 1978. La cattedrale, voluta dopo il terremoto del 1915 dal vescovo Pio Marcello Bagnoli, venne progettata dall'autore del piano regolatore generale comunale, l'ingegnere Sebastiano Bultrini, subendo tuttavia notevoli modifiche. Realizzata in piazza Risorgimento e consacrata nel 1942 venne danneggiata due anni dopo dai bombardamenti alleati. Con il progetto di restauro elaborato prima dall'architetto Pasquarelli e in seguito dall'ingegnere Giuseppe Mazzocca venne realizzata la facciata di travertino in stile neorinascimentale.
La piccola chiesa originaria risalente con ogni probabilità al Duecento cadde in rovina e venne ricostruita nel 1614 ed ampliata nel corso dell'Ottocento. Il santuario dalla base a croce latina è a navata unica e possiede un'ampia abside e tre altari. Esternamente è affiancato dal campanile a base quadrata e dal convento costruito nel 1840 e successivamente ampliato. Lateralmente si trova la Domus Mariae che venne inaugurata nel 1957 e affidata alle suore benedettine di carità.
Di costruzione trecentesca in origine fu dedicata a san Francesco. Quasi completamente distrutta dal sisma del 1915, venne ricostruita negli anni trenta su progetto dell'ingegnere Loreto Orlandi che aggiunse sulla facciata laterale il portale cinquecentesco della distrutta chiesa di Santa Maria in Vico. Presenta stili architettonici variegati con interno e facciata caratterizzati da elementi decorativi barocchi, mentre il portale centrale è di fattura rinascimentale.
La chiesa originaria di epoca tardo medievale, la cui facciata richiamava lo stile romanico, era situata oltre la cinta muraria della città. Anch'essa distrutta dal sisma venne riedificata nell'aspetto moderno in un'altra area su progetto dall'architetto Giuseppe Zander e inaugurata nel 1958. Esternamente le parti inferiori di facciata e campanile sono rivestite di travertino e quelle superiori con ceramiche gialle e verdi.
Insieme al convento dei frati cappuccini andò distrutta con il terremoto del 1915. La chiesa del XVI secolo fu dichiarata monumento nazionale nel 1902, insieme alle distrutte chiese di San Nicola e di Santa Maria delle Grazie di Cese, al castello Orsini-Colonna e ai cunicoli di Claudio.
Dagli elementi architettonici semplici è stata riedificata nel 1971 nel quartiere Frati. La chiesa, insieme al convento, fu costruita nel 1920 con il titolo di Sacro Cuore, venne però abbattuta nel 1939 per problemi statici. Custodisce un dipinto su tavola in stile bizantino realizzato da un autore ignoto tra il IX e il X secolo e salvato insieme al tabernacolo ligneo settecentesco dalle rovine della chiesa di Vico. Le pitture murali sono state realizzate nel 1931 da Francesco Antonio Bianchi.
Fu il primo edificio sacro ricostruito in città dopo il 1915, fungendo da chiesa madre della diocesi fino alla ricostruzione della chiesa di San Giovanni Decollato e, successivamente, della nuova cattedrale. La parrocchia di piccole dimensioni è dedicata al culto ortodosso.
La chiesa della Madonna del Passo, è situata nel moderno quartiere di Borgo Pineta. Venne costruita tra il 1959 e il 1960 e affiancata dal campanile negli anni settanta. La struttura è caratterizzata da tre navate e una pianta a croce latina; in fondo alla navata centrale si trova l'abside poligonale, in quelle laterali sono collocate le fonti battesimali.
Progettato nel 1917 in stile neoclassico eclettico dall'architetto Luigi Gallo, l'edificio venne inaugurato nel 1930 per ospitare la sede del tribunale istituita nel 1861. Nel 1944 il palazzo subì gravi danni dai bombardamenti aerei.
Costruito nel 1928 su progetto di Sebastiano Bultrini presenta uno stile architettonico ispirato alle ville toscane del Quattrocento. La sala consiliare è adornata da affreschi del pittore siciliano Ferdinando Stracuzzi, i cui simboli littori furono sostituiti dopo la caduta del fascismo da Francesco Antonio Bianchi con covoni di fiori e grano. Le pitture raffigurano la bonifica del Fucino e la ricostruzione della città dopo il 1915.
Costruito alla fine dell'Ottocento crollò completamente nel 1915. Il palazzo originario era dotato di tre piani sormontati da una piccola torre campanaria con orologio. Sulla facciata del palazzo fatto ricostruire nel 1925 da Giovanni e Carlo Torlonia fu esposta la scultura raffigurante lo stemma di famiglia in cui l'architetto Carlo Nicola Carnevali incluse un'effigie dell'araba fenice sul rogo a simboleggiare la rinascita della città. L'opera che nel 1944 sarebbe stata trafugata dai nazisti in ritirata venne successivamente sostituita. Le sale del primo piano sono decorate con i pavimenti in ceramiche dipinte di Vietri sul Mare e gli affreschi di Vincenzo Alicandri, Francesco Antonio Bianchi e Pietro Cascella. Dopo la riforma agraria del 1950 il palazzo ha ospitato gli uffici amministrativi dell'ente Fucino e dell'ARSSA, l'agenzia regionale per i servizi di sviluppo agricolo, prima di essere gestito dal comune insieme alle pertinenze dell'omonima villa.
La residenza vescovile, progettata negli anni venti da Sebastiano Bultrini, venne inaugurata nel 1928. Posteriormente ad essa è situato l'edificio che ha ospitato il seminario diocesano; le due strutture sono state realizzate dopo lo spostamento della sede diocesana da Pescina ad Avezzano avvenuto formalmente nel 1924. Lo stile architettonico è caratterizzato da elementi semplici e lineari.
Progettato nel 1971 dall'architetto Furio Cruciani è stato inaugurato nel 2006, dopo una lunga fase progettuale e burocratica. La struttura moderna ha una capienza di circa 800 posti a sedere, ampia platea, galleria, foyer disposto su due piani e possiede caratteristiche tecniche congeniali alla prosa, ai concerti e alle opere liriche.
Il complesso dismesso è un sito d'interesse archeologico-industriale. Fu costruito da una società italo-tedesca alla fine del XIX secolo, alcuni anni dopo il prosciugamento del Fucino, e reso completamente funzionante nel 1903. Le parti che subirono gravi danni dal sisma del 1915 e durante la seconda guerra mondiale furono ricostruite con uno stile architettonico distinto. Le strutture principali sono caratterizzate da una parte inferiore costituita da una muratura in mattoni, mentre i piani superiori e le ciminiere da muratura mista. L'attività industriale è cessata nel 1986.
Sul sito in cui si trovavano i resti della torre di avvistamento a base quadrata fatta innalzare nel 1181 da Gentile di Palearia espugnata nel 1364 da Francesco del Balzo ha avuto inizio la costruzione del castello dallo stile essenziale, con mastio interno circondato da cinta muraria quadrata ai cui angoli spiccavano le torrette rompitratta. Nel 1490 l'opera venne rimaneggiata e portata a termine nelle forme rinascimentali per volontà di Gentile Virginio Orsini con il probabile concorso tecnico di Francesco di Giorgio Martini. Nel 1546 il maniero fu fatto ampliare da Marcantonio Colonna con l'adeguamento a palazzo fortificato e la realizzazione del giardino. Nel 1902 venne incluso tra i monumenti d'interesse nazionale; gravemente danneggiato nel 1915 e nel 1944 è stato parzialmente restaurato su progetto dell'architetto Alessandro Del Bufalo nel 1994.
In località Borgo Incile all'imbocco dell'emissario si trova l'infrastruttura monumentale in stile neoclassico completata nel 1876 in occasione del prosciugamento totale del bacino fucense, la cui progettazione architettonica insieme a quella del giardino venne curata da Carlo Nicola Carnevali. Il ponte delle paratoie a tre archi è sovrastato dalla testata dell'emissario e dalla statua alta circa sette metri dell'Immacolata Concezione di Maria realizzata con l'utilizzo di pietra locale. Sul capo della Vergine si trova una corona di dodici stelle, mentre altri elementi in bronzo richiamano l'apocalisse biblica. L'opera funzionante, realizzata già in epoca romana, connette il canale esterno all'emissario ipogeo servito sul monte Salviano dal sistema dei cunicoli di Claudio.Segnata dal sisma del 1915 e dai bombardamenti della seconda guerra mondiale, l'area urbana di Avezzano non presenta un ampio patrimonio monumentale ed artistico. Di rilievo, nel nucleo storico della città, si trovano il fontanile cinquecentesco di Marcantonio Colonna e il monumento bronzeo ai caduti delle guerre intitolato Gloria del Fante, inizialmente collocato in piazza Risorgimento e successivamente spostato in piazza Torlonia. L'opera realizzata dopo la metà degli anni venti dallo scultore neo-ellenistico Ermenegildo Luppi fu inaugurata nel 1931 alla presenza del Ministro della guerra Pietro Gazzera e dell'onorevole Carlo Delcroix. La fontana circolare ottocentesca situata nella stessa piazza fu progettata dall'ingegnere romano Giulio Del Pelo Pardi e realizzata nel 1899 dallo scalpellino Enrico Santirocco.
Sul monte Salviano si trovano il memoriale eretto in ricordo delle vittime del terremoto del 1915 e della prima guerra mondiale, il cui obelisco è stato realizzato nel 1965 dallo scultore Pasquale Di Fabio e la scultura Teatro della Germinazione, realizzata nel 1998 da Pietro Cascella e successivamente collocata nei pressi del valico.
L'area di scavo archeologico dell'ex collegiata di San Bartolomeo è situata nel vecchio centro urbano di Avezzano. A cominciare dal 2004 sono tornati alla luce i sepolcri collettivi e i resti delle chiese preesistenti risalenti alle diverse fasi imperiale, medievale e rinascimentale. La chiesa originaria, situata in località Pantano, venne edificata forse sui resti di un tempio pagano tra il IX e il X secolo.
A sud della città, alle pendici del monte Salviano, si affacciano sulla conca fucense gli imbocchi dei cunicoli di servizio dell'emissario ipogeo. Il tunnel, lungo circa sei chilometri, presenta una sezione variabile da 5 a 10 m² e un dislivello pari a 8,44 metri. L'opera, fatta realizzare da Claudio tra il 41 e il 52 d.C., servì a diminuire notevolmente la portata del lago allontanando i rischi connessi a inondazioni e malsane secche estive, favorendo così le attività agricole. I lavori coinvolsero oltre 25.000 uomini tra schiavi ed operai; per semplificare la perforazione e l'estrazione del materiale roccioso vennero scavati anche a mano 32 pozzi verticali e 6 cunicoli inclinati. Il progetto fu ripreso ed ampliato 18 secoli dopo da Alessandro Torlonia che portò a termine il totale prosciugamento e la successiva bonifica. Inclusi nel 1902 nella lista dei monumenti nazionali sono tutelati dal parco archeologico istituito nel 1977.
Situata alle pendici del monte Salviano è un sito d'interesse archeologico e speleologico. Le prime notizie scientifiche divulgate da Pietro Barocelli risalgono al 1949 pochi anni dopo il termine della seconda guerra mondiale, durante la quale venne utilizzata dagli avezzanesi per ripararsi dai bombardamenti. Dal sito sono emersi vari strumenti per la caccia e frammenti litici risalenti al paleolitico superiore e all'eneolitico, oltre a numerose tracce strutturali dell'età del ferro e materiali ceramici databili al IV-I secolo a.C.. Non distante è situata la piccola grotta Afra scoperta nel 1956.
Lungo il percorso della strada statale 5 Via Tiburtina Valeria sono emersi i resti della villa romana di Avezzano edificata durante il II secolo a.C. nell'ager di Alba Fucens, adiacente all'originario tracciato della via Tiburtina Valeria. Il sito presenta un settore rustico ed uno residenziale; durante gli scavi iniziati nel 2005 sono tornati alla luce i resti delle terme, risalenti al II-III secolo d.C., il pavimento a mosaico con alcuni motivi figurati, le tombe del V-VI secolo d.C. e numerosi altri reperti. L'area archeologica è stata aperta al pubblico nel 2008.
La necropoli di località Cretaro-Brecciara è stata rinvenuta durante i lavori di realizzazione dell'interporto. Le tombe sono risalenti all'VIII-VII secolo a.C., mentre altri reperti appartengono all'età repubblicana. Nel 2018 altre tre tombe a fossa del VII secolo a.C. contenenti ossa e corredi funerari sono emerse da un banco sabbioso in località colle Sabulo. Sul monte Salviano sono presenti i resti del recinto fortificato databile all'XI secolo appartenuto al feudo indipendente di Pietraquaria che governò una parte del territorio montano circostante. Nel 1978 presso l'insediamento neolitico di Paterno, situato a pianura di Cellitto lungo il tragitto della via Tiburtina Valeria, è stata rinvenuta l'omonima statuetta litica, oltre al vasellame ceramico. I monumenti funerari di valle Solegara sono localizzati tra il versante meridionale del colle Pettorino di Alba Fucens ed Antrosano, i mausolei collocati al lato della via Valeria presentano tombe risalenti con ogni probabilità tra il VII e il V secolo a.C. Nell'area sono emerse tracce che fanno risalire la presenza dell'uomo già in epoca protostorica. Il sito archeologico di Alba Fucens, fondata come una colonia di diritto latino e divenuta una città commerciale, sorge a circa sette chilometri a nord di Avezzano.
L'area protetta, già parco periurbano dal 1993, è stata istituita dalla Regione Abruzzo il 23 dicembre del 1999. Inserita nel sistema delle aree protette abruzzesi comprende un'area di circa 722 ettari ed è frequentata soprattutto per attività sportive e religiose. Nell'ex bar in pietra è allestita la "Casa del Pellegrino", un centro culturale ed espositivo della flora e della fauna locale. Il percorso denominato Via dei Marsi, incluso nel sentiero europeo E1, risale all'epoca preromana. Un altro itinerario intitolato a Robert Baden-Powell conduce al Crocione, una grande croce di legno innalzata nel 1902 a poca distanza dal santuario della Madonna di Pietraquaria. Il monte Salviano è stato indicato tra i siti di interesse comunitario dell'Abruzzo.
Il parco a pianta rettangolare si estende per tre ettari comprendendo l'omonimo palazzo, la sala convegni intitolata ad Antonio Picchi, gli ex granai, la neviera e il museo della civiltà contadina e pastorale. Quest'ultimo è adibito tra il parco e il padiglione Torlonia, particolare struttura lignea a pianta ottagonale realizzata nel 1891. Nel giardino fatto realizzare dai Torlonia dimorano diversi tipi di piante ed alberi come acacia, cedro del Libano, ciliegio giapponese, betulla, buccus nanus, frassino, ginkgo, tasso e tiglio e sono esposti alcuni frammenti di capitelli in pietra della statua originaria della Madonna dell'Incile edificata nel 1876 e crollata nel 1915.
A pianta triangolare si trova su un'area pianeggiante del centro urbano. Precedentemente chiamata piazza Aia venne adeguata dall'agrimensore Giulio Del Pelo Pardi ad un giardino dotato di viali alberati e siepi di bosso. Al centro della piazza è posta la fontana monumentale donata alla città da Anna Maria Torlonia e Giulio Borghese nel 1899, in seguito alla realizzazione del primo acquedotto cittadino. Il busto bronzeo raffigurante il principe Alessandro Torlonia, realizzato dopo la sua morte, e il monumento ai caduti delle guerre sono collocati lateralmente.
Venne impiantata nel 1916 nel contemporaneo quartiere di Borgo Pineta dai prigionieri austro-ungarici detenuti nel campo di concentramento durante la prima guerra mondiale, con lo scopo primario di proteggere la zona dai venti invernali provenienti dal monte Velino. La vegetazione della pineta consiste in pini neri di medio-alto fusto; l'area è attraversata da un percorso dotato di attrezzi per l'esercizio fisico guidato.
I dati dell'istituto nazionale di statistica rilevano al 31 dicembre 2018 una popolazione straniera residente pari a 3 806 persone, rappresentante il 9,0% della popolazione residente ad Avezzano. Le comunità maggiormente rappresentate sono le seguenti:
Il dialetto parlato ad Avezzano è incluso nel sistema dei dialetti meridionali intermedi.
Tuttavia il territorio comunale risulta solcato dal confine tra l'area linguistica abruzzese occidentale e quella caratterizzata dal continuum dialettale tagliacozzano che si estende alle contemporanee frazioni di Antrosano, Cese e San Pelino.
Il dialetto avezzanese, come quello dell'area fucense-marsicana, presenta relativamente ad alcune caratteristiche fonetiche una somiglianza con il napoletano, ciò a causa degli scambi economici documentati tra le due aree durante il regno di Napoli attraverso la via per Sora e Cassino.
Nondimeno in seguito al prosciugamento del lago Fucino e al terremoto del 1915 e successivamente a causa dell'industrializzazione e delle relazioni di pendolarismo con la capitale, si è andato sviluppando un influsso fonetico in forma allofona del dialetto romanesco.
Avezzano ospita la sede dell'omonima diocesi, intitolata ufficialmente ai Marsi fino alla modifica del nome avvenuta nel 1986. La cattedra ha avuto due spostamenti, il primo nel 1580 dall'antica chiesa di Santa Sabina a quella di Santa Maria delle Grazie a Pescina, infine in modo ufficiale dal 1924 in città, dove diversi anni dopo venne consacrata la nuova chiesa madre della diocesi, la cattedrale di San Bartolomeo.
Il culto della Madonna di Pietraquaria risale al XII secolo, mentre la festa in onore della compatrona della città contro le siccità, le pestilenze e i terremoti si tiene ufficialmente dal 1779. Il 25 aprile si svolge la fiera, mentre la notte del 26 aprile vengono accesi in tutti i quartieri i cosiddetti focaracci, fuochi devozionali sul modello della festa di Beltane, tradizione che risale al 1870. Il giorno successivo è dedicato alle celebrazioni religiose con la statua della Vergine che viene portata in processione dal santuario alla cattedrale, scendendo lungo il sentiero della Via Crucis e percorrendo le strade cittadine. Ogni 25 anni, oppure in occasione di particolari ricorrenze, viene trasportato a spalla il grande quadro raffigurante la Madonna con il Bambino. Nel mese di maggio il santuario, meta di pellegrinaggi mariani, viene raggiunto salendo a piedi lungo il sentiero della Via Crucis.
L'ospedale civile Santi Filippo e Nicola era originariamente situato in via san Francesco, dinanzi alla chiesa dei Santi Filippo e Nicola da cui prese il nome. Dopo il sisma del 1915 fu ricostruito in via monte Velino, infine spostato in un moderno edificio nella periferia nord della città non distante dal casello autostradale della A25, su un'area di circa 50.000 metri quadrati.
La sezione di Archivio di Stato di Avezzano istituita nel 1999 è ubicata nel palazzo Torlonia. Il materiale archivistico comunale è conservato presso l'ASCA, l'archivio storico del comune di Avezzano, mentre la diocesi locale si avvale dell'archivio storico creato intorno al X secolo. La biblioteca della diocesi marsicana, intitolata a Muzio Febonio, custodisce l'Exsultet commissionato nel 1056 e una delle tre ristampe de Le opere di Galileo, raccolta di scritti di Galileo Galilei del XVII secolo. L'archivio-biblioteca Enea Merolli è costituito da migliaia di volumi e centinaia di fascicoli processuali della prima metà del Novecento.
La biblioteca comunale con un fondo di circa 3 000 volumi sulla storia del territorio è stata allestita nel palazzo Torlonia insieme all'archivio storico del Centro Studi Marsicani "Ugo Maria Palanza". Dal 1982 la biblioteca intitolata ad Ignazio Silone è collocata presso l'edificio realizzato nel 1970 dall'architetto Paolo Portoghesi in collaborazione con l'ingegnere Vittorio Gigliotti che ospita l'agenzia regionale di promozione culturale. Le biblioteche "Bruno Cassinelli" e "Nicola Irti" sono specializzate in diritto e letteratura giuridica.
Polo della ricerca è il CRUA, consorzio di ricerca unico d'Abruzzo a totale partecipazione pubblica. È stato istituito per incentivare la cooperazione fra ricerca e industria e per promuovere e supportare le piccole e medie imprese del territorio abruzzese nei processi dell'innovazione rivolti ai prodotti del comparto agro-industriale ed ai settori microrganismi/starters ed alta formazione.
L'investimento nelle strutture scolastiche ha prodotto importanti effetti nel territorio comunale di Avezzano dove sono presenti diverse scuole primarie e dell'infanzia, quattro scuole medie e sette istituti superiori.
In città è attivo il polo formativo infermieristico dell'Università degli Studi dell'Aquila che è stato istituito nel 1975.
La sede distaccata della facoltà di giurisprudenza dell'Università degli Studi di Teramo è stata inaugurata nel 2004.
Dal 2016 è operativo il polo didattico dell'Università telematica "Pegaso". Dal 2018 sono attivi corsi triennali e magistrali dell'Università telematica Mercatorum.
Il polo espositivo Aia dei Musei ospita il museo lapidario marsicano, istituito nel 1888 dopo il prosciugamento del lago Fucino, e l'allestimento multimediale che ripercorre l'opera idraulica. Nella sezione lapidaria sono esposti i resti dei portali in pietra di alcune chiese distrutte dal sisma del 1915 e vari reperti di epoca romana, medievale e rinascimentale.
Il museo della civiltà contadina e pastorale espone presso il padiglione Torlonia e il parco dell'omonima villa i mezzi e gli utensili utilizzati dai primi agricoltori del Fucino subito dopo il prosciugamento del lago, oltre agli arcaici attrezzi della realtà agreste. La pinacoteca d'arte moderna, collocata dopo il restauro degli anni novanta nel piano superiore del castello Orsini-Colonna, è in fase di riallestimento espositivo.
Hanno sede in città le televisioni locali Antenna 2, Info Media News e Telesirio e quattro emittenti radiofoniche: Radio Antenna Futura, Radio Luna, Radio Monte Velino e Radio Stella.
Il premio Avezzano, organizzato annualmente dal 1949 al 1970, è una rassegna nazionale di arti figurative, pittura e scultura riservata agli artisti contemporanei a cui partecipano esponenti del mondo della cultura di fama nazionale. Negli anni cinquanta fu inclusa nella kermesse intitolata Settimana Marsicana, una serie di eventi legati ad agricoltura, artigianato, commercio, industria, musica e sport.
L'attività teatrale è svolta da alcune compagnie cittadine come Il Teatro dei Colori e il Teatro Lanciavicchio che promuovono la formazione teatrale attraverso i laboratori e l'attività scolastica. Sono diverse le associazioni teatrali amatoriali e dialettali in attività.
Il film muto sulla prima guerra mondiale intitolato Sempre nel cor la Patria! del regista Carmine Gallone fu girato nella città che appena distrutta dal terremoto del 1915 poté tragicamente simulare i panorami di guerra.
Nel 1979 furono girate nel capoluogo marsicano alcune scene del film Fontamara del regista Carlo Lizzani, tratto dall'omonimo romanzo di Ignazio Silone. 
Nel 2003 il regista Gianluca Maria Tavarelli scelse la piana del Fucino tra le location del film Liberi con Elio Germano e Nicole Grimaudo.
Nel 2006 ad Avezzano fu ambientato il film-documentario Taccone, fuga in salita, omaggio al ciclista Vito Taccone, del regista César Meneghetti. La frazione di San Pelino è apparsa nel film Storie sospese diretto nel 2015 dal regista Stefano Chiantini.
Sono presenti ad Avezzano alcuni cori polifonici che spaziano dalla musica sacra alla classica come l'associazione corale La Fenice, il coro Claudio Monteverdi, l'orchestra I flauti di Toscanini e l'orchestra giovanile della diocesi dei Marsi. L'ente concertistico Harmonia Novissima fa parte del Cidim, il comitato nazionale italiano di musica.
La presenza del lago Fucino in tutte le epoche ha garantito con i pesci d'acqua dolce le necessarie risorse alimentari, insieme alla selvaggina e alla frutta. La fauna ittica presente nel bacino fucense era costituita prevalentemente da anguille, barbi, carpe, gamberi, lasche, scardole, spinarelli, tinche, trote, a cui si accostavano numerose specie di anfibi. Piatti tipici della tradizione gastronomica locale erano i pesci sotto ai coppi, ovvero puliti e riempiti di foglie di salvia, infine protetti da un coppo e cotti sotto la brace del camino. Dopo il prosciugamento del lago anche la cucina locale si è radicalmente trasformata avvicinandosi alla tradizione culinaria dell'Abruzzo montano con personali interpretazioni e contributi.
Avezzano è nota per la produzione della patata del Fucino, certificata IGP e PAT e della carota dell'altopiano del Fucino, anch'essa riconosciuta con il marchio europeo IGP. Gli utilizzi in cucina di questi ortaggi sono variegati.
I primi piatti si distinguono per l'uso di formati di pasta abruzzese come i maccheroni alla chitarra, i ravioli e le fettuccine accompagnati da salse a base di pomodoro con carne di vitello o maiale. Le fettuccine possono essere condite anche con ragù bianco di patate e guanciale. Tipici piatti invernali sono i brodi a base vegetale o di pollo oppure le polente di farro o semplicemente accompagnate dal sugo o dai fagioli. Primo piatto della Marsica transumante sono gli anellini alla pecoraia, una pasta a forma di anello servita con una salsa mista di pomodoro e vegetali a cui viene aggiunta la ricotta di pecora. Eredità della cucina povera rinascimentale sono le minestre a base di legumi e farro e le sagne con i fagioli.
Le ricette dei secondi piatti prediligono le carni suine e bovine. Anche ad Avezzano, come nel resto d'Abruzzo, è diffusa la specialità degli arrosticini di pecora. 
Tra gli usi culinari tipici della frazione di Antrosano c'è la pecora ajo cotturo, la cui carne viene cotta in un grande paiolo di rame. 
Nei piani Palentini viene prodotta la farina del grano Solina, mentre i dolci tipici sono le ferratelle marsicane, sfoglie realizzate con stampi in metallo dal disegno a rombi in rilievo.
Il vino cotto è una bevanda che si ottiene da uva dei vitigni di Montepulciano servita calda dopo bollitura in una pentola di rame. A Paterno si producono diverse varietà di vino rosso, rosato e bianco.
Al teatro dei Marsi si svolge ogni anno il festival della canzone Città di Avezzano, riservato ad interpreti, cantautori e gruppi musicali. Gli artisti concorrono con brani inediti, esibendosi accompagnati dall'orchestra. Il premio Civiltà dei Marsi è il riconoscimento che viene assegnato ai protagonisti della cultura, del giornalismo e dello spettacolo.
Il festival letterario Sei giornate in cerca d'autore vede protagonisti nell'arena Mazzini autori affermati e giovani scrittori. L'Avezzano blues festival è una rassegna musicale dedicata al blues con ospiti di fama internazionale e gruppi emergenti.
La città distrutta dal terremoto del 1915 è stata ricostruita in gran parte entro la prima metà del Novecento con uno stile tardo Liberty che caratterizza il livello urbanistico ed architettonico. In particolare le ville e buona parte degli edifici del centro urbano presentano aspetti relativi ad un sobrio liberty, al neomedievale oppure al neoclassico.
Grazie ai fondi recuperati dall'onorevole Camillo Corradini la ricostruzione fu portata avanti adottando il piano regolatore del 1916 redatto dall'ingegnere di Villa Romana di Carsoli, Sebastiano Bultrini che immaginò una città giardino a bassa densità edilizia. 
L'area urbana include i punti generatori di piazza Matteotti, presso la stazione ferroviaria, e di piazza Castello da cui a raggiera si diramano le principali arterie. L'aspetto moderno di Avezzano, del tutto insolito nell'Abruzzo montano, è caratterizzato da una struttura regolare costituita da strade frequentemente incrociate in angoli retti e una maglia viaria ortogonale. Il sistema stradale è dotato perlopiù di marciapiedi larghi ed alberati.
Adagiata sul versante meridionale del colle di Albe sorge a nord della città. Fu costruita dagli abitanti di Albe fuggiti dal borgo fatto distruggere da Carlo I d'Angiò dopo la battaglia di Tagliacozzo. Il centro divenne universitas autonoma tra il XV e il XVI secolo fino al 1811. In seguito passò sotto il comune di Massa d'Albe prima di essere annessa al comune di Avezzano nel 1959. Il paese è abitato da oltre 1 000 residenti.
Sorge a circa tre chilometri ad est del centro urbano. La borgata che conta oltre 1 500 abitanti è sorta su iniziativa dell'ente Maremma e Fucino con il nome di Villaggio del bracciante San Giuseppe di Caruscino negli anni cinquanta dopo la riforma agraria a cui seguì l'esproprio dei terreni fucensi ai Torlonia con l'assegnazione ai contadini. Furono costruiti cinque forni per l'approvvigionamento del pane che vengono riaccesi in occasione della festa di san Giuseppe Artigiano.
La frazione situata a nord di Avezzano è adagiata sul monte Castello; la sua origine coincide con l'epoca dell'incastellamento. Dal 1811 al 1960 ha fatto parte dell'amministrazione comunale della contemporanea Massa d'Albe. È abitata da circa 170 persone.
Il borgo con ogni probabilità è sorto dall'esigenza di alcuni pastori e contadini che dopo vicissitudini di varia natura avrebbero abbandonato capanne e casolari disseminati nei piani Palentini per aggregarsi in un unico centro. Nel tempo il nucleo del paese si è consolidato intorno all'abbazia che i benedettini fecero edificare su un preesistente tempio pagano, dopo aver lasciato il vecchio monastero che occupavano sul monte Cimarani. Il numero degli abitanti sfiora le 600 unità.
Immediatamente contiguo a San Pelino dista circa cinque chilometri dal centro della città. Il paese antico fu totalmente distrutto dal terremoto del 1915 e ricostruito più a valle; nel 1938 fu edificata la chiesa intitolata a San Sebastiano. Frazione di Celano fino al 1954, anno in cui fu aggregato al comune di Avezzano, conta oltre 1 800 abitanti.San Pelino
È situato ad est di Avezzano, lungo la strada statale 5 Via Tiburtina Valeria. La parte vecchia del paese si sviluppò in altura intorno alla villa romana appartenente a Lucio Vitellio, proconsole di Caria. Il vicus, circondato da frutteti e vigneti, avrebbe preso il nome da Pelino di Brindisi martirizzato a Corfinio nel 662. Con regio decreto-legge emanato il 7 dicembre 1939 fu incluso nel comune di Avezzano di cui rappresenta la frazione più popolosa con oltre 2 000 abitanti.
La borgata è situata nei pressi del nucleo industriale avezzanese. Attraverso l'Incile del Fucino furono convogliate le acque del lago nell'emissario ipogeo del monte Salviano per farle defluire nel fiume Liri. La testata dell'incile è sormontata dalla statua della Madonna dell'Immacolata Concezione. L'abitato è sorto grazie ai contadini giunti nella piana per lavorare le terre disseccate e bonificate. Negli anni cinquanta dopo la riforma agraria i vecchi fabbricati rurali vennero sostituiti dalle case coloniche e furono realizzate le aree di aggregazione: Nel 1963 venne inaugurata la chiesa intitolata alla Madonna di Loreto.
Area suburbana posta a sud della città, si è sviluppata dopo il prosciugamento del lago Fucino e durante l'industrializzazione della regione.
Località nota in epoca medievale come "Petram Aquarium". Nella bolla papale di papa Clemente III del 1188 appare citata la chiesa di "Sancti Petri in Aquaria", mentre nel XIII secolo risultò essere un feudo indipendente e il più grande incastellamento della contea di Albe, abitato da circa 650 persone. Dopo l'esito della battaglia di Tagliacozzo del 1268 subì la distruzione da parte degli angioini di Carlo I d'Angiò, fu l'ultimo a scomparire tra i diversi vichi presenti nell'area montana. In cima al monte Salviano al centro dell'omonima riserva naturale è situato il santuario della Madonna di Pietraquaria.
Grazie alla trasformazione lago-pianura che nel Fucino ha causato stravolgimenti sociali e modificato il sistema economico si è sviluppata gradualmente un'agricoltura di tipo intensivo favorita dalle caratteristiche orografiche della piana, con la cresta delle montagne quasi mai al di sotto dei 1500 m s.l.m. e dal clima, caratterizzato dall'escursione termica estiva, che agevola la capacità produttiva.
Agli inizi del Novecento la costruzione dello zuccherificio di Avezzano favorì soprattutto la coltivazione della barbabietola da zucchero che venne affiancata alla produzione dei cereali. Tuttavia fino agli anni cinquanta l'allevamento di bestiame e l'agricoltura hanno avuto le caratteristiche limitate delle imprese di tipo familiare; nel 1951 con l'istituzione dell'ente Fucino scomparve la zootecnia mentre l'attività agricola si è progressivamente evoluta acquisendo le caratteristiche imprenditoriali.
Le colture più importanti sono la patata del Fucino, nota fino ai primi anni duemila con il nome di patata di Avezzano, e la carota dell'altopiano del Fucino; entrambi i prodotti hanno ottenuto il marchio di qualità IGP. Numerosi gli ortaggi che vengono trattati nei centri di condizionamento sorti nella piana: cavolfiore, finocchio, insalata, radicchio rosso, sedano.
Dal 2006 per effetto della chiusura di quasi tutti gli zuccherifici italiani determinata dalla riforma europea "OCM zucchero" è scomparsa la coltivazione delle barbabietole per far posto alle nuove colture con grandi percentuali di produzione, in particolare canapa da fibra, grano, mais e pomodori utilizzati per le biomasse e, in via sperimentale, come nuovi fertilizzanti.
In Abruzzo il 25% del PIL agricolo arriva dalla conca del Fucino. I dati relativi al settore primario del Cresa, centro regionale di studi e ricerche economico-sociali, attestano che il comparto agricolo fa da traino all'economia locale.
Tra le attività economiche più tradizionali, diffuse e rinomate vi sono quelle artigianali, come la tessitura finalizzata alla realizzazione di tappeti, arazzi e coperte, oltreché il ricamo artistico. Il territorio si contraddistingue anche per la produzione di mobili rustici.
Un ruolo importante è rivestito dal settore terziario, in particolare il comparto tradizionale con le aree commerciali che si trovano sulla via Tiburtina Valeria, nelle direzioni di Cappelle dei Marsi e di San Pelino e con gli esercizi pubblici presenti nel centro cittadino. Due sono i mercati settimanali, mentre con il sistema del chilometro zero, nella piazza del Mercato, si vendono i prodotti biologici e tipici locali.
La prima industria del territorio fu lo zuccherificio di Avezzano costruito alla fine del XIX secolo e reso operativo a cominciare dal 1901. Accanto ad esso vennero realizzati gli edifici delle malterie italiane, annoverate tra i primi birrifici del Paese, oltre alle distillerie operative dal 1936. Nei primi anni del 1900 si insediarono alcune fabbriche legate all'indotto generato dall'opificio o dalle attività agricole fucensi come l'industria del legname Saila, edificata dopo il prosciugamento. Dopo il sisma del 1915 l'edificio venne ricostruito su progetto dell'ingegnere Luigi Vendittelli nel 1924.
Il nucleo industriale vero e proprio si è sviluppato dopo il 1962, anno della costituzione del locale consorzio di industrializzazione per un'area inizialmente pari a 375 ettari.
Nella zona posta a sud della città operano variegate attività di tipo industriale ed artigianale che rappresentano un volano per il settore secondario delle aree interne dell'Abruzzo. Presso lo stabilimento LFoundry-SMIC, multinazionale della produzione elettronica, lavorano circa 1 500 addetti. Operano nel territorio altri grandi siti industriali come Micron Technology, cartiera Burgo, Saes, Siapra-FIAMM e Presafer. Numerose le imprese specializzate nei comparti manifatturieri, dei servizi e della cantieristica.
A poca distanza è sorto nel 1965 il centro spaziale del Fucino Piero Fanti di Telespazio che figura tra le principali aziende dei servizi satellitari e conta su una rete internazionale di centri analoghi e di teleporti.
Il centro fieristico di Avezzano inaugurato nel 2013 nei pressi del nucleo industriale è dislocato su un'area coperta di 3 000 metri quadrati e su una all'aperto di circa 5 000. Ospita fiere d'importanza nazionale dell'artigianato, della tecnologia e dell'elettronica.
La città è posta al centro del sistema dei parchi e delle riserve dell'area interna dell'Abruzzo risultando un punto di partenza agevole per raggiungere le località della Marsica come il parco nazionale d'Abruzzo, Lazio e Molise, il parco naturale regionale Sirente-Velino, Tagliacozzo, i borghi della piana del Cavaliere, la valle Roveto, la valle del Giovenco, Ovindoli, l'altopiano delle Rocche e altre località situate al confine del Lazio.
La città è connessa all'autostrada A25 Roma-Pescara tramite il casello e alcuni svincoli della strada statale 690 Avezzano-Sora. Lo svincolo direzionale dell'autostrada A24 Roma-L'Aquila-Teramo si trova a pochi chilometri dal casello, nella località di Torano.
Altre principali vie di comunicazione sono la strada statale 82 della Valle del Liri che collega Avezzano con Sora e Cassino, terminando il suo percorso ad Itri in provincia di Latina; la strada statale 5 Via Tiburtina Valeria che unisce Roma con Tivoli, Avezzano e Pescara e la strada statale 578 Salto Cicolana verso Rieti, il cui innesto è situato a Cappelle dei Marsi.
La stazione di Avezzano è servita dalle relazioni che percorrono la direttrice Roma-Pescara ed è il punto di diramazione della linea ferroviaria Avezzano-Roccasecca, che collega la città con Sora e Cassino. Nella piccola stazione di Paterno-San Pelino, chiusa nel 1999, fermavano i treni regionali tra Roma Tiburtina e la stazione di Pescara.
Contiguo al casello autostradale della A25 è ubicato il centro smistamento merci della Marsica. L'interporto ospita in seguito al terremoto dell'Aquila del 2009 il polo logistico nazionale della Protezione civile gestito dalla Croce Rossa Italiana.
La mobilità interurbana è garantita dagli autoservizi offerti dalla società unica abruzzese di trasporto TUA e dalla Cotral.
Alcune autolinee a lunga percorrenza collegano Avezzano a diverse località italiane ed anche estere.
Il trasporto pubblico locale è svolto dalla SCAV e si compone di sei linee su autobus.
Sul sito del Ministero dell'interno sono disponibili i dati di tutte le elezioni amministrative di Avezzano dal 1985.
Nel 1939 San Pelino fu la prima frazione ad essere inclusa amministrativamente al comune di Avezzano. Dal 1954 al 1960 anche le frazioni di Antrosano, Castelnuovo e Paterno sono entrate a far parte del territorio comunale.
La città ha ospitato la sede della Comunità montana Marsica 1 che in seguito alla riforma regionale sul riordino delle comunità montane abruzzesi è confluita nella Comunità montana Montagna Marsicana.
Ha sede nel comune la società di calcio Avezzano, fondata nel 1919 con il nome di Forza e Coraggio Avezzano F.C.
L'unica società di hockey su prato esistente in Abruzzo è l'Hockey Avezzano, che ha militato in serie A2 per la prima volta nel 1978.
Per tre volte la città è stata sede di arrivo di tappa del Giro d'Italia, nel 1986, nel 1988 e nel 2003. In alcune edizioni la Tirreno-Adriatico ha fatto tappa o ha attraversato il comune.
Allo stadio dei Pini si sono svolte diverse edizioni del meeting internazionale di atletica leggera intitolato a Pietro Marianella. Nel 1974 Sara Simeoni vi stabilì il record italiano di salto in alto e in altre edizioni vi gareggiarono Pietro Mennea, Fiona May e lo statunitense Steve Williams, primatista mondiale dei 100 metri.
La casa automobilistica statunitense Panoz produce dal 2017 l'automobile sportiva chiamata Panoz Avezzano in onore al padre del fondatore Don Panoz, marsicano emigrato nella Virginia Occidentale dopo il terremoto del 1915.
Avezzano ha ospitato nel 1991 l'incontro di pugilato valido per il titolo mondiale IBF tra Gianfranco Rosi e Glenn Wolfe e nel 2009 le gare di boxe dei XVI Giochi del Mediterraneo. Dal 1990 al 1994 la Pro Calcetto Avezzano ha militato nel massimo torneo di serie A di calcio a 5. 
Il circuito di Avezzano, riservato alle auto d'epoca, rievoca eventi competitivi che risalgono alla seconda metà del Novecento.
Le strutture sportive con la maggiore capienza sono lo stadio dei Marsi e lo stadio dei Pini. Nella periferia nord si concentrano gli impianti per la pratica di vari sport: campi da tennis, palasport, palestra del pugilato, pattinodromo, piscina e velodromo.
Lo stadio del rugby e quello dell'hockey su prato sono stati costruiti dopo il campionato mondiale di calcio del 1990.

L'aviazione è il complesso delle attività che coinvolgono qualsiasi tipo di apparecchio adatto al volo (aerodine), incluse le attività tecniche e scientifiche, il personale, le organizzazioni e gli enti regolatori interessati. Per estensione può includere anche gli aerostati.
Ha avuto degli sviluppi notevoli nel corso degli anni, soprattutto per le sperimentazioni e le ricadute tecnologiche dovute all'uso delle aerodine a scopi militari. Anche l'astronautica, attraverso i programmi spaziali dei vari paesi coinvolti nella corsa allo spazio, ha fornito materiali e stimoli all'evoluzione, e in alcuni casi c'è stata una vera e propria convergenza tra i due settori, come nel caso dello Space Shuttle, che decolla come un razzo ed atterra come un aliante.
Se è vero che spesso le ricerche e le sperimentazioni delle nuove tecnologie furono finanziate ed asservite a scopi militari, e l'aviazione non fa eccezione, vi furono molti pionieri civili che sperimentarono a proprie spese o con la propria vita la passione per il volo, gettando le basi per lo sviluppo dell'aviazione civile e consolidandone il ruolo nel nostro quotidiano.
L'età moderna dell'aviazione ebbe inizio il 21 novembre 1783 con il primo volo umano effettuato in Francia a Versailles davanti al Re Luigi XVI, alla Regina Maria Antonietta ed a tutta la corte, da Jean-François Pilâtre de Rozier e il marchese d'Arlandes, che a bordo di un pallone ad aria calda costruito dai fratelli Montgolfier (che da loro avrebbe preso il nome di mongolfiera) volarono per 12 chilometri.
Questo tipo di voli era poco pratico, in quanto i palloni si spostavano solamente seguendo la direzione del vento e lo stesso Pilâtre de Rozier morì due anni dopo mentre tentava di raggiungere l'Inghilterra dalla Francia andando contro la direzione dei venti dominanti (di lui si disse "Il primo uomo a volare ed il primo a morire"). Fu subito chiara la necessità di avere palloni governabili, o dirigibili. Nel 1784 Jean-Pierre Blanchard inventò questo tipo di aeromobili, utilizzando la propulsione umana (ali sventolate) ed attraversò con uno di questi modelli la Manica nel 1785. L'idea venne in seguito sviluppata introducendo propulsori a motore (Henri Giffard, 1852), la struttura rigida (David Schwarz, 1896) e miglioramenti alla velocità e manovrabilità (Alberto Santos-Dumont, 1901).
Il primo volo di un mezzo più pesante dell'aria e spinto da un motore è stato compiuto dai fratelli Wright negli Stati Uniti. Sebbene esistano molte controversie sulla reale attribuzione di questo primato, la data più comunemente accettata per questo evento è stata fissata al 17 dicembre 1903. In realtà, il velivolo con il quale fu raggiunto questo risultato non poteva avere utilizzo pratico a causa dei problemi di controllo in volo che lo affliggevano. Bisognò attendere l'adozione degli alettoni per avere degli aeroplani più facili da pilotare e solo un decennio dopo, con l'inizio della prima guerra mondiale, i velivoli più pesanti dell'aria divennero di uso pratico per la ricognizione, la direzione del tiro di artiglieria e finanche l'attacco contro postazioni a terra.
Il primo volo dei Fratelli Wright del 17 dicembre 1903, se rappresentava il primo successo del più pesante dell'aria, non nasceva dal nulla. Dall'epoca delle mongolfiere si era passati ai veleggiamenti di Otto Lilienthal, ai primi modelli in scala di elicotteri, Enrico Forlanini, ed aerei Samuel Pierpont Langley, volanti grazie a piccoli motori a vapori, per finire con i primi esperimenti con dirigibili alla fine dell'Ottocento. Gli stessi pionieri dell'aviazione attraversarono l'evoluzione delle tecnologie disponibili all'epoca. Forlanini dai modelli di elicottero approdò al dirigibile. Mentre Alberto Santos-Dumont dal dirigibile al più pesante dell'aria.
Se lo scopo dei primi pionieri era realizzare macchine in grado di volare, già alla fine della prima decade del Novecento il limite era dimostrare di poter volare meglio, più a lungo e più lontano. Nascono così le prime trasvolate: Louis Blériot, che trasvolò la Manica nel 1909.
È a bordo dello stesso aereo che l'italiano Cesare Suglia nel 1913 effettuerà, attraversando tutta l'Italia, il raid aereo più lungo compiuto fino a quel momento.
Prima trasvolata atlantica di Alcock e Brown nel 1919, su un Vickers Vimy, simbolo del progresso tecnologico ottenuto durante la prima guerra mondiale. Quest'epoca di trasvolatori solitari si chiuderà più di un decennio dopo con figure quali Charles Lindbergh, che verrà insignito della Medal of Honour per aver effettuato la prima trasvolata atlantica in solitaria della storia, e Amelia Earhart.
Fra le prime donne pilota italiane, si possono ricordare Rosina Ferrario ed Ester Vietta. Anche durante il periodo fascista, non mancano donne pilota, come ad esempio la contessa Aloisa Guarini Matteucci.
Gli anni venti e trenta vedono piloti, costruttori ed inventori in tutto il mondo impegnati nel far diventare l'aereo un mezzo di massa. Progetti idealisti-realisti come quello dell'industriale Henry Ford che con il suo Ford Trimotor (soprannominato Tin Goose - "oca di latta") negli anni trenta volle creare un aereo civile che mettesse il volo tra le cose quotidiane dell'americano medio. A quello tra la propaganda e il perfezionamento delle tecniche di volo e di addestramento di Italo Balbo effettuò le famose trasvolate in formazione effettuate con i Savoia-Marchetti S.55, che ebbero il loro culmine nella Crociera del Decennale.
Sono gli stessi anni in cui si assistette ad un fiorire di compagnie aeree per il trasporto della posta e di passeggeri, inizialmente su aerei da pochi posti e per distanze brevi, fino ai primi voli transoceanici. Dai timidi tentativi degli idrovolanti postali tedeschi, che coprivano le tratte Germania Sud-America, utilizzando i transatlantici come navi appoggio, ai primi idrovolanti di linea.
Ogni nazione era impegnata nel coprire le rotte più lontane. I grossi idrovolanti statunitensi furono detti China Clipper, un nome che diventò il termine generico che identificava, nell'immaginario popolare, tutta la flotta dei grandi idrovolanti transoceanici della Pan American Airways, il Martin M-130, il Sikorsky S-42 ed il Boeing 314, quest'ultimo considerato il modello più perfezionato. Il nome China Clipper venne attribuito inizialmente allo specifico Martin M-130 che faceva rotta sulla Cina e poi in generale a tutti i grossi idrovolanti sempre più perfezionati che durante la guerra svolsero anche incessanti pattugliamenti sull'oceano Pacifico, effettuando anche moltissime missioni di ricerca e soccorso, con equipaggi civili e con l'esperto personale di terra formato in anni di servizio. Ad essi, modificati unicamente con l'applicazione dei contrassegni militari, vennero affidate anche delicate missioni di trasporto a lungo raggio. Per esempio venne loro assegnata la rotta che attraverso Natal, Brasile e Liberia, riforniva le forze inglesi al Cairo ed anche i sovietici via Teheran. Infatti il Clipper era l'unico aereo da trasporto che poteva effettuare la traversata di 2 150 miglia senza scalo.
Per contro, gli inglesi ebbero nello Short S.23 Empire, grande idrovolante a scafo, e nel suo omologo militare (ma del quale alcuni esemplari vennero usati a scopo civile), lo Short Sunderland, mezzi capaci di assicurare le comunicazioni attraverso l'Impero britannico con rotte che raggiungevano anche l'Australia, attraverso parecchi scali tecnici.
L'idrovolante rappresentava in quegli anni una scelta quasi obbligata. Non solo per la capacità di ammarare quando si dovevano sorvolare ampie distese d'acqua, ma anche per non essere vincolati alle dimensioni limitate delle aviosuperfici terrestri. Il decollo dall'acqua consentiva di avere superfici di decollo ed atterraggio illimitate, tanto che negli anni dal 1927 al 1938 i primati mondiali di velocità appartenevano agli idrovolanti. Erano gli anni della coppa Schneider, gara di velocità tra idrovolanti appunto, che raggiunse, all'epoca, una notorietà paragonabile a quella della attuale Formula 1.
La sfida tra Macchi e Supermarine, al di là della competizione sportiva, portò un grande sviluppo dal punto di vista delle cellule e dei motori. Il trofeo andò alla Supermarine che con i suoi idrocorsa, culminanti nello S.6B, si aggiudicò le tre edizioni necessarie a portare a casa il trofeo; la vittoria avvenne però tra molte polemiche originate dal gran numero di incidenti che flagellarono la dodicesima ed ultima edizione, compresi i due piloti italiani morti e i due inglesi salvi per pura combinazione, tanto che il Supermarine S.6B vincitore disputò la gara da solo. Il primato assoluto di velocità andò poi all'Italia, che non seppe però mettere in pratica su scala industriale quanto acquisito nelle competizione, a differenza del Regno Unito, tant'è che il Supermarine Spitfire può essere considerato discendente diretto dell'S.6B, pur essendo nato da un progetto diverso.
Ma l'era degli idrovolanti iniziò a tramontare già prima dello scoppio della seconda guerra mondiale. Il 10 agosto 1938 un quadrimotore Focke-Wulf Fw 200 Condor effettuò un volo senza scalo Berlino-New York. Il 30 marzo 1939, un aereo terrestre, l'Heinkel He 100, tornerà a detenere il primato assoluto, con 746,604 km/h.. In quegli stessi anni la neocostituita Linee Aeree Transcontinentali Italiane adottò i Savoia-Marchetti S.M.79 e Savoia-Marchetti S.M.83 in luogo del CANT Z.506 o di altri idrovolanti, sebbene fosse in programma l'entrata in servizio anche di idrovolanti, lo Z.509 e lo Z.511.
Ma la svolta nella tecnica aeronautica si ebbe quando Germania, Inghilterra ed Italia arrivarono quasi contemporaneamente alla realizzazione pratica del motore a reazione. Hans von Ohain, in collaborazione con la Heinkel, realizzò una serie di motori sperimentali che condussero al turbogetto Heinkel HeS 3 il quale, montato sul prototipo Heinkel He 178, volò per la prima volta il 27 agosto 1939, lontano dai clamori internazionali. Intanto il suo collega britannico Frank Whittle sperimentava anch'egli, assieme alla Gloster Aircraft Company, l'evoluzione finale del suo motore, denominato Whittle W.1, con il quale venne equipaggiato il Gloster E.28/39 che si staccò da terra il 15 maggio 1941. In Italia l'ingegnere Secondo Campini seguì un'altra soluzione tecnica, il motoreattore, che grazie alla collaborazione dalla Società Aeronautica Caproni venne applicato con successo al Campini-Caproni C.C.2 e portato in volo per la prima volta il 27 agosto 1940. Furono queste nell'ordine le prime aziende, tra il 1939 e il 1941 a far volare un aereo a reazione, con ricerche indipendenti tra loro. In realtà, le prime ricerche in merito risalgono al 1910, quando Henri Coandă progettò un prototipo funzionante di reattore detto motoreattore, il Coandă 1, non a turbina ma con compressione originata da un motore a pistoni, che volò per errore durante una prova statica, prendendo subito fuoco, fortunosamente senza conseguenze per il pilota.
Dopo la seconda guerra mondiale, molte compagnie nacquero grazie alla cessione dei surplus militari dopo il conflitto, visto che gli aerei da trasporto vennero trasformati in aerei passeggeri con costi relativamente contenuti; vennero anche realizzati molti aerei per trasporto passeggeri a lungo raggio, come il Douglas DC-7 o il Lockheed Constellation, ma con la diffusione dei motori a reazione anche in campo civile cessò il predominio dei motori a pistoni. Un certo numero di aeroporti militari situati in punti strategici venne aperto al traffico civile, come Gander nell'isola di Terranova (Canada) e Keflavík (Islanda) permettendo l'utilizzo della rotta transatlantica, effettuabile anche dagli aerei con autonomia limitata come il Boeing 377 Stratocruiser. Successivamente gli aerei di linea furono in grado di effettuare la rotta polare, collegando quindi Stati Uniti o Gran Bretagna e Giappone senza necessità di uno scalo tecnico intermedio per rifornimento.
Inizialmente, l'esordio della propulsione a reazione non fu dei più promettenti, con i disastri legati al de Havilland Comet (tre incidenti gravi a velivoli della BOAC, nel 1953 e nel 1954) dovuti, come si scoprì anni dopo, ad un difetto concettuale nella progettazione dei finestrini, di forma quadrata, che portava ad un precoce affaticamento della cellula e conseguente cedimento strutturale; questo diede agli aerei a pistoni qualche ulteriore anno di predominio sul mercato. Incidentalmente, la sua versione militare, il BAe Nimrod, vola tuttora. In quel caso, il passaggio di testimone era solo rinviato al 1958, anno in cui debuttò sul mercato il Boeing 707, destinato anche, grazie ai suoi più efficienti motori a turbofan (turboventola) prodotti dalla Rolls-Royce Limited (eccettuata la prima serie), a soppiantare i suoi concorrenti ed aprire la strada ai voli a lungo raggio.
Anche nel blocco orientale, cioè l'Unione Sovietica e i suoi satelliti, iniziò la produzione in serie di velivoli commerciali civili, attraverso gli uffici di progettazione Ilyushin e Tupolev. Spesso i velivoli prodotti si ispiravano largamente ai loro omologhi occidentali, anche se con soluzioni tecniche tali da garantirne il funzionamento in ambienti estremi, come la Siberia; un esempio per quanto riguarda longevità ed affidabilità è l'Ilyushin Il-76.
Un aereo civile destinato ad entrare nella storia dell'aviazione fu il Concorde, coprodotto da Inghilterra e Francia attraverso delle aziende di stato, con tecnologie all'avanguardia anche per gli aerei militari, che attraversava l'Atlantico da Londra a New York in sole quattro ore. Il numero di passeggeri era limitato ed i costi di gestione alti, ma questo aereo fu uno status symbol per oltre trent'anni, dal 1969 fino al 2000, anno in cui un catastrofico incidente a Parigi ne mise a terra l'intera flotta. L'aumento dei costi dovuto agli eventi dell'11 settembre 2001 decretò la definitiva messa a riposo degli aerei rimasti, anche se erano stati sottoposti ad un aggiornamento di sicurezza per l'incidente del 2000. Anche l'Unione Sovietica ne produsse un modello omologo, il Tupolev Tu-144, che ottenne un limitato impiego a livello interno.
Come si vede dall'immagine a lato, per questo velivolo venne sviluppato un simulatore di volo. È prassi comune nei velivoli moderni lo sviluppo di simulatori di volo, per addestrare i piloti in condizioni realistiche senza rischiare situazioni di pericolo su un mezzo reale. Questi simulatori sono sviluppati dalle case costruttrici, e normalmente le grandi compagnie ne possiedono uno per ogni velivolo da loro utilizzato, in modo da tenere allenati i loro piloti a situazioni atmosferiche ricorrenti solo di rado, o anche incidenti di volo non catastrofici, ma che richiedono un addestramento specifico per la loro soluzione positiva.
Sono presenti sulla scena del mercato mondiale sei fabbricanti principali di aerei civili di linea (in ordine alfabetico):
Tupolev, con sede in Russia (in previsione una fusione per costituire unica azienda di costruzioni aeronautiche di stato).Boeing, Airbus e Tupolev si concentrano sulla produzione di jet di linea a fusoliera larga (wide-body) e stretta (narrow-body), mentre la Bombardier e l'Embraer si sono specializzate sugli aerei di linea regionali. Questi costruttori generano un forte indotto mondiale di costruttori specializzati di sottoparti e in alcuni casi si limitano alla sola progettazione e assemblaggio finale degli aeromobili. Anche le industrie cinesi entreranno presto nel mercato del trasporto civile, attraverso il consorzio ACAC e il suo ACAC ARJ21, il primo esempio di jet regionale progettato e prodotto interamente in Cina.
Ad essi si affiancano case costruttrici, come SAAB, Fokker (fino al suo fallimento nel 1996) e Dornier (assorbita dalla statunitense Fairchild), di piccoli velivoli ad elica e/o a getto per collegamenti regionali a corto/medio raggio, come il Dornier Do 328 ed il Saab 340, anche se una quota di mercato significativa è detenuta in questo settore da ATR, joint-venture tra la francese Aérospatiale e la italiana Aeritalia (oggi Alenia) con i suoi ATR-42 e ATR-72, oltre che dalla Antonov con il suo Antonov An-24.
Fino agli anni settanta, le compagnie aeree principali erano le cosiddette compagnie di bandiera (in inglese "flag carrier"), cioè aziende di proprietà dei rispettivi governi e i cui bilanci erano parte della finanza nazionale, risultando quindi protette dalla concorrenza. Negli anni più recenti, la progressiva liberalizzazione dei traffici aerei ha portato ad un aumento della competizione, consentendo una più ampia possibilità di scelta per i consumatori con una conseguente diminuzione delle tariffe. Questa diminuzione degli introiti, unità all'aumento dei prezzi del combustibile e alle crisi correlate con gli attentati dell'11 settembre 2001 e l'epidemia di SARS, ha costretto alcuni governi al salvataggio in extremis di alcune linee aeree o a fallimenti o fusioni. Nel contempo si è assistito allo sviluppo delle compagnie aeree a basso costo ("low cost") come la Ryanair e la Southwest Airlines.
Aviazione militareNormalmente, gli aeromobili civili si muovono in un sistema di aeroporti e delle aerovie regolato da direttive internazionali emanate su scala mondiale dall'ICAO e recepite dai singoli stati nazionali, definibili come Regolamentazione aeronautica tra le quali vanno menzionate le Regole dell'aria e le regole di volo. L'aviazione civile comprende le attività aeronautiche non-militari e cioè l'aviazione generale e il trasporto aereo con voli di linea. Trasportando persone, e materiali, tra cui cibi e risorse naturali.
Con il termine "aviazione generale" si definiscono tutti i voli civili non programmati condotti sia da privati che da società commerciali. L'aviazione generale comprende una notevole serie di voli tra i quali quelli usati da persone in affari per spostarsi velocemente tra le varie sedi aziendali con la flotta della ditta, ma anche i voli con società di noleggio aereo. Inoltre include l'aviazione privata a scopo amatoriale e turistico, quindi le scuole di volo civili, il volo con i palloni ad aria calda, il paracadutismo, il volo a vela, il volo veleggiato in genere. Ricadono anche nella categoria il genere di volo a scopo scientifico e sociale quale la fotografia aerea, il soccorso aereo, i voli agricoli, i voli per la sorveglianza del traffico stradale, i voli di perlustrazione operati dalle forze di polizia e la lotta aerea antincendio condotta dai vigili del fuoco.Ogni stato ha solitamente un proprio insieme di regolamentazioni per l'aviazione, ma normalmente l'aviazione generale ha norme che distinguono tra voli commerciali e voli privati e si specializzano ulteriormente in funzione del tipo e delle dimensioni e capacità degli aeromobili utilizzati. Il panorama imprenditoriale riservato al mercato dell'aviazione generale è eterogeneo e va dalla piccola azienda semiartigianale, specie nel campo della produzione degli alianti, che in aziende più articolate o settori dedicati di aziende aeronautiche di grande produzione.
Tra le aziende del settore più conosciute si possono menzionare le statunitensi Cessna e la Piper Aircraft veri leader del settore, oltre la Mooney Airplane Company, la Grumman con la sua linea Gulfstream, la Cirrus Design Corporation e la Raytheon, ora attiva nel settore difesa. In Europa quindi troviamo l'austriaca Diamond Aircraft Industries, attiva anche nel campo della produzione di alianti, l'italiana SIAI-Marchetti ora assorbita da Alenia Aermacchi, la francese Dassault Aviation con la linea Falcon, e la svizzera Pilatus Aircraft Ltd..
Alcune aziende si sono specializzate nella produzione di alianti e motoalianti, storicamente molto presenti in Germania dove il volo a vela è uno sport molto popolare. Tra queste sono note la Alexander Schleicher GmbH & Co, la Glasflügel Segelflugzeugbau GmbH, la Schempp-Hirth Flugzeugbau GmbH, la Grob Aerospace GmbH attiva anche nel campo dei jet executive e che ora ha abbandonato il settore aeronautico. Inoltre anche la Cecoslovacchia, ora Repubblica Ceca, era presente sul mercato del volo a vela con la Let Kunovice, mentre la statunitense Schweizer Aircraft, ora nota per la produzione di elicotteri, nacque proprio come costruttore di alianti. In Italia anche la Caproni può vantare un passato nel settore.
Nel settore degli elicotteri civili di medie e grandi dimensioni, il mercato è diviso tra AgustaWestland, Bell Helicopter Textron, Eurocopter e Sikorsky Aircraft Corporation, oltre alla russa Mil che dopo la fine del regime sovietico si sta affacciando sul mercato internazionale. I modelli più piccoli ed economici, adatti al turismo, all'addestramento ed all'uso agricolo, sono prodotti dalla Robinson Helicopter e dalla Schweizer Aircraft che nel 2004 è stata acquisita dalla Sikorsky.
L'aviazione generale sta traendo importanti vantaggi dallo sviluppo tecnologico, particolarmente per quanto riguarda l'evoluzione dei piccoli aerei che ne costituiscono la componente principale. Tra le innovazioni un ruolo importante è rivestito dalla avionica moderna, che comprende la tecnologia Global Positioning System. La maggiore diffusione di queste tecnologie, in passato esclusive solo degli aeromobili militari o civili più grandi e costosi, sta comportando miglioramenti nella sicurezza. Sul fronte costruttivo, l'adozione di materiali compositi sta consentendo la costruzione di mezzi più leggeri e veloci. Un altro importante impiego di questi nuovi materiali si ha in modo crescente per gli ultraleggeri e per gli aeromobili autocostruiti che ottengono sempre maggiore successo per uso amatoriale negli stati che ne consentono l'impiego e che hanno previsto normative semplificate e caratterizzate da costi inferiori rispetto agli aerei certificati per uso commerciale.
Ogni stato gestisce direttamente o indirettamente flotte di aerei o elicotteri per usi pubblici; in alcuni casi i mezzi vengono operati da aziende private dietro contratto, per esempio in Italia gli elicotteri del soccorso sanitario SUEM 118. I velivoli Canadair CL-415 antincendio, diffusi in tutto il mondo, vengono utilizzati da varie organizzazioni nazionali di protezione civile, come in Francia la Securite Civile ed in italia la Protezione Civile. A questi vanno aggiunti i vigili del fuoco e le autorità civili di polizia.
Sin dal tardo Settecento, semplici palloni aerostatici furono usati per l'avvistamento aereo. Il primo impiego di aeroplani in guerra si ebbe durante la guerra italo-turca tra il 1911 ed il 1912, quando il Corpo aeronautico del Regio Esercito bombardò le posizioni turche di Ain Zara e durante la prima guerra balcanica nel 1912, quando il Distaccamento aeronautico bulgaro bombardò le posizioni turche ad Adrianopoli.
Da allora gli aerei militari, progettati per soddisfare requisiti tecnici sempre crescenti ed organizzati in apposite unità militari aeree per un loro razionale ed organico impiego, sono stati continuamente perfezionati. I costruttori aeronautici hanno gareggiato tra loro per ottenere i contratti di costruzione pagati dai governi per dotarsi di un arsenale aeronautico. Gli aeromobili proposti sono stati scelti nel tempo in base a mutevoli fattori quali costo, prestazioni e velocità di produzione.
Il mantenimento di una industria aeronautica è stato spesso considerato strategico dai paesi più industrializzati, e spesso l'acquisto di mezzi è stato anche un modo per sovvenzionare le aziende. Ciononostante i continui tagli ai bilanci del settore difesa hanno portato a progressivi ma continui accentramenti di aziende aeronautiche, che negli ultimi vent'anni si sono fuse con il settore aerospaziale. Questo è avvenuto anche nell'Unione Sovietica che ha però una struttura produttiva organizzata molto diversamente dalle sue controparti occidentali. In Occidente molte delle piccole aziende artigianali con linee produttive incentrate su un unico prodotto con eventuali derivati sono state assorbite da aziende più grandi, che sono cresciute fino a diventare dei poli industriali. Negli Stati Uniti un ruolo chiave lo svolgono i colossi Boeing - McDonnell Douglas e Lockheed Martin nel settore aerospaziale, mentre la Raytheon ha un ruolo chiave nel settore missilistico; negli elicotteri Sikorsky mantiene una posizione di assoluto rilievo, insieme alla già citata Boeing. In Francia la Aérospatiale ha assorbito quasi tutte le altre aziende del settore, tranne la Dassault Aviation, fino a consociarsi con la tedesca Messerschmitt-Bölkow-Blohm GmbH (MBB) per il consorzio Eurocopter, leader europeo nel settore degli elicotteri insieme alla AgustaWestland, che ha riunito la italiana Agusta e la britannica Westland Aircraft. Successivamente, la Aérospatiale è confluita nella EADS insieme alla tedesca DASA (che raccoglie l'eredità della Dornier-Werke GmbH) e alla spagnola Construcciones Aeronáuticas S.A. (CASA). La situazione russa è alquanto differente, in quanto la struttura sovietica prevedeva l'esistenza di diversi uffici di progettazione, denominati OKB (Опытное конструкторское бюро, ovvero Opytnoe konstructorskoe bjuro, Ufficio di progettazione sperimentale), che fornivano dei progetti in risposta alle specifiche emesse dallo stato maggiore e ne creavano i prototipi in piccole fabbriche specializzate. Successivamente l'industrializzazione veniva effettuata da fabbriche sempre di proprietà pubblica, sotto il controllo dell'ufficio di progettazione.
Esistono diverse possibili classificazioni dei mezzi aerei militari. Una delle più conosciute è quella adottata dall'U.S. Air Force statunitense e di seguito riportata:
Aereo da cacciala sua funzione primaria è quella di abbattere altri aeromobili (per es. Sopwith Camel, A6M Zero, F-15 Eagle, MiG-29, Su-27, F-22 Raptor). Alcuni tra i più moderni tra questi sono definiti caccia da superiorità aerea in quanto impiegati per contrastare altri aerei da caccia senza avere ruoli secondari. A causa delle contrazioni, sia di bilancio che di organico, a cui sono assoggettate le forze aeree di tutto il mondo, la filosofia costruttiva attuale è sempre più rivolta verso aerei multiruolo (Dassault Rafale o Eurofighter Typhoon), o verso l'adozione di capacità multiruolo di aerei nati esclusivamente per la superiorità aerea, attraverso aggiornamenti di avionica e sensori o contenitori esterni aggiuntivi, come per l'F-14 Tomcat prima del suo ritiro (che divenne un caccia-bombardiere).
utilizzato a livello tattico contro obiettivi terrestri e come supporto alle azioni di terra (per es. Ju 87 Stuka, Il-2 Šturmovik, J-22 Orao, Sukhoi Su-25 e l'A-10).Bombardieregeneralmente utilizzato con il fine di distruggere obiettivi strategici tramite incursioni aeree. Inizialmente ideati come evoluzione dell'attacco al suolo e definiti bombardieri tattici, questi hanno avuto un ruolo predominante nella prima parte della seconda guerra mondiale come supporto alla Blitzkrieg, con i Junkers Ju 88 ed i Messerschmitt Bf 110, per poi essere superati dai grandi bombardieri strategici quadrimotori alleati come l'Avro Lancaster ed il Boeing B-17 Flying Fortress. Ripercorrendo la storia, altri esempi sono stati il dirigibile Zeppelin, B-29 Superfortress, Tupolev Tu-22, Dassault Mirage IV e il B-52 Stratofortress, per finire ai contemporanei Tupolev Tu-160 Blackjack, sovietico, Rockwell B-1B Lancer e Northrop Grumman B-2 Spirit, statunitensi.Aereo da trasportoaereo utilizzato per lo spostamento veloce in un teatro bellico di personale, materiali e mezzi, normalmente privilegiando la capacità di carico, altri, di dimensioni inferiori, potendo contare sulle caratteristiche STOL per operare su piste improvvisate. Questi ultimi sono quasi del tutto sostituiti da elicotteri che operano nello stesso ruolo. Alcuni esempi di aerei da trasporto tattico sono gli statunitensi C-17 Globemaster, il C-130 Hercules ed il sovietico/russo Antonov An-124.Aereo da ricognizioneimpiegato per la ricognizione, ovvero per acquisire informazioni sulla collocazione e sulle dimensioni delle unità e delle installazioni belliche nemiche. Normalmente non armati, si sono evoluti sfruttando la maggiore velocità e la capacità di operarre a quote elevate, dotandosi di apparecchiature fotografiche sempre più sofisticate (per es. Rumpler Taube, de Havilland Mosquito, U-2 e MiG-25R).Aereo da addestramentodestinato a formare i nuovi piloti durante le varie fasi del loro addestramento operativo, e che si differenziano in base alla difficoltà di approccio in addestratori basici ed avanzati, generalmente i primi ad elica, validi per conoscere le basi della tecnica del volo, i secondi con propulsione a getto ed integranti l'avionica dei velivoli da combattimento. In Italia, tra gli addestratori a getto, sicuramente il più celebre è l'Aermacchi MB-339, che equipaggia anche la Pattuglia Acrobatica Nazionale italiana Frecce Tricolori. Altri aerei noti sono il britannico BAe Hawk, lo statunitense T-2 Buckeye (non più in uso) ed il cecoslovacco Aero L-39 Albatros, oltre al giapponese Mitsubishi T-2, un addestratore avanzato da cui è stato derivato il caccia F-1 Raven. Tra gli addestratori basici a turboelica, con i quali sono stati formati generazioni di piloti, i più noti sono lo svizzero Pilatus PC-9, l'italiano SIAI-Marchetti SF-260 ed il più recente Embraer EMB-312 Tucano, di produzione brasiliana ma prodotto su licenza anche dalla britannica Short Brothers plc.. Spesso per gli addestratori viene creata, a partire dalla versione base, una versione da attacco leggero, come ad esempio, per gli Aermacchi MB-326, del quale venne creata la versione K, e del MB-339, che ha partecipato anche alla guerra delle Falkland potendo operare da piste semipreparate; anche del MB-339 è stata preparata una versione K, ma senza seguito. Il britannico BAe Hawk è stato anche dotato di missili aria-aria, che lo mettono in condizione di operare per la difesa di punto, a testimonianza della versatilità di questi aviogetti da addestramento.Aereo per la guerra elettronicasono velivoli che montano apparecchiature per disturbare od ingannare le strumentazioni elettroniche nemiche (per es. McDonnell Douglas EA-18G Growler, Panavia Tornado ECM ed Alenia G.222VS).
Aerocisternai primi esperimenti per il rifornimento in volo risalgono agli anni venti con metodi empirici utilizzando un aereo come cisterna volante che, collocandosi sopra l'aereo da rifornire, per mezzo di un semplicissimo tubo in gomma faceva travasare il combustibile da un velivolo all'altro. Esempi di questo genere sono documentati in filmati dell'epoca e mostrati nei cinegiornali come temerarietà affini al volo acrobatico. In tempi più recenti l'esigenza di sopperire alla sempre più necessaria autonomia dei velivoli da combattimento vennero ideate apparecchiature con le quali attrezzare dei velivoli, di derivazione da trasporto, appositamente costruiti dotandoli di capienti serbatoi di servizio e collegamenti flessibili, al cui apice vengono dotati di appendici aerodinamiche che servono a stabilizzarli in volo. I velivoli che possono essere riforniti in volo incorporano una sonda che si aggancia, con una appropriata manovra di avvicinamento, con il dispositivo trainato dall'aerocisterna. Normalmente questa tipologia di velivolo è di grande dimensioni, come gli statunitensi McDonnell Douglas KC-10 Extender e Boeing KC-135 Stratotanker ed il sovietico/russo Ilyushin Il-78 Midas, ma esistono conversioni di velivoli di proporzioni più modeste come una versione del Lockheed C-130.Laser aviotrasportato
(come il Boeing YAL-1 o il Beriev A-60, utilizzati però solo a scopo sperimentale).Aereo da osservazioneideato inizialmente per essere utilizzato come supporto per l'artiglieria, comunicando in volo i risultati e le eventuali correzioni di tiro, questa tipologia di aeroplano è utilizzata come supporto visivo alle truppe di terra (per es. OC-135B Open Skies, Hawker Siddeley Andover CMk 1, XS 596)Aereo da pattugliamento marittimosono velivoli con il compito specifico di ricognizione ed osservazione delle coste e delle acque (per es. Lockheed P-3 Orion, Breguet BR.1150 Atlantic e Tupolev Tu-142).
Le aeronautiche militari hanno utilizzato e utilizzano anche aeromobili diversi dai velivoli. Dopo il declino dei dirigibili, il principale esempio moderno di mezzo aereo militare diverso dagli aerei è l'elicottero, utilizzato diffusamente per supporto tattico, trasporto ed emergenze sanitarie.
Altro mezzo atipico, ma funzionale, è stato l'ekranoplano, mezzo che utilizza l'effetto suolo per il sostentamento, sviluppato dall'Unione Sovietica in alcuni esemplari, ma che non ha avuto ulteriori sviluppi.
Gli spostamenti degli aeromobili sono regolamentati dal servizio di controllo del traffico aereo, che deve prevenire le collisioni tra aeromobili e tra aeromobili ed ostruzioni sulle aree di manovra degli aeroporti, ed accelerare e mantenere ordinato il flusso del traffico aereo. In generale, ogni paese ha il suo gestore nazionale del controllo traffico, in Italia rappresentato dall'ENAV, che in armonia con le normative internazionali dettate dall'ICAO, ne cura l'applicazione ed effettua una funzione di vigilanza sui mezzi aerei che transitano nello spazio aereo di sua competenza. Per l'identificazione, gli enti di controllo si avvalgono di radar e del sistema IFF installato sia sui mezzi commerciali che su quelli militari. Gli aeromobili si avvalgono anche di sistemi di navigazione strumentale come il LORAN e il Decca, basati sui segnali trasmessi da stazioni a terra, e in tempi più recenti, sei sistemi di posizionamento satellitare (GPS e prossimamente Galileo)
La ricerca di nuovi materiali e tecnologie nel campo aeronautico è incessante e continua. Molte evoluzioni nate per l'aviazione sono poi state trasferite ad altri campi della tecnica, come le leghe speciali nate per contenere il peso dei velivoli o l'elettronica di controllo; ad esempio, l'antiskid, antesignano dell'ABS, era usato sui velivoli da combattimento per richiamare l'attenzione del pilota in caso di slittamento su piste bagnate o viscide in generale e gestire la frenata in modo più o meno servoassistito.
Ora la ricerca sta puntando decisamente su tecnologie meno inquinanti e che permettano di avere un miglior rapporto tra costi ambientali e facilità di movimento, oppure su veicoli sperimentali con emissioni zero. Un esempio è l'aereo ad energia solare Helios sviluppato dalla NASA, oppure il Solar Challenger, aereo sperimentale che nel 1981 attraversò la Manica. Recentemente la compagnia francese Airbus ha sviluppato un aereo alimentato completamente con energia elettrica chiamato E-Fan, presentato al pubblico nel 2014.
Un'altra linea di ricerca è quella che punta su velivoli per il volo suborbitale, per scopi turistici o collegamenti intercontinentali.
I primi veicoli spaziali potevano essere considerati aerodine a sostentazione mista, in quanto propulsi con un razzo vettore, e tuttora molti carichi vengono lanciati in orbita tramite missili, con costi elevati in quanto tutto il lanciatore è a perdere. Per contenere i costi e migliorare l'operatività, si è cercato però di realizzare delle aerodine a sostentazione aerodinamica, che decollassero come missili ed atterrassero come alianti. In effetti l'unico veicolo di questo tipo effettivamente costruito è stato lo statunitense Space Shuttle, denominato ufficialmente STS (Space Transportation System). L'intero programma, basato inizialmente su quattro navette, ha visto poi la costruzione di una quinta navetta (l'Endeavour) a seguito della distruzione del Challenger nel 1986, terminerà nel 2011 per una combinazione di costi elevati e sicurezza precaria.
Ma la NASA non è stata l'unica agenzia a progettare una soluzione di questo tipo; anche l'Agenzia Spaziale Europea (ESA) aveva in valutazione una navetta, sebbene inferiore come prestazioni e senza portelli di carico, da abbinare al lanciatore Ariane 5, denominata Hermes. Il programma fu poi interrotto nella seconda metà degli anni novanta con la costruzione della Stazione Spaziale Internazionale (ISS, International Space Station), che permise all'Agenzia Spaziale Europea ed all'Agenzia Spaziale Russa (ufficialmente Российское авиационно-космическое агентство, Agenzia Russa per l'aviazione e lo spazio) di fruire dello Space Shuttle per il trasporto dei carichi in orbita. Inoltre l'allora Unione Sovietica costruì il Buran, molto simile allo Shuttle, che effettuò un unico volo di prova senza equipaggio, effettuando un atterraggio automatico il 15 novembre 1988.
Per mantenere operativa la ISS dopo la dismissione degli Shuttle, servirà un nuovo lanciatore recuperabile, e sono allo studio diversi prototipi, dall'europeo Hopper al russo Kliper, il cui sviluppo è però stato cancellato.
Con l'apporto dell'aviazione militare nello svolgimento della prima guerra mondiale, in Italia si sviluppa l'aeropittura, una declinazione pittorica del futurismo, movimento culturale fondato da Filippo Tommaso Marinetti, e che era mirato alla mitizzazione della macchina e della modernità, nello specifico, l'entusiasmo per il volo, il dinamismo e la velocità aeree. Durante il ventennio fascista molti furono gli apporti artistici che abbinavano l'espressività artistica di pittori come Giacomo Balla, Gerardo Dottori, Enrico Prampolini, con le pubblicità con finalità commerciali legate alle maggiori aziende aeronautiche del periodo, metodo anche per glorificare le imprese aeronautiche del regime. Per suggellare la connessione tra l'arte e l'aviazione alcune delle loro opere sono conservate al Museo dell'aeronautica Gianni Caproni di Trento ed al Museo storico dell'Aeronautica Militare di Vigna di Valle, sul Lago di Bracciano, in provincia di Roma.
C'e un tipo d'Arte nominato "Mail Art". La sua caratteristica è l'uso del "Trasporto Aereo" come canale per la creazione di un "feed-back"; il risultato: uno scambio tra l'autore dell'opera artistica e il destinatario dell'opera. Questo "Mail Art" è un'esperienza concettuale venuta dell'arte contemporaneo, il suo principio o guida è ispirato nello spirito del gruppo Fluxus, nell'anno 1962 ideato da Ray Johnson. Fluxus rappresentava un movimento artistico internazionale che sviluppava azioni corporee, interventi e creazioni non convenzionali nell'Arte, e il Mail art possedeva il senso dello spirito Neo-Dada: un "Arte non convenzionale" lontano all'atmosfera chiusa dei musei e gallerie (élite). La caratteristica essenziale del "Mail Art" nell'Arte contemporaneo è "totale assenza di selezione, giuria o vendita di opere", smettendo il carattere "commerciale" e di mercato". Oggi, i "Mailartisti" espongono le loro opere sulla base delle chiamate gratuite (convocazioni) in qualsiasi parte del mondo (attraverso del Trasporto Aereo). La Mostra espositiva rimarrà rassegnata in rete, cataloghi con foto e testi dell'evento. Nell'anno 2012 questo "Mail Art" aveva 50 anni di vita, ed a settembre 2012 è fatta la "Fiera Internazionale dell'Aviazione Civile" a Caracas; in questo anno l'Aviazione Civile venezuelana si trovava con l'Omaggio al suo Centenario. Questo Centenario dell'Aviazione Civile del Venezuela" emerge l'iniziativa di convocazione per la Mostra espositiva: "Mail Art: 100 Anni dell'Aviazione Civile del Venezuela". Organizzano questa Mostra il gruppo italo-venezuelano "Esserci senza esserci" (_guroga & Enzo Correnti). Questi curatori hanno ricevuto opere di 138 mailartisti del mondo, di cui 23 artisti sono stati artisti disabili dell'Uruguay. Dall'anno 2013 la Mostra espositiva si trova si trova permanente nel piano 3 dell'Istituto Nazionale di Aeronautica Civile del Venezuela (INAC), a Caracas (Venezuela).
Uno dei primi utilizzi a scopo commerciale dell'aviazione è stato il trasporto di materiale ma la velocità sempre crescente del mezzo aereo inaugurò un servizio rapido di recapito denominato posta aerea. Se inizialmente l'autonomia non permetteva la consegna di lettere e pacchi a grandi distanza, con l'avanzare della tecnologia l'importanza della posta aerea crebbe per poter recapitare la posta oltremare ed oltreoceano con maggior velocità di quanto si facesse tramite i collegamenti navali. L'esigenza era tale che vennero progettati velivoli appositamente per questo scopo, gli aerei postali. In Italia questa esigenza era particolarmente sentita per poter tenersi in contatto con i propri familiari emigrati nel Nord America ed America latina. Per sopperire al maggior costo necessario per la consegna e come compenso per il migliore servizio reso vennero emesse delle serie di francobolli appositamente realizzati per questo servizio; in Italia, tra i più celebri ed in assoluto quello con la quotazione più elevata è il Trittico della Crociera Nord-Atlantica con la soprastampa "volo di ritorno",. Con l'avvento di internet e della posta elettronica l'esigenza venne rapidamente scemando ma la tematica è ancora tra quelle più popolari tra i collezionisti. In Italia il collezionismo di oggetti trasportati tramite la posta aerea prende nome di "aerofilia" ed è relativamente recente. In altri paesi europei come: Francia, Inghilterra, Svizzera, Germania e negli U.S.A. ha una storia più consolidata. La più antica associazione di aerofilatelia è l'American Air Mail Society; già attiva dal 1923 e con soci in tutto il mondo. La prima associazione di aerofilia italiana è nata nel 1958 a Milano con il nome di AIDA (Associazione Italiana Di Aerofilia).
Come tutte le attività che coinvolgono la combustione, l'attività degli aeromobili a motore (dagli aerei di linea fino ai palloni ad aria calda) rilascia gas serra come il diossido di carbonio (CO2), particolato e altre sostanze inquinanti nell'atmosfera. Inoltre, l'aviazione ha impatti ambientali specifici:
Gli aerei che operano ad alta quota vicino alla tropopausa (principalmente i grandi aerei di linea) rilasciano scarichi dai motori che diventano un aerosol che assume la forma di scia di condensazione e che può portare all'aumento nuvole del tipo cirri. Si stima che la copertura nuvolosa dovuta a queste formazioni è aumentata fino allo 0.2% dalla nascita dell'aviazione.
Gli aerei in volo vicino alla tropopausa possono rilasciare anche composti chimici che interagiscono con i gas serra già presenti a quelle altitudini, particolarmente ossidi di azoto, in grado di combinarsi con l'ozono, alterando i valori naturali di concentrazione.
La maggior parte degli aerei con motore a pistoni utilizza come combustibile l'avgas, una benzina che contiene piombo tetraetile (TEL), una sostanza estremamente tossica che può provocare la contaminazione del suolo degli aeroporti. Di recente sono stati proposti sul mercato aerei con motori Diesel o a benzina con rapporto di compressione più basso e quindi in grado di utilizzare benzine senza piombo come quelle delle automobili, ma il processo di rinnovamento è molto più indietro rispetto a quello che è stato effettuato per l'autotrazione.
Brock, Horace. Flying the Oceans: A Pilot's Story of Pan Am, 1935-1955. New York: Jason Aronson, Inc., 3ª edizione: 1978, ISBN 0-87668-632-3.
 Alfred Price, Mike Spick, Aerei della II Guerra Mondiale, Santarcangelo di Romagna, Rusconi Libri srl, 2003, ISBN 88-18-01335-1.
Raffaeli, Marina Gli enti pubblici economici e i loro archivi. Le linee aeree transcontinentali italiane-L. A. T. I. (1939-1956), Centro Editoriale e Librario, 2004
 Aviazione, su thes.bncf.firenze.sbn.it, Biblioteca Nazionale Centrale di Firenze. 
 Sito dell'Aviazione Generale, gestito da AOPA, l'associazione di categoria, su aviazionegenerale.it.
http://www-1.unipv.it/websiep/wp/559.pdf Gli effetti della liberalizzazione del trsaporto aereo e il ruolo delle compagnie low cost - Un confronto USA - Europa
Il singolare del torneo di tennis Avon Championships of California 1979, facente parte del WTA Tour 1979, ha avuto come vincitrice Martina Navrátilová che ha battuto in finale Chris Evert 7–5, 7–5.

Avorio nero noto anche col titolo alternativo di Antonio Adverse l'avventuriero (Anthony Adverse) è un film del 1936 di Mervyn LeRoy basato sul romanzo omonimo di Hervey Allen (1933).
Anthony Adverse è un orfano, figlio illegittimo di una coppia di nobili. Innamorato di una donna che ritroverà a Parigi dopo una lunga assenza, scopre di avere avuto da lei un figlio. Non ricambiato dalla donna, diventata amante di Napoleone Bonaparte, fuggirà insieme al figlio.
Il film fu prodotto dalla Warner Bros. Pictures con un budget stimato di 1 milione di dollari. La produzione cominciò il 6 novembre 1935 e finì il 16 gennaio 1936. Le riprese furono effettuate negli studi 14, 15 e 17 della Warner Brothers a Burbank, al 4000 Warner Boulevard.
Distribuito dalla Warner Bros., il film fu presentato con il titolo originale Anthony Adverse in anteprima a Los Angeles il 29 luglio 1936 e, sulla costa orientale, a New York il 26 agosto. Uscì poi nelle sale cinematografiche USA il 29 agosto 1936. Nel 1947, ne venne fatta una riedizione che uscì il 13 dicembre..
In Italia uscì nelle sale nel marzo 1937; venne quindi ridistribuito nell'agosto 1948 con un nuovo doppiaggio.
Il film ha anche un'ambientazione italiana: la parte iniziale infatti è ambientata a Livorno, ricostruita direttamente negli studi di Hollywood. Livornese è poi uno dei protagonisti del film, Vincent Nolte, appartenente all'influente comunità tedesca della città, che però nella realtà storica non viene salvato dal fallimento da Anthony Adverse, ma è imprigionato per debiti Il film, anche se con meno intensità del romanzo di Hervey Allen, ricostruisce nella prima parte gli scenari di una Livorno di fine Settecento in cui predomina una borghesia mercantile costituita in buona parte da elementi di origine straniera Tony Gaudio divenne il primo italiano a vincere l'Oscar, precedendo di 11 anni Vittorio De Sica.
Per la parte del piccolo Anthony fu scelto Billy Mauch per la sua somiglianza con Fredric March, anche se l'attore bambino dirà poi di essersi divertito ad alternarsi nel ruolo con il fratello gemello Bobby Mauch a insaputa del regista. I due gemelli in effetti erano straordinariamente simili di aspetto e di voce da rendere difficile talora anche alla loro madre di riconoscerli, se non per il fatto che Billy era mancino e aveva bisogno degli occhiali per leggere.

Ha compiuto gli studi musicali al conservatorio di Torino e a Milano sotto la guida di Bruno Bettinelli, diplomandosi in pianoforte, composizione, musica corale e direzione di coro, direzione d'orchestra e composizione polifonica vocale. È stato docente ai conservatori di Parma, Torino e Milano e dal 1995 al 2007 è stato titolare della cattedra di perfezionamento in composizione presso l'Accademia nazionale di Santa Cecilia a Roma; al momento è docente nei corsi di perfezionamento in composizione all'Accademia Chigiana di Siena, all'Accademia Filarmonica di Bologna e all'Accademia Lorenzo Perosi di Biella; è stato inoltre protagonista di alcune masterclass presso le università americane di Berkeley e Cincinnati.
Ha curato, come musicologo, numerose revisioni di opere del passato, tra cui l'opera L'Italiana in Algeri di Gioachino Rossini e vari lavori di Antonio Vivaldi.
Corghi ha ricevuto numerosi riconoscimenti internazionali per il suo lavori, tra cui il primo premio del concorso "Ricordi-RAI" nel 1966, il premio "Janni Psacaropulo" della critica musicale torinese nel 1985, il Premio Positano "Leonid Massine" e il premio "L'ulivo d'oro" nel 1990, il premio S.I.A.E. per la Lirica nel 1992, il premio "Bindo Missiroli" della città di Bergamo nel 1998.
Nonostante le sue opere mature, quelle che gli hanno dato notorietà e apprezzamento internazionale, siano datate a partire dagli anni ottanta, le prime opere edite di Corghi risalgono al 1963; ha composto opere teatrali, balletti, musica elettronica, lavori sinfonici, corali e cameristici, che vengono eseguiti in teatri, festival e sale da concerto internazionali; di particolare rilievo la sua produzione operistica, che comprende anche lavori scritti in collaborazione con lo scrittore portoghese José Saramago, tra cui Blimunda, Divara - Wasser und Blut che ha avuto la prima assoluta a Münster il 31 ottobre 1993 e il recente Il dissoluto assolto (2005), rappresentato al Teatro alla Scala.
La musica di Azio Corghi si rifiuta di sottostare ad alcun dogma linguistico, inclusi quelli delle avanguardie ufficiali, dalle quali però non rifiuta di prendere a prestito alcuni particolari tecnici e discorsivi. Corghi è musicista che ama la "contaminazione", e spesso ha basato i suoi lavori su opere del passato (...fero dolore da Monteverdi, Un petit train de plaisir da Rossini, La cetra appesa da Verdi, Il dissoluto assolto da Mozart, eccetera).
Gargantua (1984), opera lirica in due atti, libretto di Augusto Frassinetti da François Rabelais al Teatro Regio di Torino diretta da Donato Renzetti con Nuccia Focile
Blimunda (1990), opera lirica in 3 atti tratta dal Memoriale del convento di José Saramago al Teatro Lirico di Milano per il Teatro alla Scala con Moni Ovadia e i Swingle Singers diretti da Zoltán Peskó
Divara ("Wasser und Blut") (1993), dramma musicale in 3 atti dal dramma teatrale In nomine Dei di José Saramago
Rinaldo & C. (1997), Baroccopera da Rinaldo di Georg Friedrich Händel nel Teatro Massimo Vincenzo Bellini di Catania con Valentina Valente, Carmela Remigio, Federica Bragaglia e gli Swingle Singers.
Tat'jana (2000), dramma lirico da Tat'jana Repina di Anton Čechov al Teatro alla Scala di Milano per la regia di Luca Ronconi con Gianni Mantesi e i Swingle Singers
La cetra appesa (1994), cantata su temi popolari verdiani per soprano, voce recitante, coro e orchestra, testi di Attilio Bertolucci, Salvatore Quasimodo, Temistocle Solera e Salmi della Bibbia
La morte di Lazzaro (1995), cantata drammatica per voce recitante, coro misto, coro di voci bianche, ottoni e percussioni su testo di José Saramago
Amori incrociati (2000) per due voci recitanti e orchestra, dal Decameron di Giovanni Boccaccio nella traduzione in italiano contemporaneo di Aldo Busi.
"Fero Dolore" (2005) dal Pianto della Madonna sopra il Lamento d'Arianna di Claudio Monteverdi. Cantata drammatica per Voce femminile, Viola solista, Percussione e archi. Dedicato a Anna Serova.
Ricordando te, lontano (1963) per soprano e pianoforte, testi di G. Ungaretti, A. Bertolucci e S. Aleramo
Redobles y Consonancias per La Soñada (chitarra a 11 corde) dedicato a Christian Lavernier del 2018

B.A.D. Cats  è una serie televisiva statunitense in 10 episodi di cui 7 trasmessi per la prima volta nel corso di una sola stagione nel 1980.
È una serie d'azione incentrata sulle vicende di due ex piloti automobilistici che lavorano per una squadra speciale della polizia al fine di catturare i ladri d'auto. La serie non riscosse successo e fu annullata dopo sette episodi durante la prima televisiva negli Stati Uniti sulla ABC.
Los Angeles. Nick Donovan e Ocee James sono due ex piloti di auto da corsa che hanno aderito al LAPD come parte della squadra B.A.D. C.A.T. (che sta per Burglary Auto Detail Commercial Auto Thefts), un team chi ha il compito di catturare i ladri d'auto. Utilizzando le loro abilità di guida, i due inseguono i cattivi in strada per assicurarli alla giustizia infrangendo molto spesso le regole del codice stradale. Il loro superiore, il capitano Nathan, pubblicamente li rimprovera, ma in privato li incoraggia. L'ufficiale Samantha Jensen (interpretata da Michelle Pfeiffer) di tanto in tanto dà loro una mano quando serve un approccio femminile. Altro personaggio ricorrente è Ma, che gestisce un bar che i ragazzi frequentano, e Rodney, un ex ladro di automobili che cerca di tornare sulla retta via.
La serie fu prodotta da Aaron Spelling Productions Le musiche furono composte da Barry De Vorzon, Andrew Kulberg e Mundell Lowe.
La serie fu trasmessa negli Stati Uniti dal 4 gennaio 1980 al 15 novembre 1980 sulla rete televisiva ABC. In Italia è stata trasmessa con il titolo B.A.D. Cats.Alcune delle uscite internazionali sono state:

La Pathé Records, o Baak Doi (caratteri cinesi: 百代唱片; pinyin: Bǎidài Chàngpiān; cantonese: Baakdoih Cheungpín; tradotto letteralmente come "cento generazioni"), è la prima compagnia di registrazione di Shanghai, Cina e più tardi Hong Kong. La compagnia è sussidiaria del conglomerato originario Pathé Records.
Intorno all'inizio del ventesimo secolo, un giovane uomo francese di nome Labansat allestì una bancarella esterna in Tibet Road, a Shanghai, che suonava dischi in vinile per i cittadini cinesi curiosi. Il fonografo fu acquistato dalla Moutrie and Company, e qualsiasi persona del pubblico doveva pagare 10 centesimi per ascoltare una registrazione originale intitolata "Laughing Foreigners" (洋人大笑). Chiunque fosse capace di resistere alle risate o ai sogghigni avrebbe avuto indietro i propri soldi. I fonografi divennero popolari nella città nel 1906. Per il 1908, Labansat ricevette aiuto da un ingegnere francese ed un suo assistente di Ningbo, e stabilì la "Pathé Orient" (東方百代), conosciuta anche come "Pathé Asia"..
La compagnia inizialmente registrò l'Opera di Pechino. La musica popolare cinese divenne popolare, e le canzoni vennero vendute in negozi quali Wing On, a Shanghai.
Nel 1930 l'azienda Pathé fu annessa alla Columbia Records a Shanghai, e fu utilizzata per stampare le pubblicazioni delle etichette di registrazione Odeon e Beka, con il nome generale di "China Record Co. Ltd"; la distribuzione continuò anche con la Pathé Orient. Nella stessa decade, la Pathé fu annessa all'etichetta britannica EMI, che originariamente cercava di ottenere profitti nel Bund vendendo dischi in vinile. Ren Guang divenne il nuovo direttore della Pathé-EMI e venne coinvolto nella causa dei politici di sinistra che si battevano per i diritti del proletariato. La musica sinistroide fu infine censurata dagli ufficiali militari giapponesi nel 1937, che forzarono anche la compagnia a licenziare Ren. Ogni stabilimento giapponese venne, inoltre, restituito alla Compagnia Nipponophone (日本蓄音器株式会社).
Dalla fine degli anni trenta agli anni quaranta, la canzone trattenne i diritti del 90% delle canzoni mandopop.
Nel 1950 la Pathé smise di pubblicare dischi in Cina, e fu controllata dai comunisti cinesi. Due anni più tardi, l'ufficio della Pathé di Hong Kong iniziò a tagliare le registrazioni e a riportare in gloria il vecchio pop di Shanghai, ma solo nella colonia britannica. La Pathé Hong Kong dovette affrontare una dura competizione negli anni sessanta con il sorgere della Diamond Records, ed alla fine smise di produrre le composizioni pop di Shanghai per dedicarsi al cantopop, che iniziò ad ottenere popolarità dai primi anni settanta.
La Pathé Hong Kong ha da allora cambiato il suo nome inglese in EMI Hong Kong, ma fino ai nostri giorni ha mantenuto intatto il suo nome cinese.
 EMI China, su emimusic.com.cn. URL consultato il 17 agosto 2007 (archiviato dall'url originale il 9 agosto 2007).
Il mondo magico (Wizarding World) è una società parallela concepita dall'autrice britannica J. K. Rowling nella quale si sviluppa gran parte degli eventi della serie letteraria di Harry Potter. Essa costituisce anche l'ambientazione principale delle opere derivate Gli animali fantastici: dove trovarli, Il Quidditch attraverso i secoli, Le fiabe di Beda il Bardo e delle serie cinematografiche di Harry Potter e di Animali fantastici.
Tenute all'obbligo di segretezza, le comunità magiche di tutto il mondo si tengono celate dal resto della popolazione non magica o babbana, che resta completamente ignara della loro esistenza. Oltre alla presenza della magia, la società magica si distingue da quella babbana per via di usi e tradizioni alternative, oltre ad avere le sue proprie istituzioni, economia, media, istruzione e tecnologia, sviluppati nel corso di secoli di separazione.
La serie è ambientata nel Regno Unito degli anni novanta e approfondisce pertanto soprattutto questra finestra temporale e geografica del mondo magico, ma lascia intendere che la società magica sia molto più antica e diffusa su tutto il pianeta.
La società magica si distingue da quella babbana, ovvero non-magica, principalmente per la capacità di usare la magia. Essa è descritta come una capacità innata che si manifesta nell'abilità di fare cose fuori dal comune o ignorando le leggi della fisica; questo potenziale innato si affina e si impara a usare e controllare nel tempo, con lo studio e con la pratica. La magia permea ogni aspetto del mondo magico, dagli oggetti alle creature viventi, ed è una sorta di passepartout per ogni situazione. Gli incantesimi possono essere usati per molti scopi, dallo spostare oggetti fino a infliggere dolore e morte. Gli oggetti magici sono moltissimi: il più importante di essi è la bacchetta magica, che è fondamentale per ogni mago, in quanto ne è la chiave del potere e gli permette di lanciare i suoi incantesimi. Inoltre nel mondo magico di Harry Potter esistono numerose creature magiche, come ad esempio draghi, fenici e centauri.
Originariamente la società magica conviveva al fianco di quella babbana, ma i rapporti tesi e le persecuzioni subite spinsero infine la comunità magica a varare nel 1692 lo Statuto Internazionale di Segretezza della Magia e a operare da allora in completa segretezza. Una grande quantità di risorse e di mezzi è impiegata per far sì che il mondo babbano resti all'oscuro dell'esistenza del mondo magico. È proibito pertanto incantare oggetti babbani, i maghi non ancora maggiorenni hanno il divieto di utilizzare la magia al di fuori della loro scuola se non quando si trovano in pericolo di vita, e ogni deliberato tentativo di rivelare la magia è severamente punito. Molte cose del mondo magico sono inoltre nascoste o in qualche modo camuffate da incantesimi protettivi, così che i babbani non possano venirne a conoscenza: ad esempio la scuola di Hogwarts appare ai babbani come un castello in rovina ed è intriso di un incantesimo che fa sì che un non-mago che gli si avvicina si ricordi immediatamente di un impegno urgente e improrogabile. Altre, come i Dissennatori, semplicemente non possono essere viste dai non maghi. Poiché, nonostante le precauzioni, risulta quasi impossibile nascondere un'intera società o evitare che alcuni babbani si imbattano in una prova dell'esistenza della magia, sono state istituite speciali task force di obliviatori, ovvero di maghi che hanno il compito di modificare la memoria dei babbani in modo che non possano ricordare e raccontare ciò che hanno visto. Le uniche eccezioni a questa severissima regola sono rappresentate dai parenti babbani di maghi e streghe e dalle più alte cariche dello stato dei Paesi in cui si trovano comunità magiche.
I secoli di segregazione hanno portato la comunità magica a diventare una società piuttosto chiusa e xenofoba e a sviluppare dei propri usi e costumi per rafforzare la propria identità culturale. Sebbene infatti la società magica viva direttamente mescolata a quella babbana, i suoi rappresentati tendono a creare piccole comunità separate e nutrono generalmente un atteggiamento di noncuranza se non di manifesta superiorità nei confronti delle persone comuni. Sono pochi i maghi informati della cultura babbana; ad esempio, in genere i maghi non capiscono le abitudini vestiarie dei babbani, e nelle occasioni in cui si rende necessario che un mago o una strega si vesta come un babbano il risultato è spesso ridicolo. Lo studio delle abitudini e tecnologie babbane, chiamato Babbanologia, è inoltre una materia di studio a Hogwarts, tuttavia, sebbene alcune professioni magiche richiedano questo tipo di studi, per la maggior parte di esse non serve ed è quindi considerata una materia leggera e scarsamente approfondita.
Lo sviluppo tecnologico del mondo dei maghi è molto meno avanzato che nel mondo babbano. Questo è dovuto in parte al fatto che la magia supplisce a moltissime esigenze per le quali ai babbani è necessaria la tecnologia, e in parte alla tendenza della magia a creare interferenze con le apparecchiature elettriche ed elettroniche. Anche se alcune invenzioni babbane come il treno e la radio sono state imitate nel mondo magico, la magia rimane comunque predominante sulla tecnologia pura. Le comunicazioni postali avvengono tramite gufi come portalettere, mentre per gli spostamenti fisici è molto utilizzata una rete di focolari attraverso i quali i maghi si spostano utilizzando la polvere volante.
L'autorità centrale del mondo magico nelle Isole britanniche è rappresentata dal Ministero della Magia, un organo democratico a cui capo c'è il Ministro della Magia, eletto periodicamente dai membri della comunità. Il compito del ministero è quello di mantenere l'ordine e la segretezza nel mondo magico britannico. È formato da numerosi dipartimenti e uffici, che si occupano di ogni aspetto della società magica. Il ministero non risponde in alcun modo al governo babbano, ma il ministro è obbligato a informare il primo ministro qualora si presentino eventi particolarmente gravi o che possano potenzialmente attirare l'attenzione dei babbani o causare problemi a essi, come ad esempio la fuga di criminali da Azkaban o l'importazione di creature magiche particolarmente pericolose. A parte questo, vige sostanzialmente la regola del "vivi e lascia vivere".
Oltre a quello britannico, esistono altri ministeri simili in altri Paesi del mondo. In Bulgaria è presente il ministro Oblansk, in carica durante la coppa del mondo di Quidditch. Anche la Norvegia e la Nuova Zelanda possiedono un proprio ministero, come viene affermato nel libro Il Quidditch attraverso i secoli. Dai libri sono conosciuti anche il Ministro della Magia di Andorra, nel quarto libro, quello del Burkina Faso e quello della Germania ne Gli animali fantastici: dove trovarli. Negli Stati Uniti invece esiste il Magico Congresso degli Stati Uniti (MACUSA), come mostrato nella serie cinematografica Animali fantastici.
I vari governi del mondo magico sono uniti nella Confederazione Internazionale dei Maghi. Questa organizzazione, i cui dettagli non sono stati rivelati nei libri, gioca un ruolo importante nel mantenere segreto il mondo magico stesso e nel coordinare e regolare la cooperazione internazionale, i commerci o i grandi eventi sportivi.
La giustizia è amministrata dal Ministero della Magia tramite l'Ufficio Applicazione della Legge sulla Magia. Le normali operazioni che nel mondo babbano sono svolte dalla polizia vengono effettuate dalla Squadra Speciale Magica, che si occupa di intervenire per contrastare ed eventualmente punire i reati comuni. La caccia ai maghi oscuri è invece di competenza degli Auror, un corpo di maghi estremamente abili e addestrati nella Difesa contro le Arti Oscure. Il Wizengamot è il tribunale dei maghi e si occupa di giudicare coloro che si siano resi colpevoli di gravi infrazioni della legge magica.
I reati minori, come per esempio la materializzazione non autorizzata o l'applicazione di incantesimi su oggetti babbani, vengono puniti con pene pecuniarie. Per gli altri reati si ricorre senza eccezione alla reclusione nel carcere di Azkaban, dove nel lungo periodo i condannati vengono, chi più chi meno, portati alla pazzia dai dissennatori, creature poste a guardia della prigione, che si nutrono di emozioni positive, risucchiandole dai condannati e rendendoli incapaci di formulare pensieri felici. Nei casi più gravi il ministero può autorizzare il "bacio del dissennatore", tramite il quale un dissennatore appoggia le fauci sulla bocca del condannato e gli succhia via l'anima, rendendolo un corpo vivo ma vuoto e completamente privo di sentimenti, condizione addirittura peggiore della morte.
Poiché la popolazione magica è molto meno numerosa di quella babbana, matrimoni e incroci tra le due popolazioni sono frequenti e possono generare a loro volta individui dotati di poteri magici; così come in famiglie babbane può occasionalmente nascere un bambino con la predisposizione all'uso della magia. Il pregiudizio e il classismo nei confronti dei babbani, tuttavia, ha portato alcuni maghi e streghe a considerare i babbani come inferiori e a osteggiare quella che ritengono una mescolanza razziale per preservare invece una cosiddetta "purezza di sangue".
I babbani (Muggles) sono le persone prive di poteri magici e che non provengono da una famiglia magica. A parte alcune eccezioni essi non sono a conoscenza dell'esistenza del mondo magico. La maggior parte dei maghi e delle streghe tende a ignorarli o a guardarli con un misto di curiosità e ignoranza, mentre alcune frange più estreme li considerano inferiori, da emarginare o addirittura da assoggettare. Nella serie cinematografica Animali fantastici ci si riferisce ai babbani anche con la variante statunitense no-mag.
L'autrice J. K. Rowling ha dichiarato di aver concepito il termine come variante più dolce e giocosa del termine gergale inglese mug ("credulone", "fessacchiotto"). Nel 2002 la parola è stata inserita anche nell'Oxford English Dictionary con il significato di "persona a cui manca sufficiente abilità in uno specifico campo o che è considerata per certi versi inferiore".
I purosangue (Pure-blood) sono quei maghi e streghe le cui famiglie non presentano e non hanno mai presentato alcun babbano nel loro albero genealogico. Sono la tipologia più rara in quanto per secoli la piccola popolazione magica si è mischiata a quella babbana per perpetuarsi; ciò significa che molti di coloro che affermano di essere "puri" lo fanno semplicemente per sottolineare la loro scelta sociale di non voler sposare babbani e di non avere parenti babbani nell'immediato, scegliendo sovente di ignorare deliberatamente eventuali antenati babbani o parenti di sangue misto.
Essendo poche, le famiglie purosangue sono quasi tutte imparentate tra loro per mantenere la propria purezza di sangue e il loro status sociale. Ciò ha portato addirittura alcune famiglie, come i Gaunt, a sposarsi tra cugini, causando l'emergere di nature violente, casi di abbrutimento e instabilità mentale. La stessa Rowling ha affermato che al tempo dell'ambientazione della storia i purosangue sono in diminuzione e destinati a scomparire. Un elenco anonimo e di dubbia autorevolezza stilato negli anni trenta elenca le ventotto famiglie magiche britanniche ancora purosangue ai tempi (The Sacred Twenty-Eight), ovvero: gli Abbott, gli Avery, i Black, i Bulstrode, i Burke, i Carrow, i Crouch, i Fawley, i Flitt, i Gaunt, i Greengrass, i Lestrange, i Paciock, i Macmillan, i Malfoy, i Nott, gli Ollivander, i Parkinson, i Prewett, i Rosier, i Rowle, i Selwyn, gli Shacklebolt, gli Shafiq, i Lumacorno, i Travers, gli Weasley e gli Yaxley.
A parte alcune eccezioni, i purosangue sono quasi tutti convinti della propria superiorità e usano la loro purezza come misura delle abilità magiche rispetto ai mezzosangue. Tuttavia nessuna relazione di questo tipo è mai stata comprovata e anzi la realtà dei fatti dimostra che tale convinzione sia sbagliata, dato che vi sono personaggi come Hermione Granger o Lily Potter, nate babbane, che sono altamente abili, o purosangue come Neville Paciock che da piccolo veniva addirittura ritenuto un magonò a causa delle sue doti magiche limitate. Individui e famiglie che fraternizzano e si dimostrano tolleranti e aperti coi babbani e i mezzosangue, come Sirius Black, gli Weasley o i Paciock, vengono considerate dalle frange più estremiste di purosangue come "traditori del sangue".
Mezzosangue (Half-blood) è un termine usato per indicare i maghi e le streghe che hanno almeno un antenato babbano nel loro albero genealogico o perlomeno tra i loro antenati più prossimi. Questa tipologia è quella più comune all'interno del mondo magico, perché se non fossero stati effettuati matrimoni misti la razza magica si sarebbe probabilmente presto estinta. Tra i mezzosangue figurano alcuni dei maghi più importanti della serie: Lord Voldemort, che sebbene professi la superiorità dei purosangue è un mezzosangue nato dalla strega Merope Gaunt e dal babbano Tom Riddle Sr.; Albus Silente, la cui madre Kendra è una nata babbana; Severus Piton, figlio della strega Eileen Prince e del babbano Tobias Piton e che si è anche soprannominato il "Principe mezzosangue"; e Harry Potter, la cui madre Lily è una nata babbana.
I nati babbani (Muggle-born) sono maghi e streghe che hanno entrambi i genitori babbani. Formano il secondo gruppo più numeroso della comunità magica dopo i mezzosangue. In quanto la predisposizione alla magia è trasmessa per via ereditaria, si ritiene che i nati babbani derivino da quelle famiglie in cui un gene magico è rimasto latente per alcune generazioni ed è poi riemerso. A differenza dei loro coetanei provenienti da famiglie magiche, ai nati babbani la lettera di accoglienza da Hogwarts viene consegnata direttamente da un impiegato del mondo magico, in modo da spiegare all'interessato e ai suoi genitori la situazione. Sono nate babbane, tra gli altri, Hermione Granger e Lily Potter.
I sostenitori della purezza di sangue considerano i nati babbani inferiori e impuri e si rivolgono a loro con il termine offensivo e dispregiativo di "sanguemarcio" (Mudblood). Con l'avvento al potere di Voldemort e dei Mangiamorte, i nati babbani vengono sistematicamente perseguitati. Ne I Doni della Morte quando anche il Ministero della Magia cade nelle mani del Signore Oscuro, il ministro Pius O'Tusoe instaura la Commissione per il Censimento dei Nati Babbani, con a capo Dolores Umbridge, che ha il compito di individuare, giudicare e imprigionare ad Azkaban i nati babbani con la falsa accusa di aver rubato segreti magici invece di esserne naturalmente dotati.
I maghinò (Squibs) sono persone di discendenza magica che non sono capaci di usare la magia; come spiega Ron Weasley sono praticamente l'opposto dei nati babbani, ossia sono non-maghi con genitori entrambi maghi. I maghinò sono rari e gli unici identificati nella serie sono Argus Gazza e Arabella Figg. Pur condividendo con i babbani l'assenza di poteri magici, i maghinò sono a conoscenza dell'esistenza e del funzionamento del mondo magico ma ne sono inevitabilmente marginalizzati. Il Ministero della Magia non richiede loro di essere registrati come parte della comunità e anzi li incoraggia a integrarsi nel mondo babbano, ritenendola una scelta più umana di un'esistenza di seconda classe nel mondo magico. In contrasto con la generale tendenza della comunità magica ad accettare e rispettare babbani o maghi e streghe nati babbani, avere un magonò nella famiglia è spesso visto con disprezzo e vergogna, in particolare nelle famiglie purosangue. La parola stessa viene usata a volte come un insulto anche per maghi e streghe dai poteri magici meno sottosviluppati, come Merope Gaunt o Ariana Silente.
Alcuni maghi e streghe sono il prodotto di un'unione tra esseri umani e creature magiche non umane ma di intelligenza paragonabile a quella umana. Ne sono un esempio Fleur Delacour e sua sorella Gabrielle, entrambe per un quarto veela; Filius Vitious, che ha un lontano antenato folletto; e Olympe Maxime e Rubeus Hagrid, che sono mezzogiganti. Pregiudizi verso gli ibridi sono piuttosto comuni nel mondo magico, che in generale è intollerante verso le creature non umane.
Il mondo magico di Harry Potter è abitato da numerose creature magiche. Queste vengono approfonditamente descritte ne Gli animali fantastici: dove trovarli e vengono classificate in tre principali categorie: esseri, bestie e spiriti. Degli esseri fanno parte esseri umani, folletti, elfi domestici, vampiri, giganti, veela, megere e licantropi (considerati però tali solo quando hanno forma umana e classificati come bestie quando assumono l'aspetto di lupo mannaro). Centauri, maridi e lepricani, pur avendo intelligenza pari a quella umana, non appartengono a questa categoria, in quanto hanno chiesto espressamente al Ministero della Magia di essere considerati tra le bestie. Le bestie sono la classificazione più ampia e contiene tutte le creature senzienti dotate di corpo materiale, ad esempio i ragni giganti, il basilisco, i mollicci, le chimere, i draghi, le fate, gli gnomi, i grifoni, le fenici, le sfingi, gli unicorni, i troll e i cavalli alati. Gli spiriti, infine, sono costituiti da creature in stato di semi-vita, come fantasmi e poltergeist.
Le creature magiche sono classificate anche in base al loro grado di pericolosità. I rapporti tra maghi e streghe e gli altri esseri non sono sempre privi di frizioni. Ne sono un esempio le frequenti rivolte di folletti nel corso della storia del mondo magico o la situazione degli elfi domestici totalmente asserviti agli esseri umani. Benché infatti sulla carta tutti gli esseri e le creature abbiano gli stessi diritti, i maghi e le streghe, che formano il nucleo della comunità magica, tendono a trattare gli altri esseri senzienti con inferiorità, sospetto, xenofobia e razzismo, sentimenti che vengono ricambiati da gruppi come i folletti, i centauri o i maridi.
Nel mondo magico esistono sia piante comuni che numerose piante magiche. Esse vengono impiegate come ingredienti per ricavare pozioni o come antidoti contro veleni, ferite e malattie. Lo studio delle piante è ritenuto importante nella formazione dei giovani maghi e costituisce una materia di studio obbligatoria a Hogwarts denominata Erbologia. Le piante più rilevanti nella serie sono: il Tranello del Diavolo (Devil's Snare), che possiede numerosi tentacoli che strangolano le loro vittime in una presa mortale ma che è estremamente sensibile alla luce, viene impiegata per sorvegliare la pietra filosofale ne La pietra filosofale; la mandragola (Mandrake), il cui pianto è letale negli esemplari adulti e sufficiente a far svenire chi le ascolta per diverse ore nelle piante non ancora pienamente sviluppate, l'infuso di mandragola è in grado di guarire dalla pietrificazione, come quella operata dal basilico ne La camera dei segreti; e l'algabranchia (Gillyweed), che se ingerita fa spuntare delle branchie per un certo lasso di tempo e che viene impiegata da Harry ne Il calice di fuoco per completare la seconda prova del Torneo Tremaghi.
Il mondo magico non si colloca in un universo separato ma coesiste al fianco ed è incorporato all'interno del mondo dei babbani. Sebbene la comunità magica sia diffusa in tutto il globo, la serie di Harry Potter è ambientata quasi esclusivamente in Gran Bretagna; vengono però citati luoghi come l'Irlanda, l'Albania, l'Egitto, la Bulgaria, la Francia, il Nord Europa e il Sud America. I maghi e le streghe hanno istituito col tempo piccole comunità di famiglie che abitano nei pressi di villaggi babbani, come Godric's Hollow, dimora della famiglia Potter e Silente, o il paesino di Ottery St. Catchpole, in cui vivono gli Weasley, i Diggory, i Lovegood e i Fawcett. Solo un insediamento in tutta la Gran Bretagna, il villaggio di Hogsmeade in Scozia, ospita una popolazione interamente magica.
I luoghi pubblici principali del mondo magico si trovano a Londra e sono il Ministero della Magia, l'ospedale San Mungo, la via commerciale Diagon Alley e la stazione di King's Cross. Da quest'ultima il treno Espresso di Hogwarts conduce gli studenti alla scuola di magia e stregoneria di Hogwarts, dove è ambientata gran parte della serie. Un altro luogo importante è la prigione di Azkaban, in cui vengono rinchiusi i criminali della comunità magica britannica e che è situata nel mare del Nord.
Questi luoghi sono nascosti ai babbani tramite una combinazione di incantesimi, illusioni e altre protezioni magiche: alcuni sono resi impossibili da individuare sulle mappe; altri possono essere incantati affinché i babbani non vi entrino, oppure affinché quando vi si avvicinano si ricordino di cose importanti che devono fare altrove e non prestino attenzione a cosa hanno davanti; oppure ancora sono presenti incantesimi che fanno in modo che i babbani non guardino in quella direzione. Tutti sistemi che fanno leva sulla tendenza naturale della popolazione non magica a ignorare ogni cosa che non possano spiegare o capire.
Nel mondo magico di Harry Potter maghi e streghe possono ricorrere a numerose modalità di trasporto. Le forme più comuni sono la materializzazione, che consiste in una sorta di teletrasporto riservato ai maggiorenni in quanto complesso da effettuare e inadatto per le lunghe distanze, e la metropolvere, una rete di camini collegati tra cui si può viaggiare o comunicare con l'uso della polvere volante. Tra gli oggetti e i mezzi di trasporto più usati figurano invece le scope volanti, le passaporte, gli armadi svanitori o mezzi babbani riconvertiti all'uso della comunità magica, come l'Espresso di Hogwarts, il Nottetempo o le auto volanti. Più raramente invece ci si può affidare a creature magiche, come gli ippogrifi o i thestral, i quali trainano ad esempio le carrozze di Hogwarts.
La materializzazione (Apparition) è un metodo spesso usato dai maghi e dalle streghe per spostarsi, e consiste nello scomparire dal luogo in cui ci si trova e nel ricomparire istantaneamente dove si deve andare. Per eseguirla correttamente è necessario fissare la mente sulla destinazione desiderata, mettere a fuoco la determinazione ad andare in quel luogo, e infine girare sul posto, cercando di entrare nel nulla, muovendosi con decisione. La materializzazione è solitamente accompagnata da un tipico suono, "crac" o "pop", sebbene maghi e streghe più esperti siano in grado di eseguirla in modo del tutto silenzioso. È un metodo piuttosto difficile da utilizzare, e difficilmente funziona su distanze molto lunghe. Chi effettua la materializzazione può però portare altri con sé semplicemente mantenendo un contatto fisico. La materializzazione è utilizzabile solo dai maghi maggiorenni e per farne uso è necessaria un'apposita licenza, che si ottiene dopo aver frequentato un corso e superato un esame sotto la guida di un istruttore del ministero. A Hogwarts queste lezioni ed esami sono organizzati per gli studenti del sesto anno.
L'atto di smaterializzarsi provoca sovente una sensazione di nausea e soffocamento, come se si venisse spinti attraverso un tubo di gomma molto stretto. Inoltre se si tenta di materializzarsi ma si è inesperti oppure non ci si focalizza a dovere sul proprio obiettivo si corrono gravi rischi, come ad esempio di "spaccarsi", ovvero di restare fisicamente divisi tra il punto di partenza e la destinazione. Perfino i maghi più esperti preferiscono per questo ricorrere ad altri mezzi di trasporto, come le scope volanti, quando si tratta di percorrere lunghe distanze. Materializzarsi direttamente entro i confini di un'area privata è considerata maleducazione; per tale motivo molte case hanno incantesimi anti-materializzazione che le proteggono da intrusioni sgradite. Quando si arriva a una residenza privata è perciò consigliabile materializzarsi nelle vicinanze e quindi avvicinarsi a piedi alla propria destinazione. Incantesimi simili proteggono per ragioni di sicurezza anche Hogwarts e Azkaban.
La metropolvere (Floo Network) è un sistema che permette di viaggiare e comunicare attraverso i camini. La rete è gestita dal Ministero della Magia, che è responsabile per aggiungere nuovi camini, per controllare che non vengano inclusi per sbaglio focolari babbani, e che può all'occorrenza monitorarne o bloccarne il traffico. In aggiunta a diversi accessi pubblici, come negozi e locande, quasi ogni abitazione magica del Regno Unito è collegata alla metropolvere, in quanto è considerato un metodo di trasporto pratico, sicuro e adatto a tutte le età. Per essere trasportato da un focolare all'altro il viaggiatore deve prendere un pugno di polvere volante (Floo Powder) e gettarla nelle fiamme, che diventano verdi, poi entrare nel camino e pronunciare chiaramente la destinazione desiderata. I focolari possono essere anche usati solo come mezzi di comunicazione. A tale scopo si inserisce solo la propria testa nel focolare specificando la destinazione; questo permette alle persone di poter comunicare da una casa all'altra senza doversi spostare.
Harry usa la metropolvere per la prima volta ne La camera dei segreti, ma a causa della fuliggine non pronuncia bene la destinazione e finisce al negozio Magie Sinister invece che a Diagon Alley. Ne Il calice di fuoco e L'Ordine della Fenice Harry usa la metropolvere per comunicare con Sirius Black da Hogwarts.
La Rowling concepì la metropolvere dopo aver introdotto lo Statuto Internazionale di Segretezza della Magia, per dare anche a bambini, anziani e infermi del mondo magico un sistema di trasporto discreto e invisibile ai babbani. Il nome deriva da flue ("canna fumaria").
Le comunicazioni del mondo magico avvengono prevalentemente per via postale, tramite gufi. Molto usata è anche la metropolvere, che, benché sia stata concepita come una forma di trasporto, permette anche agli utilizzatori di comunicare con chiunque dal salotto di casa semplicemente inserendo la propria testa nel camino. Altre forme di comunicazione fanno uso di oggetti, come specchi gemelli, ritratti, o i promemoria inviati sotto forma di aeroplanini di carta nel Ministero della Magia. Le monete incantate con l'Incanto Proteus permettono di cambiare il numero seriale per trasmettere messaggi a tutte le monete collegate; si tratta di un sistema sviluppato da Hermione per informare i partecipanti dell'Esercito di Silente sul loro prossimo incontro ed emulato da Draco Malfoy per comunicare con Madama Rosmerta dopo averla posta sotto il controllo della Maledizione Imperius. Voldemort e i suoi Mangiamorte comunicano e si richiamano tramite il Marchio Nero, mentre un sistema escogitato da Albus Silente e utilizzato dall'Ordine della Fenice prevede di inviare messaggi tramite l'Incanto Patronus, assicurandosi così massima segretezza e la certezza di ricevere messaggi genuini da parte del mittente.
Il servizio postale del mondo magico è il metodo di comunicazione più diffuso e fa affidamento sui gufi, in modo simile all'uso babbano dei piccioni viaggiatori. Questi uccelli infatti hanno una propensione innata per la magia, sono furtivi e silenziosi, in quanto viaggiano soprattutto di notte, e sono inoltre resistenti e in grado di difendersi da possibili aggressioni. I gufi impiegati per recapitare messaggi vengono allevati per questo scopo fin da piccoli. Essi dispongono di un senso dell'orientamento talmente sviluppato e di un'abilità istintiva e quasi mistica nel collegare il nome a una persona, che sono in grado di localizzare esattamente il ricevente anche senza bisogno di conoscerne l'indirizzo.
I gufi vengono utilizzati per inviare lettere, cartoline, pacchi e giornali. Nel caso di colli pesanti, anche più gufi possono collaborare al trasporto. Se invece l'oggetto consegnato prevede un pagamento, il ricevente versa il corrispettivo in una piccola sacca legata a una zampa del gufo. La maggior parte del gufi è impiegato dal servizio postale, ma anche famiglie o singoli maghi e streghe possono acquistare dei gufi da tenere come animali da compagnia e da usare per le proprie spedizioni private. A Hogwarts questi uccelli sono ospitati nella guferia.
Il quotidiano più letto nella comunità magica britannica è la Gazzetta del Profeta (Daily Prophet). È pubblicato quotidianamente e inviato via gufo a tutte le case che ne hanno sottoscritto l'abbonamento, nella fattispecie quasi ogni famiglia del Regno Unito. Nel caso di eventi imprevisti e di grande impatto ne viene pubblicata occasionalmente anche un'edizione serale chiamata il Profeta della Sera (Evening Prophet), mentre il finesettimana circola il Profeta della Domenica (Sunday Prophet). Il giornale tratta tutti i temi maggiori, come politica, cronaca, sport e cultura. Nonostante il ruolo centrale nella diffusione delle notizie nella comunità magica e l'etichetta di fonte d'informazione indipendente, la Gazzetta del Profeta ha un'integrità giornalistica piuttosto blanda, subordinando l'esattezza dei fatti riportati ad articoli che siano più sensazionalistici e si vendano meglio. Inoltre il giornale manifesta opinioni apertamente filo-ministeriali se non vere e proprie ingerenze da parte del Ministero della Magia, come quando mette in atto una campagna denigratoria nei confronti di Albus Silente e Harry per negare il ritorno di Voldemort.
Un ruolo importante all'interno della serie ha anche Il Cavillo (The Quibbler), una rivista mensile edita da Xenophilius Lovegood. Il giornale tratta principalmente teorie del complotto contro personaggi pubblici, articoli di criptozoologia e in generale teorie e opinioni considerate bizzarre e astruse dalla maggior parte della popolazione magica e dal senso comune. Ne L'Ordine della Fenice Il Cavillo è l'unica testata giornalistica che sostiene Harry e Silente, in contrasto con la campagna mediatica del Ministero e della Gazzetta del Profeta che tende a screditarli, e pertanto accetta di pubblicare l'intervista di Rita Skeeter con Harry sul ritorno di Voldemort.
Altri periodici diffusi sono Trasfigurazione Oggi (Transfiguration Today), la rivista femminile Il settimanale delle streghe (Witch Weekly), e Guida ai Manici di Scopa (Which Broomstick), per gli esperti e appassionati di quidditch.
Come molti altri mezzi tecnologici, anche il telegrafo, il telefono o internet non sono mai stati adottati dalla comunità magica, che ha sempre preferito fare affidamento su forme di comunicazione magiche o tradizionali. Le uniche eccezioni sono rappresentate dalla radio e dalla televisione. I tentativi di fondare un canale magico britannico di telediffusione negli anni ottanta furono fermati dal Ministero, che temeva che la diffusione di contenuti magici su un mezzo usato anche dai babbani avrebbe messo in pericolo la segretezza del mondo magico. Critiche simili vennero rivolte alla radio, la quale purtuttavia conobbe una diffusione costante nella comunità magica. Stazioni radio magiche trasmettono costantemente programmi e musica dedicata, e molte famiglie di maghi e streghe dispongono di una radio in casa. Ne I Doni della Morte Lee Jordan, Remus Lupin, Kingsley Shacklebolt e Fred Weasley trasmettono il programma radio clandestino Radio Potter (Potterwatch), in cui danno notizia sulla reale situazione nel mondo magico e sulle morti e sequestri di persona per opera dei Mangiamorte.
La popolazione magica del Regno Unito utilizza una propria valuta, basata su un sistema non decimale e sul solo uso di monete metalliche. I tre tagli di monete sono: galeoni, falci e zellini. I galeoni (Galleons) sono monete d'oro e quelle che hanno il valore più alto; equivalgono a 17 falci o 493 zellini. Sul bordo di ogni galeone è inciso un numero seriale che identifica il folletto che ha coniato la moneta. Le falci (Sickles) sono monete d'argento; equivalgono a 29 zellini. Gli zellini (Knuts) infine sono monete di bronzo di poco valore. Tutte le monete sono protette magicamente in modo che non possano essere moltiplicate.
Nonostante le pressioni del suo editore affinché adottasse un sistema decimale, la Rowling insistette per impiegare unità di misura del sistema imperiale britannico o comunque non decimali, come nel caso delle monete, perché le reputava "più pittoresche e peculiari e per questo più adatte al tipo di società che sta[va] descrivendo". Giustificò inoltre la sua scelta affermando che per maghi e streghe non sarebbe un problema operare con misure non decimali, in quanto potrebbero svolgere i calcoli istantaneamente con l'uso della magia. Il principale, e a detta di Rubeus Hagrid unico, centro economico in Gran Bretagna è la Gringott, una banca gestita in modo efficiente e sicuro dai folletti.
Nel 2001 la Rowling dichiarò che un galeone equivaleva a circa cinque sterline, "nonostante il tasso di cambio vari". In base alle informazioni contenute nei libri alcuni critici e appassionati hanno suggerito tassi di cambio differenti, prezzi e risparmi accumulati improbabili o forti oscillazioni nel valore della valuta dovuti all'inflazione.
La medicina magica è in grado di guarire efficacemente qualsiasi ferita o malattia comune, e anche problemi più seri come fratture ossee, infiammazioni o infezioni sono curate in tempi rapidi e sempre con successo. Vi sono purtuttavia dei limiti al potere curativo della medicina magica. Ferite, maledizioni o veleni di origine magica possono avere conseguenze molto serie per l'organismo, in alcuni casi permanenti o mortali. Ad esempio Frank e Alice Paciock rimangono mentalmente danneggiati a vita dopo essere stati torturati con l'uso della maledizione Cruciatus; Gilderoy Allock perde permanentemente la memoria in seguito a un incantesimo lanciato da lui stesso che gli si ritorce contro; Alastor Moody ha perso parte del naso, un occhio e una gamba in duelli magici; mentre l'orecchio che George Weasley perde a causa di una maledizione oscura scagliata da Severus Piton non si può far ricrescere a causa della natura della maledizione che l'ha strappato. In altri casi invece il paziente riesce a guarire del tutto: come Arthur Weasley dopo l'attacco subito da Nagini, o Katie Bell dopo aver toccato la collana maledetta destinata a Silente. Una cosa che nemmeno la magia può ottenere è riportare in vita i morti: l'anima umana, dopo la morte, non appartiene più al mondo e per questo non vi può tornare, se non in forme molto sbiadite per condurre una vita non vera e incompleta.
Gli incantesimi e le pozioni di guarigione non sono semplici come la magia ordinaria e vengono pertanto eseguiti da un gruppo specializzato di maghi e streghe conosciuti come guaritori (Healers). Il centro medico principale del mondo magico britannico è l'ospedale San Mungo, mentre all'interno della scuola di Hogwarts si trova un'infermeria gestita da Poppy Chips. Anche se non è esplicitamente menzionato in nessuno dei libri, la stessa Rowling ha ammesso che la vita media dei maghi e delle streghe è più lunga di quella dei babbani, dato che nel mondo magico oltrepassare in buona salute i cento anni è un fatto non infrequente.
L'istruzione nel mondo di Harry Potter sembra dare poca importanza all'alfabetizzazione e alle materie di studio tradizionali, concentrandosi invece nell'imparare a padroneggiare e a usare con giudizio l'abilità innata della magia. Non si sa molto dell'educazione primaria, presumibilmente i bambini ricevono una certa istruzione generale di base, come leggere, scrivere e fare i conti, dai propri genitori, mentre bambini nati babbani o cresciuti nel mondo babbano frequentano le scuole primarie ordinarie.
La maggior parte della comunità magica dislocata per il mondo sceglie di continuare a educare i propri figli a casa o, nel caso di comunità piccole e sparpagliate, tramite corsi per corrispondenza. Sono poche invece le nazioni che ospitano scuole di magia, le quali offrono un'istruzione secondaria. Alcune scuole stilano delle proprie liste di ammissione mentre altre ammettono anche studenti stranieri, purché siano capaci di utilizzare la magia. Le scuole più conosciute e rinomate a livello mondiale sono undici: tra le quali Hogwarts, la scuola di magia e stregoneria delle Isole britanniche in Scozia che funge da ambientazione principale della serie; Beauxbatons in Francia; Durmstrang in Nord Europa; Ilvermorny negli Stati Uniti d'America; Castelobruxo in Brasile; Uagadou in Africa; e Mahoutokoro in Giappone. Per questioni di sicurezza l'ubicazione esatta delle scuole è tenuta segreta e sono generalmente situate in luoghi difficilmente accessibili e nascoste con incantesimi agli occhi dei babbani.
L'istruzione magica si esaurisce con il raggiungimento della maggiore età, quando cioè i giovani maghi sono autorizzati a usare la magia autonomamente e ad accedere al mondo del lavoro. Sembrano non esistere strutture di istruzione superiore o università, sebbene alcune professioni importanti e impegnative, come auror o guaritore, richiedano dei corsi di specializzazione lunghi anche diversi anni. Una pratica piuttosto diffusa tra i neo-diplomati è fare un viaggio intorno al mondo per conoscere nuovi usi e culture e fare esperienza.
Lo sport riveste un ruolo importante nel mondo magico di Harry Potter. Il più seguito e tifato è il quidditch, uno sport di squadra giocato su scope volanti. Il quidditch è praticato a livello amatoriale da adulti e bambini, e a livello professionistico da svariate squadre che si affrontano in campionati locali o nella coppa del mondo di quidditch, uno degli eventi più attesi del calendario del mondo magico. Il quidditch è praticato anche a Hogwarts, dove le quattro squadre della scuola si affrontano in un campionato delle case. Poiché Harry fa parte della squadra di quidditch di Grifondoro, questo sport occupa un posto di rilevo e viene mostrato in tutti i libri della serie eccetto I Doni della Morte.
Altri sport amati sono le gare di velocità con le scope volanti, il quodpot, ovvero la versione statunitense del quidditch che si gioca con una pluffa esplosiva, e il creaothceann, un'antica competizione sportiva, ormai bandita, in cui i giocatori si sfidano a raccogliere al volo sassi tramite un calderone posto sulla testa.
Giochi popolari nel mondo magico sono invece le gobbiglie, un gioco simile alle biglie in cui le sfere spruzzano un liquido puzzolente sulla faccia dei giocatori quando perdono un punto; gli scacchi magici, in cui i pezzi sono animati, interagiscono con i giocatori e si distruggono a vicenda quando vengono mangiati; o giochi di carte come lo spara schiocco, che prevede di costruire un castello di carte che può esplodere da un momento all'altro.
Maghi e streghe sembrano avere una grande passione per i dolci, che sono gli alimenti più menzionati nella serie e quelli che si differenziano maggiormente dalle loro controparti reali, in quanto il loro consumo provoca spesso bizzarre o violente controindicazioni. Dolci magici possono essere acquistati da Mielandia, dai Tiri Vispi Weasley e sull'Espresso di Hogwarts dalla signora col carrello. I più diffusi sono: ananas canditi, api frizzole, bacchette di liquirizia, bonbon esplosivi, calderotti, cioccalderoni, fondenti febbricitanti, fildimenta interdentali, lumache gelatinose, pallini acidi, penne d'aquila di zucchero, scarafaggi a grappolo e zuccotti di zucca.
Le cioccorane (Chocolate Frogs) sono rane di cioccolato magiche che saltano ovunque e che possono anche sfuggire al controllo del proprio acquirente. Nella confezione di ogni cioccorana si trova una carta da collezionare con il ritratto e una breve biografia di un mago o una strega famosi, come Merlino, Albus Silente, Nicholas Flamel o i quattro fondatori di Hogwarts. Le gelatine tuttigusti+1 (Bertie Bott's Every Flavour Beans) sono caramelle gommose che possono avere letteralmente qualsiasi gusto, dai più comuni come cioccolato, menta, marmellata d'arancia, fragola, cocco o caffè, ai più particolari come spinaci, toast, fegato, trippa, pepe nero, fagioli, curry, caccole, cerume e vomito.
Le bevande più diffuse del mondo magico variano da bibite adatte a tutte le età fino a liquori molto alcolici. Il succo di zucca (Pumpkin Juice) è bevuto in ogni occasione e apprezzato da grandi e bambini. L'idromele è una bevanda assai diffusa tra i maghi e apprezzata particolarmente anche dai giovani. L'idromele di Madame Rosmerta è molto conosciuto, tanto che Horace Lumacorno voleva regalarne una bottiglia a Silente ne Il principe mezzosangue, che era però stata avvelenata, secondo i piani di Draco Malfoy, e a finire avvelenato sarà Ron. La burrobirra (Butterbeer) è la bevanda preferita dai maghi, ed è costituita da birra, burro fuso, uova, zucchero e chiodi di garofano o zenzero a piacere. Viene consumata fresca in bottiglia o calda se spillata direttamente in boccale. La burrobirra può essere bevuta senza problemi a tutte le età, mentre provoca forti ubriacature anche in modeste quantità agli elfi domestici.
Tra gli alcolici figurano: il whisky incendiario (Firewhisky), un tipo di whisky molto forte che brucia la gola come fuoco e i cui effetti si amplificano se viene bevuto da persone astemie o da ragazzi, e l'acquaviola (Gillywater), la bevanda preferita di Minerva McGranitt ai Tre Manici di Scopa.
