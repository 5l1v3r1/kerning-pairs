
Marilyn Agency è una agenzia di moda francese, con sede a Parigi fondata da Marilyn Gauthier. Dal 1998 sono stati aperti uffici dell'agenzia anche a New York. Marylin Agency ha rappresentato alcune modelle importantissime come Naomi Campbell e Kate Moss, oltre che "astri nascenti" del calibro di Caroline Trentini, Alice Burdeu e Coco Rocha.
Il seguente è un elenco incompleto dei principali personaggi rappresentati dalla Marilyn Agency, sia nel passato sia oggi.

Marilyn Monroe (/ˈmæɹɪlɪn mənˈɹoʊ/), pseudonimo di Norma Jeane Mortenson Baker (Los Angeles, 1º giugno 1926 – Los Angeles, 5 agosto 1962), è stata un'attrice, cantante, modella e produttrice cinematografica, ricordata come una delle più grandi attrici nella storia del cinema statunitense.
Dopo aver trascorso gran parte della sua infanzia in case-famiglia, Marilyn cominciò a lavorare come modella, prima di firmare il suo primo contratto cinematografico nel 1946; dopo alcune parti minori, film come Giungla d'asfalto e Eva contro Eva furono i suoi primi successi di pubblico. Negli anni successivi, le sue interpretazioni in Niagara e Gli uomini preferiscono le bionde vennero apprezzate dalla critica, e ottenne la definitiva consacrazione internazionale con le pellicole Come sposare un milionario, Quando la moglie è in vacanza, Fermata d'autobus e A qualcuno piace caldo, per la quale vinse un Golden Globe per la migliore attrice in un film commedia o musicale nel 1959.Nel 1999, la Monroe è stata inserita dall'American Film Institute al sesto posto nella lista delle più grandi star femminili di tutti i tempi. Fra i successi come cantante vi sono My Heart Belongs to Daddy di Cole Porter, Bye Bye Baby e Diamonds Are a Girl's Best Friend, inserite in Gli uomini preferiscono le bionde, e I Wanna Be Loved by You, cantata in A qualcuno piace caldo. Per il suo fascino e la sua sensualità venne inoltre ritratta in numerose foto di pubblicità e di riviste, diventando un simbolo fuori da ogni tempo e, secondo Marlene Dietrich, la prima vera sex symbol. Negli anni e nei decenni successivi alla sua morte, la Monroe è stata spesso citata come vera e propria icona della cultura pop.Le circostanze della sua prematura morte, dovuta a un'overdose di barbiturici, sono state oggetto di numerose congetture, sebbene il suo decesso sia ufficialmente classificato come "probabile suicidio". La successiva sparizione di tracce e documenti dalla casa dell'attrice, dove sembra fosse stato anche Bob Kennedy la sera della morte, nonché innumerevoli omissioni e varie incongruenze nelle dichiarazioni dei testimoni e nel referto autoptico, hanno dato adito a molteplici dubbi sugli eventi di quella notte. Tra le varie versioni formulate, una ipotizza la complicità dei Kennedy, che vedevano nella Monroe, che si era detta pronta a dichiarare pubblicamente le loro relazioni con lei, una minaccia per la loro carriera politica.
Norma Jeane nacque martedì 1º giugno 1926, alle 9:30 del mattino, al County Hospital di Los Angeles; la madre, Gladys Pearl Monroe (1902-1984), che lavorava alla Consolidated Film Industries ed era riuscita a ricoverarsi solo grazie a una colletta, era figlia di Otis Elmer Monroe e Della Hogane e si sposò una prima volta con John Newton Baker, dal quale ebbe due figli, Robert Jasper "Jackie" Baker e Bernice Inez Gladys Baker. Dopo il divorzio con Baker, da cui mantenne però il cognome, divenne suo marito Martin Edward Mortenson, un fornaio norvegese, ma i due si separarono prima che Gladys rimanesse nuovamente incinta. L'identità del padre di Marilyn Monroe non è mai stata chiarita definitivamente; i biografi concordano che Mortenson, sebbene fosse indicato come tale nel certificato di nascita di Norma Jeane, non fosse in realtà il suo vero padre. Sembra più probabile che fosse Charles Stanley Gifford, un impiegato alle vendite della Consolidated Film Industries, che avrebbe lasciato Gladys non appena lei lo informò della sua gravidanza; si ipotizzò anche che la madre fosse rimasta incinta dopo uno stupro. Alcuni mesi dopo il parto, la bambina venne battezzata come "Norma Jeane Baker Monroe"; molti biografi suggeriscono che Gladys le abbia dato i suoi cognomi per evitare che venisse dichiarata illegittima.Gladys era mentalmente instabile e finanziariamente non era in grado di prendersi cura della figlia; non riuscendo a persuadere la madre Della a occuparsi della bambina, decise di affidare Norma Jeane a Wayne e Ida Bolender, una coppia molto religiosa di Hawthorne, una località a sud-ovest di Los Angeles, che si occupava di bambini in affido in cambio di denaro, con cui Norma Jeane visse fino all'età di sette anni. Nella sua autobiografia, My Story, scritta con Ben Hecht, Marilyn disse che era convinta che loro fossero i suoi genitori finché Ida non la corresse in malo modo, affermando che non doveva chiamarla "madre" e che avrebbe incontrato quella vera il giorno dopo; dopo la morte di Marilyn Monroe, Ida dichiarò che rimasero sempre in contatto e che aveva avuto la seria intenzione di adottarla, cosa che non poté fare per il mancato consenso di Gladys. Norma venne poi affidata a una coppia di inglesi, prima di tornare ad abitare con Gladys in una piccola casa bianca, insieme alla coppia britannica. Dopo pochi mesi, in seguito a una caduta dalle scale, sua madre, che soffriva di un esaurimento nervoso a causa dei numerosi problemi familiari, venne prima ricoverata al Los Angeles General Hospital e poi portata al Norwalk State Asylum, dove le venne diagnosticata schizofrenia paranoide.Dopo che la madre venne dichiarata incapace di intendere e di volere, Norma Jeane fu presa in custodia dalle autorità statali; la migliore amica di Gladys, Grace McKee, archivista di pellicole alla Columbia Pictures, divenne la sua tutrice, nonostante i pareri contrari dei suoi amici; con Grace cominciò ad appassionarsi al cinema e alla vita hollywoodiana. Dopo il matrimonio della donna con Ervin Silliman Goddard il 4 aprile 1935, Norma Jeane fu mandata all'orfanotrofio Children's Home Society di Los Angeles, dove rimase dal 13 settembre 1935 al 1938; qui lavorò per la prima volta come vivandiera con uno stipendio di 5 centesimi al mese. Durante la permanenza nell'istituto, venne affidata a diverse famiglie, dove subì violenze e disattenzioni, e ogni volta ritornava all'orfanotrofio, venendo accusata di commettere furti; in alcuni casi, lei stessa affermava di maltrattare alcune bambine. Ricorda anche un episodio di molestie sessuali subite da un certo signor Kirmel all'epoca in cui aveva circa nove anni. Nel 1938, per quattro mesi, ritornò da Grace; la ragazzina affermava di essere molestata da Ervin, confessione di cui le fonti dubitano, venendo poi affidata prima a Olive Brunings, una prozia che viveva a Compton, e poi, nei primi mesi del 1938, ad Ana Lower, un'altra zia residente a Van Nuys.
Nel settembre 1941, Norma tornò da Grace. In questi anni, frequentò la Emerson junior High School, una scuola pubblica, e il Van Nuys High School; in quest'ultimo istituto Norma Jeane conobbe il figlio di un vicino, James Dougherty, con il quale cominciò una relazione. Diversi mesi dopo, Grace e Ervin decisero di trasferirsi in Virginia, dove l'uomo aveva ricevuto un'offerta vantaggiosa di lavoro, senza tuttavia voler portare Norma con loro; per non farla tornare in orfanotrofio, Grace volle che Norma Jeane si sposasse con James, il quale, nonostante fosse inizialmente riluttante, si convinse nell'accettare la proposta. Sebbene Dougherty abbia in seguito confermato che i due erano innamorati e che avrebbero vissuto felici se i sogni di successo di Norma non l'avessero allontanata da lui, la Monroe ha sempre affermato che quello fosse un rapporto di convenienza organizzato da Grace, che pagava Dougherty perché le desse appuntamento. Il matrimonio venne organizzato da Ana Lower e si celebrò il 19 giugno 1942; Norma, all'epoca sedicenne, abbandonò gli studi per dedicarsi alla vita coniugale, divenendo di fatto una casalinga. Nel 1944 il marito decise di arruolarsi nella marina mercantile; inizialmente i due vissero a Isola di Santa Catalina, poi James partì per il Pacifico.
Lo stesso anno, Norma Jeane traslocò a Los Angeles, coabitando con la suocera. Qui lavorò come operaia alla Radio Plane, la stessa fabbrica dove prima lavorava il marito: inizialmente fece l'impacchettatrice di paracadute, poi divenne addetta alle verniciatura delle fusoliere dei vari modelli di aeroplani. Il 26 giugno 1945 David Conover andò allo stabilimento per fotografare "ragazze che tenessero su il morale delle truppe al fronte" per un servizio per la rivista Yank; Il fotografo la esortò a intraprendere la carriera di modella e per quelle immagini venne eletta "Miss lanciafiamme". James e Norma divorziarono nel giugno 1946.Posò poi per André De Dienes, che la pagava 200 dollari a ogni servizio fotografico. Le sue foto arrivarono sul tavolo di Emmeline Snively, direttrice della Blu Book School of Charm and Modeling, la più importante agenzia pubblicitaria di Hollywood: la Snively le schiarì i capelli, le insegnò come sorridere e la giusta tonalità della voce da utilizzare ma, a suo dire, fallì nell'insegnarle come camminare. Lavorò quindi con Joseph Jasgur dell'Hollywood Citizen-News per un servizio fotografico. Il 26 aprile 1946, all'età di 19 anni e mezzo, una sua foto scattata da De Dienes venne scelta per la copertina di Family Circle; Norma Jeane firmò un contratto con la rivista il 23 luglio 1946. Le foto fecero il giro del mondo: sul settimanale di cinematografia e teatro italiano Film d'oggi comparve in tenuta da spiaggia, in Francia su Cinemonde apparve nelle vesti di una babysitter. In quei tempi Norma lavorò anche con Earl Moran. Il 29 luglio comparve, con il nome di Norma, sul Los Angeles Times.L'agente della ragazza sfruttò l'occasione riuscendo a ottenere alcune chiamate da importanti case cinematografiche, la Howard Hughes e la 20th Century Fox. Norma Jeane prese appuntamento e, dopo aver precedentemente parlato con il talent scout Ivan Kahn, si recò alla Fox, facendo una buona impressione al regista Ben Lyon, che la paragonò a Jean Harlow: il 24 agosto 1946 firmò il suo primo contratto cinematografico della durata di sei mesi, per un compenso di 125 dollari a settimana. Lo stesso Lyon le consigliò poi di cambiare nome, suggerendole inizialmente di utilizzare come nome d'arte "Carole Lind", ispirandosi a Carole Lombard e Jenny Lind; seguendo le orme di Harlow, i due decisero di utilizzare il nome da nubile di sua madre, "Monroe", accantonando l'idea di usare "Carole Lind" come nome e scegliendo dunque "Jeane Monroe". Lyon poi suggerì di usare "Marilyn", pensando a Marilyn Miller, apprezzando il suono sensuale e la doppia "M".
Marilyn, per affinare le sue doti recitative, studiò all'Actors Lab di Hollywood e recitò al Bliss-Hayden Miniature Theatre di Beverly Hills. Nel 1947, prese parte al suo primo film, The Shocking Miss Pilgrim di George Seaton, con il ruolo, non accreditato, di una centralinista; per questo motivo l'attrice non compare nella pellicola, mentre si ode la sua voce. Recitò poi in Scudda Hoo! Scudda Hay!, con la regia di Arthur Pierson, che per alcuni problemi uscì nelle sale solo dopo alcuni mesi; la sua parte fu quasi completamente tagliata durante il montaggio, rimanendo alla fine un'unica scena dove lei saluta la protagonista della pellicola, June Haver. Dopo aver fatto la comparsa ne I verdi pascoli del Wyoming (Green Grass of Wyoming) di Louis King e in You Were Meant for Me di Lloyd Bacon, senza venire accreditata in entrambi i film, Marilyn Monroe prese parte a Dangerous Years di Frederick Hugh Herbert, uscito nel 1948, dove il nome della diva appariva come quattordicesimo nei crediti. Lo stesso anno vinse il concorso di bellezza Miss California Artichoke Queen.Il 25 agosto 1947 il rapporto con la Fox terminò e il contratto non le fu rinnovato: Darryl Zanuck, capo della 20th Century, la reputò non adatta al cinema per la sua «insufficiente recitazione drammatica» Si ritrovò dunque nuovamente senza lavoro; secondo Donald Spoto, in questo periodo fu costretta a prostituirsi lungo Sunset Boulevard per pagarsi le spese. In seguito, grazie all'agente Max Arnow, ottenne un nuovo contratto alla Columbia Pictures, della durata di altri sei mesi per 175 dollari alla settimana. Girò come attrice protagonista l'unico film previsto, Orchidea bionda (Ladies of the Chorus), un musical a basso costo affidato alla regia di Phil Karlson sotto la supervisione di Harry Cohn, non limitandosi alla recitazione ma cantando anche due canzoni previste all'interno della pellicola; il film però non portò alcun successo né alla Monroe, né alla Columbia. Il 9 settembre 1948, dopo la fine delle riprese del film, il contratto scadde, senza ricevere un'offerta di rinnovo.In questo periodo conobbe e frequentò per un breve periodo due figli di Charlie Chaplin, Charlie Chaplin junior e Sydney Chaplin, cominciando inoltre a seguire i corsi di recitazione di Natasha Lytess, che trovava la giovane attrice impacciata, criticando anche il modo in cui le avevano insegnato a parlare, senza muovere le labbra; da allora le due cominciarono una lunga collaborazione, terminata solo nel 1954. Per impostare al meglio il suo timbro vocale nella dizione e nel canto, prese lezioni da Fred Karger, di cui Marilyn si innamorò; lui si limitava a criticarla in continuazione, e alla fine la lasciò, sposando anni dopo l'attrice Jane Wyman. Poco dopo, come conferma Richard Lamparski, cominciò a lavorare come spogliarellista nel Mayan Theatre di Los Angeles. Nel 1949 ebbe una piccola parte in Una notte sui tetti, pellicola dei fratelli Marx diretta da David Miller e prodotta da Lester Cowan per la United Artists; nell'incontro, Harpo e Groucho le chiesero di camminare e al vederla la paragonarono a Theda Bara, Bo Peep e Mae West fuse insieme.Avendo letto sul Los Angeles Examiner che lo stesso Cowan la voleva mettere sotto contratto, si recò subito da lui ma, a detta del produttore, il contratto non era pronto. In seguito Cowan ritirò in parte quanto promesso, comunicandole che doveva partire per pubblicizzare Una notte sui tetti; l'attrice quindi partì in treno, andando prima a New York, poi a Detroit, a Cleveland, a Chicago, a Milwaukee e a Rockford. Non avendo alcun contratto cinematografico, cercò una parte in qualche film, senza però riuscire a ottenere alcun ingaggio. Per il lancio pubblicitario del film fu intervistata da Earl Wilson, che la introdusse al pubblico come "Mmmmmmm Girl". Ottenne poi una piccola parte in La figlia dello sceriffo (A Ticket to Tomahawk) della Fox, un western di Richard Sale dove Norma comparve in più scene rispetto al passato, senza tuttavia recitare alcuna battuta. Fu poi il soggetto di un servizio fotografico di László Willinger, che la spinse a fare alcuni piccoli ritocchi di chirurgia plastica al naso e al mento, ammorbidendo il suo aspetto.
Il 31 dicembre 1948 incontrò, a una festa organizzata dal produttore Sam Spiegel, Johnny Hyde, un associato dell'agenzia William Morris che aveva apprezzato la sua recitazione nel film dei fratelli Marx; il talent scout, che presto si innamorò di lei, credeva che Marilyn fosse destinata a diventare una grande stella e aveva i mezzi per aiutarla in questo senso. Hyde aveva già scoperto Lana Turner e annoverava Rita Hayworth tra le sue clienti; con la sua insistenza, grazie anche all'amica Lucille Ryman della Metro-Goldwyn-Mayer, la fece inserire nel cast di Giungla d'asfalto (The Asphalt Jungle) di John Huston, dopo aver superato un provino in cui recitava sdraiata sul pavimento. Marilyn interpreta la parte di Angela Phinlay, amante di un ricco e malvagio avvocato, e la sua performance ebbe recensioni contrastanti. Joseph L. Mankiewicz, su suggerimento di Hyde, la inserì poi nel cast di Eva contro Eva (All About Eve), recitando la parte dell'amante di un critico teatrale. Hyde continuò a cercare di firmare un contratto con la MGM senza riuscirci, nonostante i contatti con Dore Schary, trovandole comunque un ruolo per la Fox. Il suo salario era stato stabilito di 350 dollari a settimana ma Hyde riuscì a portarlo a 500 per il secondo film, convincendo Zannuck.Contattata da Tom Kelley il 27 maggio 1949, decise di posare nuda per 50 dollari, soldi necessari per pagare l'affitto della sua abitazione, convinta che essendo un volto anonimo ciò non avrebbe danneggiato la sua immagine; la fotografia, venduta per 900 dollari, venne inserita, senza citare il suo nome, nel calendario sexy Miss Golden Dreams. Nel 1952 un ricattatore minacciò di rendere il fatto di pubblico dominio, ma Norma, consigliata dalla Fox, decise di rivelare lei stessa ai media di aver posato nuda per sfuggire alla miseria; questa sua confessione fece apparire la vicenda commovente, comportando apprezzamenti e simpatie per la sua condizione di attrice in difficoltà e accrescendo la sua popolarità. Hugh Hefner comprò poi il diritto di usare quelle fotografie, che vennero proibite in diversi stati, per il primo numero della sua nuova rivista Playboy.
Tra il 1949 e il 1950, Hyde chiese ripetutamente a Marilyn di sposarlo, assicurandole che avrebbe lasciato moglie e figli per lei e promettendole una vita nel lusso, ma lei rifiutò; il suo agente cercò anche di assicurarle la parte di protagonista in Nata ieri (Born Yesterday). Quando Hyde ebbe un attacco di cuore fatale a Palm Springs il 18 dicembre 1950, Marilyn, che era in sua compagnia, si incolpò della sua morte; subito prima di morire, le aveva garantito il futuro professionale procurandole un contratto settennale alla 20th Century Fox col compenso di 750 dollari alla settimana. Secondo la biografia di Spoto, dopo la morte del suo agente, Marilyn rinnovò il contratto con il produttore e cofondatore degli studios Joseph Schenck, Nonostante Johnny Hyde avesse lasciato disposizioni perché venisse trattata come una della famiglia, Monroe venne cacciata dalla sua casa dalla moglie e il giorno successivo al funerale tentò il suicidio, abusando di farmaci a casa di Lytess, che riuscì a trovarla in tempo. In questo periodo, Marilyn strinse una relazione, secondo quanto riferito dalla stessa Lytess, con il regista Elia Kazan.Marilyn ebbe alcuni ruoli minori in film come Lo spaccone vagabondo (The Fireball) di Tay Garnett, Il messicano (Right Cross) di John Sturges, Home Town Story di Arthur Pierson, Le memorie di un dongiovanni (Love Nest) di Joseph M. Newman e L'affascinante bugiardo (As Young as You Feel) di Harmon Jones; durante le riprese di quest'ultima pellicola, l'attrice era spesso in lacrime per dover nuovamente interpretare un ruolo minore e privo di espressività. Sempre nel 1950, Monroe apparve sulla rivista Collier. Nel 1951 recitò in Mia moglie si sposa (Let's Make It Legal) di Richard Sale e fu protagonista di un nuovo scandalo: Earl Theisen le scattò una foto vestita soltanto da un sacco di patate. Nel marzo 1951, fu una delle presentatrici della cerimonia di premiazione degli Oscar. Si iscrisse poi all'Università della California, Los Angeles, dove ha studiato critica letteraria e artistica. In questo periodo prese alcune lezioni di recitazione da Michael Chekhov. Il 7 aprile 1952 apparve per la prima volta sulla copertina del settimanale Life. Dopo pochi mesi uscì il film La confessione della signora Doyle (Clash by Night) diretto da Fritz Lang; nell'occasione all'attrice venne data la possibilità di lavorare per la RKO Pictures, lo studio in cui la madre lavorava come montatrice negli anni venti. Lang mal vedeva i ritardi dell'attrice e la sua dipendenza da Lytess. La pellicola ebbe un buon successo ai botteghini, in parte attribuito alla curiosità suscitata dalla Monroe, che ricevette recensioni generalmente positive da parte della critica; questo fu il primo film in cui il nome di Marilyn comparve nella locandina. Alcuni giornali, venendo a conoscenza della malattia di sua madre, l'accusarono pubblicamente di non assisterla a sufficienza.
Sempre nel 1952, cominciò una relazione con il critico letterario Robert Slatzer, conosciuto anni prima. Dopo qualche giorno trascorso a Malibù i due viaggiarono fino a Tijuana dove si sposarono il 4 ottobre. Secondo quanto raccontò Slatzer a tale unione erano molto contrari Zanuck e Lytess, e vista la loro influenza su Norma, tre giorni dopo i due sposi decisero di annullarlo. Monroe conobbe poi Joan Crawford, con la quale ebbe l'unico rapporto saffico da lei confermato; dopo qualche tempo scoprì che Crawford l'aveva definita volgare, considerazione dovuta, secondo Monroe, a un suo rifiuto dell'attrice come amante. Per la vicenda del calendario e dell'onestà delle sue risposte riceveva molta più posta delle altre attrici, arrivando a quasi settemila lettere alla settimana. Alcune pellicole del 1952 contribuirono ad accrescere la sua fama; tra queste vi sono Matrimoni a sorpresa (We're Not Married!) di Edmund Goulding con Ginger Rogers e Il magnifico scherzo (Monkey Business) di Howard Hawks con Cary Grant, Ginger Rogers e Charles Coburn, primo film in cui apparve con i capelli biondo platino. La tua bocca brucia (Don't Bother to Knock) di Roy Ward Baker, con Richard Widmark e Anne Bancroft, fu il suo primo film da protagonista; recitando la parte di Nell Forbes, una babysitter dal passato turbolento, che si innamora di un pilota, "regala un bel ritratto di una donna fragile e sperduta". Fece poi parte di Il poliziotto e il salmo (The Cop and the Anthem), un episodio diretto da Henry Koster de La giostra umana (O. Henry's Full House), con Charles Laughton. Marilyn venne poi invitata alla parata per Miss America, il 2 settembre 1952, in cui le ragazze sfilavano in costume da bagno, facendosi fotografare per pubblicizzare la campagna di reclutamento; un'immagine che evidenziava la sua scollatura destò scandalo.
Nel 1953 avvenne la definitiva consacrazione che la portò a essere considerata una delle più grandi stelle del cinema. Darryl F. Zanuck, notando nell'attrice del potenziale recitativo, pensò a lei per il cast di Niagara, diretto da Henry Hathaway; il ruolo scelto per lei era quello di una femme fatale che trama per uccidere il marito. Durante le riprese, Allan Snyder, il truccatore della Monroe, notò in lei la paura del palcoscenico, sentimento che segnò il suo comportamento sui set cinematografici nel corso della sua carriera. Il film, fortemente caratterizzato dalla presenza e dalla sensualità di Monroe, fu un successo; le recensioni sull'attrice furono generalmente positive, anche se la critica rilevò che la sua recitazione fosse imperfetta. Il suo comportamento in occasione degli eventi promozionali per Niagara ricevette a volte dei commenti negativi, dovuti in parte agli abiti corti e provocanti con cui si presentava alle serate di gala.
Gli uomini preferiscono le bionde (Gentlemen Prefer Blondes) di Howard Hawks vide l'attrice protagonista del musical, in cui doveva recitare, cantare e ballare insieme a Jane Russell; celebre sono i brani Bye Bye Baby e Diamonds Are a Girl's Best Friend, cantato indossando un vestito rosa di William Travilla che verrà celebrato e imitato nei decenni successivi. Le due attrici divennero amiche, con Russell che ha descritto Monroe come una ragazza "molto timida, molto dolce e molto più intelligente di quanto la gente potesse dar credito". Ha poi ricordato che Monroe mostrava notevole dedizione nel provare le coreografie ogni sera, anche dopo che la maggior parte della troupe aveva smesso di lavorare, arrivando tuttavia abitualmente in ritardo sul set per le riprese. Rendendosi conto che Marilyn rimaneva nel suo camerino per la paura del palcoscenico e che Hawks stava diventando impaziente per i suoi continui ritardi, Russell cominciò ad accompagnarla fino al set. In occasione della première del film a Los Angeles, Monroe e Russell lasciarono la loro firma e le loro impronte nel piazzale del Grauman's Chinese Theatre di Hollywood. L'adattamento cinematografico del romanzo di Anita Loos diventa un capolavoro del cinema, incassando oltre il doppio rispetto ai costi di produzione, e Marilyn diventa una vera e propria star del cinema, ricevendo nuovamente molte recensioni positive.
Anche Come sposare un milionario (How to Marry a Millionaire), una commedia romantica di Jean Negulesco della quale fecero parte anche Betty Grable e Lauren Bacall, riscosse un notevole successo commerciale. Monroe riuscì a calarsi in un personaggio più comico e brillante rispetto ai precedenti ruoli, avendo anche apprezzamenti dalla critica e dal pubblico. Sempre nel 1953, a soli 27 anni, si classificò al primo posto della Quigley Poll, la classifica degli attori di maggiore successo commerciale, posizione che conservò fino al 1956. Tentando di uscire dallo stereotipo della dumb blonde ("oca bionda"), disse al New York Times: "Voglio crescere, svilupparmi e recitare importanti ruoli drammatici. La mia insegnante di recitazione, Natasha Lytess, dice a tutti che ho una grande anima, ma finora nessuno se n'è interessato." Apparve poi per la prima volta in un programma televisivo, il Jack Benny Show di Jack Benny, e, nel mese di ottobre, firmò un contratto discografico con la RCA Records. Dopo che Darryl F. Zanuck rifiutò di farle fare un provino per Sinuhe l'egiziano, entrò a far parte del cast del western La magnifica preda (River of No Return) di Otto Preminger,
con Robert Mitchum. Lytess ebbe il compito di assistere Monroe, che si rifiutava di parlare con Preminger, e di valutare ogni scena girata; alla fine delle riprese, Marilyn disse, "penso di meritare un progetto migliore a un film western di grado Z, in cui la recitazione è in secondo piano rispetto al paesaggio e al CinemaScope".
Avrebbe poi dovuto partecipare al musical The girl in Pink Tights, un rifacimento di una storia con Betty Grable, con Frank Sinatra. Nella sua biografia, la diva riferisce che letto il copione e trovandolo scialbo si rifiutò di prendervi parte, venendo sospesa dalla 20th Century Fox, mentre altre fonti raccontano che il motivo per cui non si presentò era dovuto alla differenza di salario fra i due protagonisti che la donna non tollerò; per Sinatra erano infatti previsti 5.000 dollari alla settimana contro i 1.500 di Monroe. Quando venne sospesa per la vicenda del musical, Joe DiMaggio, giocatore di baseball dei New York Yankees, le chiese di sposarlo. I due si erano conosciuti nel 1951 e, dopo anni di corteggiamento, i due convolarono a nozze il 14 gennaio 1954, presso il municipio di San Francisco; non poterono sposarsi in chiesa dato che entrambi erano divorziati. Poco tempo dopo, disse a un reporter, "il matrimonio è la mia carriera principale da ora in poi". Durante la loro luna di miele in Giappone, Marilyn si recò dai soldati statunitensi feriti e cominciò a cantare per loro; nei tre giorni che trascorse nel campo, si esibì per circa 13000 militari. In seguito disse questa esperienza l'aiutò a superare la paura di recitare e cantare davanti a grandi folle. I due si stabilirono poi a San Francisco; la loro unione fu difficile fin dall'inizio, a causa delle loro personalità in conflitto; la gelosia di DiMaggio, che talvolta sfociava nella violenza, mal si conciliava con la vita mondana della Monroe. Poco dopo il matrimonio, il 22 gennaio vinse l'Henrietta Award ai Golden Globe 1954 per la "migliore attrice del mondo".
Tornata a Hollywood nel marzo 1954, Monroe si chiarì con la 20th Century Fox e prese parte al musical Follie dell'anno (There's No Business Like Show Business) di Walter Lang. Il film non ebbe un notevole successo commerciale, non riuscendo a recuperare il budget iniziale, e venne accolto negativamente anche da parte della critica; fu anche definito come il peggiore dei film di Marilyn Monroe. Anche la stessa attrice ebbe dei giudizi negativi sul film, a cui aveva partecipato con la garanzia di un ruolo da protagonista in una successiva pellicola; Ed Sullivan descrisse l'interpretazione dell'attrice del brano Heat Wave come "una delle più evidenti violazioni del buon gusto" a cui aveva mai assistito.Quando la moglie è in vacanza (The Seven Year Itch) di Billy Wilder, che fu uno dei maggiori successi dell'attrice, fu l'adattamento cinematografico dell'omonima opera teatrale di George Axelrod. La celebre scena in cui la gonna del vestito bianco di Marilyn viene sollevata dal passaggio di un treno della metropolitana, filmata all'incrocio tra Lexington Avenue e la 52a strada a New York il 15 settembre 1954 davanti a centinaia di fans, verrà citata e parodiata innumerevoli volte fino a diventare un'icona del cinema del XX secolo; durante le riprese di questa sequenza, Wilder ricordò l'espressione di rabbia sul volto di DiMaggio. In seguito, la coppia ebbe una furiosa lite e il 5 ottobre, dopo nove mesi di matrimonio, Monroe e DiMaggio si separarono. Il film di Wilder fu un successo commerciale, guadagnando circa 8 milioni di dollari, e la stessa Monroe ottenne numerose recensioni positive per la sua interpretazione. Nel periodo in cui venne girato il film di Wilder, tra l'estate del 1954 e i primi mesi del 1955, Monroe rifiutò alcuni ruoli minori in pellicole come L'altalena di velluto rosso (Girl in the Red Velvet Swing) e Scandalo al collegio (How to Be Very, Very Popular).
Nonostante fosse oramai una star del cinema, Marilyn era stanca dei ruoli da dumb blonde che Zanuck le affidava; quando Jayne Mansfield e Sheree North non raccolsero i successi di pubblico attesi, Zanuck, colpito anche dal notevole successo di Quando la moglie è in vacanza, decise di cedere alle richieste della Monroe. Il nuovo contratto che Marilyn stipulò le lasciava maggior margine creativo, il diritto di approvazione del regista e la possibilità di fare un film all'anno con case di produzione diverse dalla Fox, che si assicurò l'attrice per quattro film da girare in sette anni. Anche se il contratto fra le due parti fu inizialmente proposto ad agosto, questo venne firmato solo il 31 dicembre 1955, prevedendo un compenso di 100.000 dollari a film, oltre una ulteriore quota in base ai guadagni, e un rimborso di 142.000 dollari per i film passati.Dopo il matrimonio con DiMaggio, fu per un breve periodo l'amante di Frank Sinatra. Dopo aver preso alcune lezioni di recitazione da Constance Collier, nel marzo 1955 si trasferì a New York per studiare all'Actor's Studio, con Lee e Paula Strasberg, conosciuta sul set di Follie dell'anno. Si racconta che proprio per la frequentazione degli Strasberg perse sicurezza in se stessa, cominciando a sottoporsi a sedute di psicoanalisi. Il mese successivo, grazie a Collier, conobbe Greta Garbo; per via di questo rapporto, l'FBI aprì un fascicolo chiamato Love story Marilyn-Greta. Nel mese di maggio, Monroe cominciò a uscire con il drammaturgo Arthur Miller, conosciuto ai tempi del film L'affascinante bugiardo. Durante tutto l'anno trascorso presso l'Actors Studio, Monroe cercò di attenuare la sua paura del palcoscenico, stringendo amicizia con Kevin McCarthy e Eli Wallach. Quando Strasberg sentì che Monroe era pronta per recitare davanti ai suoi coetanei, Monroe e Maureen Stapleton scelsero una scena presa dall'Anna Christie di Eugene O'Neill; nonostante, nel corso della prova, avesse vacillato, recitò le sue battute senza dimenticare il copione, stupendo per le doti interpretative i presenti. Si dedicò poi al servizio fotografico di Cecil Beaton presso l'Ambassador Hotel di New York. Cercò poi l'anonimato viaggiando con il nome di Zelda Zonk prima nel Connecticut e poi a New York all'Hotel Waldorf-Astoria. Nel mese di settembre Grace McKee, la tutrice della Monroe, si suicidò ingerendo un quantitativo letale di barbiturici.
Monroe tornò a recitare con Fermata d'autobus, il primo lavoro successivo al nuovo contratto, tratto da due opere teatrali di William Inge, per la regia di Joshua Logan. Il film venne girato nei mesi di maggio e giugno a Phoenix; a causa del maltempo e per il pesante trucco usato dall'attrice, Marilyn ebbe diversi problemi di salute, venendo in seguito ricoverata in ospedale con una diagnosi di bronchite acuta. Poco prima di cominciare le riprese, Monroe aveva rescisso il contatto con Natasha Lytess, sostituendola con Paula Strasberg, che divenne una presenza costante nella carriera successiva dell'attrice. Marilyn ebbe per questa pellicola una nomination al Golden Globe per la migliore attrice in un film commedia o musicale, premio poi andato a Deborah Kerr per Il re ed io; il critico cinematografico del Time Bosley Crowther gridò alla sorpresa affermando che finalmente Monroe dimostrava di essere un'attrice; della stessa opinione era il giornalista del The Saturday Review Arthur Knight, dichiarando, chiamandola "artista", che erano finiti i tempi in cui si pensava che fosse solo un corpo. Il 23 febbraio 1956 il nome Marilyn Monroe divenne il suo nome legale. Il 14 maggio apparve per la prima volta sulla copertina del Time; Marilyn venne ingaggiata da Richard Avedon per un servizio fotografico, in cui prese le parti di Lillian Russell, Theda Bara, Clara Bow, Jean Harlow e Marlene Dietrich.
Il 29 giugno 1956 Monroe si sposò con Arthur Miller; nello stesso periodo, si convertì all'ebraismo, motivo per cui i suoi film vennero proibiti in Egitto e Siria. Dopo due settimane di luna di miele in Giamaica, nel novembre 1956 Marilyn decise di vivere nel ranch del marito a Roxbury nel Connecticut. Nel 1957, fondò con il fotografo Milton H. Greene una sua società di produzione, la Marilyn Monroe Production, il cui unico film prodotto fu Il principe e la ballerina (The Prince and the Showgirl) di Laurence Olivier. Prima delle riprese, Olivier elogiò l'attrice; commentando il cast una volta finito di girare il film, disse "Marilyn era quasi meravigliosa, la migliore di tutti". L'interpretazione della Monroe venne apprezzata anche dalla critica; il 13 maggio Monroe ritirò all'istituto di Cultura Italiana di New York dalle mani di Anna Magnani il David di Donatello per la migliore attrice straniera. Dopo che venne tolta la carica di vicepresidente della casa di produzione cinematografica a Greene, considerato anche il deteriorasi dei rapporti fra i due, dovuti in parte ad Arthur Miller, la società non produsse altri film anche se non venne chiusa subito. Marilyn voleva un figlio da Miller, ma durante il loro rapporto ebbe alcuni aborti. Numerosi biografi hanno indagato sul reale numero di interruzioni di gravidanza avute dall'attrice; il numero non è univoco, in quanto spesso ricorse a cliniche illegali, tuttavia, secondo Sarah Bartlett Churchwell, Monroe ebbe circa dodici aborti, mentre la stessa Marilyn disse di aver avuto quattordici interruzioni di gravidanza. Il notevole numero di questi interventi è in parte dovuto all'endometriosi di cui soffriva. Sicuramente, nel corso della sua vita ebbe una gravidanza ectopica, un aborto spontaneo e uno volontario.
Dal 4 agosto al 6 novembre 1958 girò, insieme a Jack Lemmon e a Tony Curtis, A qualcuno piace caldo (Some Like It Hot), uno dei suoi film di maggior successo. Billy Wilder era il regista del film e, anche se l'altro film che girò con lei, Quando la moglie è in vacanza, ebbe un notevole successo commerciale, aveva esplicitamente detto che mai più avrebbe lavorato con lei, per le sue paura di recitare, i suoi ritardi e per il fatto che non riusciva a ricordarsi le battute del copione. Monroe, che aveva da poco superato il trauma dell'aborto e voleva tornare a recitare, cercò allora di convincerlo, scrivendogli in una lettera in cui vi era scritto che avrebbe gradito molto lavorare ancora con lui. Monroe accettò l'idea di girare la pellicola in bianco e nero e Wilder accettò di lavorare nuovamente con lei. Durante le riprese ebbe dei problemi nel riuscire ad addormentarsi e, dopo aver ingurgitato delle pillole in eccesso, venne portata al Cedars of Lebanon Hospital per un controllo. Nel mese di dicembre, poco dopo la conclusione delle riprese, una gravidanza si concluse con un aborto spontaneo. A qualcuno piace caldo fu un successo e venne acclamato sia dal pubblico sia dalla critica, ricevendo sei nomination ai Premi Oscar del 1960. Lo stesso Wilder ha definito il film "il suo più grande successo"; parlando delle riprese disse "lavorare con Marilyn era così difficile perché era del tutto imprevedibile", definendola poi un "genio assoluto come attrice comica". Per questo film, Monroe vinse il Golden Globe come migliore attrice in un film commedia o musicale, superando attrici come Doris Day in Il letto racconta e Shirley MacLaine in Tutte le ragazze lo sanno. Durante il ritiro del premio, consegnatogli da Rock Hudson, era evidente il suo stato di ebbrezza, tanto che vennero censurati gli interventi dell'attrice durante la premiazione.
Per rispettare il contratto con la Fox, che prevedeva per lei quattro film, accettò di apparire in Facciamo l'amore (Let's Make Love), diretto da George Cukor. Il soggetto era inizialmente frutto di Norman Krasna ma venne riscritto in parte da Arthur Miller; il nuovo copione non venne apprezzato dai vari attori scelti per recitare la parte del protagonista, per cui Cary Grant, Yul Brinner, Rock Hudson, Charlton Heston e Gregory Peck rifiutarono tutti di girare il film. Il ruolo venne poi affidato a Yves Montand; quando Miller e Simone Signoret, moglie dell'attore, si recarono entrambi in Europa per motivi di lavoro, i due cominciarono una breve relazione, che si concluse quando Montand rifiutò di lasciare la Signoret. Monroe smentì pubblicamente un suo rapporto con l'attore italo-francese; in quei tempi, nonostante vi fosse una diversità di vedute inconciliabile e avesse probabilmente cominciato un rapporto con J.F. Kennedy, era ancora sposata con Miller. Il film non ebbe il successo della critica e del pubblico dei precedenti film.
In questo periodo, la salute di Monroe peggiorò e lei cominciò a vedere uno psichiatra di Los Angeles, il dottor Ralph Greenson; spesso si lamentava di soffrire di insonnia, e, secondo Greenson, ingeriva un'eccessiva dose di farmaci, progredendo verso la dipendenza da essi, notando però che poteva rinunciare ai farmaci per periodi prolungati senza subire alcuna crisi di astinenza. Secondo Greenson, questo stato psicologico era dovuto al deteriorarsi del rapporto tra Miller e Monroe, che era particolarmente insofferente verso il marito. Greenson ha dichiarato che il suo obiettivo principale era quello di imporre una drastica riduzione nell'assunzione di farmaci.Nel luglio del 1960, sotto il caldo del deserto del Nevada, cominciarono le riprese de Gli spostati (The Misfits), diretto da John Huston, con Clark Gable, Montgomery Clift, Eli Wallach e Thelma Ritter; Miller scrisse la sceneggiatura del film come regalo di San Valentino per Monroe, contenente un ruolo scritto appositamente per l'attrice, tuttavia, quando cominciarono le riprese, i due si erano già lasciati. L'11 novembre vi fu la separazione ufficiale della coppia e Marilyn ottenne il divorzio a Ciudad Juárez in Messico il 24 gennaio 1961. Monroe era spesso malata e, lontano dall'influenza del dottor Greenson, aveva ripreso il consumo di sonniferi e di alcool; nel mese di agosto, tornò a Los Angeles dove venne ricoverata per dieci giorni in ospedale e, anche se non sono mai stati divulgati i motivi di questo ricovero, i giornali dell'epoca riportarono che era stata vicino alla morte. Tornata sul set, riuscì a completare il film; il ritardo di Marilyn alle scene era mal visto dal resto del cast, in particolare da Gable, che morirà pochi giorni dopo la fine delle riprese. Questo fu anche l'ultimo film completato da Marilyn Monroe. La vedova di Gable, Kay, disse che lo stato di "eterna attesa" sul set de Gli spostati aveva contribuito alla morte dell'attore. Quando i giornalisti chiesero a Monroe se si sentiva in colpa per la morte di Gable, lei si rifiutò di rispondere, ma privatamente espresse il suo rammarico per il trattamento che ebbe nei confronti dell'attore durante le riprese. Il film, che divenne un classico del cinema del XX secolo, ricevette recensioni contrastanti, senza diventare un successo commerciale, anche se alcuni come Kate Cameron del New York Daily News elogiarono le interpretazioni di Monroe e Gable.
Nei mesi successivi, la dipendenza da alcol e da psicofarmaci della Monroe cominciò a minare la sua salute. Il 7 febbraio 1961, Marilyn, sempre più spesso preda di turbe psichiche, si recò volontariamente sotto il falso nome di Faye Miller al Payne Whitney Psychiatric Clinic, l'ospedale psichiatrico di New York; quando la permanenza nella casa di cura divenne per l'attrice una sorta di detenzione, l'ex marito Joe DiMaggio riuscì a farla uscire e a trasferirla al Columbian Presbyterian. Le fonti sono discordanti sul modo in cui lo sportivo riuscì a farla uscire dall'istituto; secondo alcune i due uscirono di nascosto dalla cantina, per altre riuscì semplicemente a farla trasferire nell'altra clinica, mentre altre ancora sostengono che, dopo aver trascorso tre giorni alla Payne Whitney, venne trasferita alla Columbian per tre settimane dove giunse DiMaggio. In ogni caso, dopo che fu dimessa, raggiunse DiMaggio in Florida. A maggio dello stesso anno subì poi un intervento chirurgico per correggere un blocco alle tube di Falloppio; nel mese di giugno venne poi operata per calcoli alla cistifellea al Polyclinic Hospital di New York. L'11 luglio venne dimessa, venendo colpita da un microfono durante l'assalto dei giornalisti. Questi diversi interventi e le sue dipendenze non le permisero di girare alcun film per tutto il 1961.
Frank Sinatra nel gennaio 1962 lasciò definitivamente Marilyn, annunciando il proprio matrimonio con Juliet Prowse, che comunque poi non sposò, ma mancando alla promessa fattale tempo addietro di sposarsi con lei e, nello stesso periodo, l'ex marito Miller convolò a nuove nozze con Inge Morath. Marilyn, sempre più provata da queste notizie, dimagrì perdendo sette chili. Comprò una villa a Brentwood per 90.000 dollari, in cui si trasferì nel mese di febbraio; l'abitazione era situata nella West Los Angeles, al 12305 di Fifth Helena Drive. Il 5 marzo ricevette, durante i Golden Globe 1962, il suo secondo Henrietta Award. Il 23 aprile, a distanza di 14 mesi dal suo ultimo ricovero nella clinica newyorchese, cominciarono le riprese del film Something's Got to Give, diretto da George Cukor con Dean Martin e Cyd Charisse; questo, che doveva essere il terzo dei quattro film promessi alla Fox, era un rifacimento di Le mie due mogli. Il film doveva cominciare a gennaio ma, per conciliare la riabilitazione dell'attrice, la troupe cominciò a lavorare solo alcuni mesi più tardi. All'inizio delle riprese Marilyn si ammalò, tornando 5 giorni dopo, il 30 aprile, pur non essendo ancora in condizione di girare le scene; soffriva infatti di febbre alta e di frequenti sinusiti e si rifiutava di recitare se il resto del cast non era in ottime condizioni di salute.
Il 19 maggio al Madison Square Garden, durante i festeggiamenti per il compleanno del presidente John Fitzgerald Kennedy, cantò davanti a circa 15.000 persone Happy Birthday, Mr. President, indossando un abito color carne; al termine fece un breve discorso e continuò cantando Thanks for the Memories di Bob Hope. Il presidente la ringraziò dicendo "Adesso, dopo aver ascoltato degli auguri così dolci, posso anche ritirarmi dalla politica". Le fonti non concordano sul primo incontro fra l'attrice e JFK; secondo il giornalista Jean Marcilly, grazie alle confessioni fatte a lui dalla stessa Marilyn, in un periodo in cui la diva viveva un momento particolarmente difficile con Miller, avendo da poco abortito, la donna chiese per tranquillizzarsi, con Frank Sinatra che le fece da intermediario, un incontro con il senatore che la rassicurò. Altri invece riferiscono che fu grazie a uno degli agenti avuti dall'attrice, Charles Feldman, che nel 1954 in una festa a casa sua i due si conobbero; fu una semplice presentazione informale, ma i due si incontrarono nuovamente a casa di Peter Lawford nel 1957, grazie al quale i due poterono incontrarsi ripetutamente negli anni successivi. Della relazione con il presidente si era confidata anche con il giornalista Sidney Skolsky. In seguito Kennedy prese le distanze dall'attrice; quando Marilyn Monroe gli regalò un Rolex d'oro con incisa la frase «Jack, with love as always from Marilyn, May 29th 1962» ("Jack, con amore come sempre da Marilyn, 29 maggio 1962") l'orologio venne donato a un dipendente.
Marilyn frequentò anche Robert Kennedy, il fratello del presidente, che fu il suo ultimo amante.
I due si erano probabilmente conosciuti quando John Kennedy si era deciso a non frequentare più l'attrice. Le fonti dicono che aveva anche inizialmente promesso di sposarla e che Marilyn andava in giro dicendo ai suoi amici che sarebbe diventata moglie di un uomo molto importante. I biografi concordano nel dire che a quei tempi, durante le riprese di Something's Got to Give, Marilyn affermava di essere incinta; non conosceva però l'identità del padre del bambino, ma si presume che il figlio potesse essere di Bob Kennedy. Abortì poche settimane dopo, il 20 luglio, presso la Cedars of Lebanon. Agnes Flanagan disse che Marilyn aveva però abortito con ogni probabilità nel Messico poche settimane dopo; tali testimonianze trovano conferma nelle indagini condotte da Fred Otash che giunse alla conclusione che abortì con l'aiuto di un medico statunitense che la seguì oltre confine. Alcuni biografi ritengono che venne costretta ad abortire, in quanto si ipotizzava che il padre del bambino fosse Bob Kennedy.Il 1º maggio Monroe tornò poi sul set di Something's Got to Give e il 23 maggio girò una sequenza in cui appare nuda in una piscina, rimanendo nell'acqua per ore e peggiorando così il suo stato di salute; commentando che voleva "spingere Liz Taylor fuori dalle copertine delle riviste", diede il permesso per far pubblicare dalla rivista Life diverse fotografie in cui si mostrava parzialmente nuda. Alla fine del mese si assentò nuovamente dalle scene per motivi di salute; per le continue assenze, che le hanno permesso di essere sul set solo 12 giorni su 35, l'8 giugno Monroe venne licenziata e la 20th Century Fox intentò contro di lei una causa da mezzo milione di dollari.Fece poi dei servizi fotografici con George Barris, che rifiutò per molti anni di permetterne la pubblicazione, scattando anche alcune foto di nudo, e con Bert Stern per Vogue; per quest'ultimo, durante i tre giorni di lavoro all'hotel Bel-Air di Hollywood, scattò in totale 2.571 foto. Il lavoro completo verrà poi pubblicato nel libro The Last Sitting.
La questione legale con la 20th Century Fox si era risolta il 1º agosto e le venne rinnovato il contratto, prevedendo un milione di dollari per altri due film. Venne inoltre previsto di ricominciare in autunno le riprese di Something's Got to Give. Vi era inoltre la possibilità di firmare un contratto con una casa di produzione italiana del valore di 10 milioni di dollari per quattro film, dei quali sarebbe stata regista, sceneggiatrice e attrice. Ad Allan Snyder, che la incontrò alla fine di luglio, Marilyn confessò di essere soddisfatta per le opportunità che aveva a sua disposizione, di non essere "mai stata meglio" e di "essere di ottimo umore". Il 4 agosto incontrò Ralph Greenson, il suo psichiatra personale.
Marilyn Monroe fu trovata morta nella camera da letto della sua casa di Brentwood, a Los Angeles, il 5 agosto 1962, all'età di trentasei anni. Il cadavere di Marilyn, che era privo di vestiti e con in mano la cornetta del telefono, fu scoperto da Ralph Greenson, che era stato urgentemente chiamato alle 3.30 dalla governante dell'attrice, Eunice Murray, preoccupata perché non riusciva a entrare nella camera di Marilyn; la porta era chiusa dall'interno e, nonostante la Murray vedesse la luce accesa, non sentiva alcun rumore e nessuno rispondeva alle sue domande. La chiamata alla polizia per denunciare il fatto arrivò alle 4:25 ora locale, come da successivi accertamenti telefonici. Alcuni biografi ritengono però che siano trascorse cinque ore dal momento del decesso a quando vennero avvisate le autorità; in questo lasso di tempo, Marilyn sarebbe stata portata al Saint John's Health Center di Santa Monica, ma l'ospedale rifiutò di accettare il caso per l'eccessiva notorietà della vittima. Un'indagine formale nel 1982 del procuratore generale della contea di Los Angeles si concluse senza nessuna credibile evidenza di un complotto.
Secondo il dottor Thomas Noguchi, che eseguì l'autopsia, la morte di Marilyn era con "alta probabilità" un suicidio, dovuta a un'overdose di barbiturici; nel corpo dell'attrice trovò 8 milligrammi di idrato di cloralio e 4,5 milligrammi di Pentobarbital per 100 millilitri di sangue. L'incerta ricostruzione degli eventi di quella notte, la presenza non confermata di Bob Kennedy nella casa dell'attrice la sera prima della sua morte e alcune incongruenze nelle dichiarazioni dei testimoni e nel referto autoptico hanno dato adito a molteplici interpretazioni sugli eventi di quella notte e sulle cause della scomparsa dell'attrice. Tra le varie versioni formulate, venne ipotizzata la complicità dei Kennedy, che vedevano nella Monroe, che si era detta pronta a confessare le loro relazioni con lei, una minaccia per la loro carriera politica oppure una vendetta della mafia americana nei confronti della famiglia Kennedy per alcune promesse fatte in campagna elettorale e non mantenute.
Joe DiMaggio, insieme a Inez Melson, amministratrice dei beni di Marilyn e tutrice della madre dell'attrice, organizzò il funerale, occupandosi delle spese; la cerimonia si tenne al Westwood Memorial Park l'8 agosto 1962. Tra le 31 persone tra parenti e amici che presenziarono al funerale, vi furono Robert Slatzer (a cui non fu concesso vedere la salma), Greenson con la famiglia, Murray e Newcomb, che però stavano in disparte; non furono presenti invece Dougherty e Miller, gli altri ex-mariti. La madre Gladys, già colpita dalla schizofrenia, malattia che la rese incapace di ricordare la figlia, non prese parte al funerale. La cerimonia venne celebrata da A.J. Soldancon, con le note di Over the Rainbow; l'orazione funebre doveva essere letta dal poeta Carl Sandburg, ma non gli fu permesso di partecipare e venne sostituito da Lee Strasberg. La bara era di bronzo massiccio ed era stata foderata con un tessuto di seta color champagne. L'attrice, durante il funerale di Constance Collier nel 1955, aveva confidato a Truman Capote che avrebbe voluto che le sue ceneri fossero disperse nelle onde del mare.Marilyn Monroe è tumulata in un loculo di un colombario presso il Westwood Village Memorial Park Cemetery; l'attrice aveva fatto seppellire in quel cimitero Grace Goddard, poiché vi era sepolta anche la zia di Grace, Ana Lower, che si era presa cura di Norma Jeane per un breve periodo. Rimanendo fedele a una promessa fatta a Monroe, Whitey Snyder, il suo visagista personale, truccò il cadavere per la cerimonia; anche Pearl Porterfield, la costumista Marjorie Plecher e la parrucchiera Agnes Flanagan si occuparono del corpo dell'attrice, mettendole sulla testa la parrucca bionda che aveva portato nel film Gli spostati e vestendola con un abito verde di Emilio Pucci. Hugh Hefner ha poi acquistato il loculo accanto a quello di Marilyn per 85.000 dollari, mentre un altro loculo adiacente è stato venduto per 125.000 dollari. L'ex marito, Joe Di Maggio, nei primi tempi dopo la morte di Marilyn, portò personalmente una volta a settimana un mazzo di rose rosse sulla tomba dell'attrice; in seguito, sino al 1982 li fece recapitare da un fioraio, ma solo in ricorrenza del compleanno. Diversamente farà Slatzer che porterà per tutta la vita delle rose bianche sulla tomba.Nel suo testamento dispose 10.000 dollari per la sorellastra Bernice Miracle; 5.000 dollari per l'amico Norman e Hedda Rosten (poi devoluti in favore della figlia, Patricia); 2.500 dollari ogni anno per Xénia Karlovna Ziller, vedova di Michael Chekhov; 5.000 dollari ogni anno a Gladys Baker; 10.000 dollari a cui si aggiunse un 25% del bilancio a May Reis, la sua segretaria; 25% del bilancio, che avrebbe dovuto donare a un ente di sua scelta a Marianne Kris; 50% del bilancio a cui si aggiungevano beni personali a Lee Strasberg. La seconda moglie di Lee Strasberg, Anna, ricavò molto dai beni dell'attrice e curò il Marilyn Monroe Theater e il Marilyn Monroe Museum. Anna Freud creò la Hampstead Child-Therapy Clinic con sede a Londra, che fu l'ente beneficiario scelto da Kris per versare la percentuale indicata nel testamento; tale società venne anche riconosciuta come «legataria principale» dei diritti dovuti all'immagine dell'attrice, ricavando circa un milione e mezzo di dollari all'anno per diversi anni. Nell'ottobre 1962, Inez Melson, con il suo legale Allen Stein, impugnò il testamento, volendo dimostrare che lo scritto era stato redatto sotto l'influenza di Marianne Kris. Il procuratore di New York considerò comunque valido il testamento.Marilyn aveva diversi progetti per il futuro: nel 1954 aveva acquistato i diritti per la trasposizione cinematografica della vita della Harlow, avrebbe dovuto partecipare alla commedia dal titolo This God Business e voleva portare in scena Un tram che si chiama Desiderio di Tennessee Williams, volendo interpretare il ruolo di Blanche DuBois Stava inoltre discutendo per ottenere i ruoli da protagonista di Irma la dolce, di La signora e i suoi mariti e di Baciami, stupido.Dopo la sua improvvisa scomparsa, il suo ruolo in Something's got to give venne affidato a Doris Day e la pellicola uscì nel 1963 con il titolo Fammi posto tesoro (Move Over Darling)..
Molti anni dopo, nel 1999, vennero recuperati dagli archivi della Fox gli oltre 500 minuti di girato per quella che avrebbe dovuto essere la versione originale del lungometraggio, ovverosia l'ultimo film con Marilyn Monroe, anche se incompiuto. Le bobine originali vennero opportunamente visionate e restaurate, per poi confluire in un inedito montaggio di 37 minuti, uscito su VHS: uno straordinario documento che raccoglie quelle che restano in assoluto tra le più belle immagini di Marilyn.
Una notte sui tetti (Love Happy), regia di David Miller e, non accreditato, Leo McCarey (1950)
La figlia dello sceriffo (A Ticket to Tomahawk), regia di Richard Sale - non accreditata (1950)
La confessione della signora Doyle (Clash by Night), regia di Fritz Lang (1952)
Il poliziotto e il salmo (The Cop and the Anthem), episodio di La giostra umana (O. Henry's Full House), regia di Henry Koster (1952)
Gli uomini preferiscono le bionde (Gentlemen Prefer Blondes), regia di Howard Hawks (1953)
Come sposare un milionario (How to Marry a Millionaire), regia di Jean Negulesco (1953)
La magnifica preda (River of No Return), regia di Otto Preminger e, non accreditato, Jean Negulesco (1954)
Follie dell'anno (There's No Business Like Show Business), regia di Walter Lang (1954)
Quando la moglie è in vacanza (The Seven Year Itch), regia di Billy Wilder (1955)
Il principe e la ballerina (The Prince and the Showgirl), regia di Laurence Olivier (1957)
Le dee dell'amore (The Love Goddesses) documentario di Saul J. Turell - filmati di repertorio (1965)
Ciao Norma Jean (Goodbye, Norma Jean), regia di Larry Buchanan, interpretata da Misty Rowe (1976)
Buonanotte, dolce Marilyn (Goodnight, Sweet Marilyn), regia di Larry Buchanan, interpretata da Paula Lane (1989)
The Casting Couch, regia di John Sealey - video con filmati di repertorio (1995)
Io e Marilyn, regia di Leonardo Pieraccioni, interpretata da Suzie Kennedy (2009)
Marilyn (My Week with Marilyn), regia di Simon Curtis, interpretata da Michelle Williams (2011)
Marilyn - La Vita Segreta (The secret life of Marilyn Monroe), regia di Laurie Collyer, interpretata da Kelli Garner, ispirata all'omonimo best seller di J. Randy Taraborrelli (2015)
Nel 1999 è stata proclamata dall'American Film Institute la sesta più grande attrice della storia del cinema. Diamonds Are a Girl's Best Friend si è classificata inoltre al dodicesimo posto nella lista delle migliori canzoni statunitensi per film. Dal 1960 Marilyn Monroe ha una stella presso la Hollywood Walk of Fame, al 6774 di Hollywood Blvd.
Golden Globe per la migliore attrice in un film commedia o musicale 1957 per Fermata d'autobus – Nomination
Golden Globe per la migliore attrice in un film commedia o musicale 1960 per A qualcuno piace caldo – Vinto
BAFTA alla migliore attrice straniera 1957 per Quando la moglie è in vacanza – Nomination
BAFTA alla migliore attrice straniera 1958 per Il principe e la ballerina – NominationDavid di Donatello
Targa d'Oro 1958 per Il principe e la ballerina - VintoLaurel AwardsGolden Laurel 1958 per la migliore star femminile - Nomination (14º posto)
Golden Laurel 1958 per la miglior attrice in un film commedia per Il principe e la ballerina - Nomination (4º posto)
Golden Laurel 1960 per la miglior attrice in un film commedia per A qualcuno piace caldo - Nomination (2º posto)
1963 - The Songs She Sang And The Instrumental Themes From Her Famous Motion Pictures
1961 - My Heart Belongs To Daddy / Incurably Romantic (Marilyn Monroe / Yves Montand)
1974 - Extrait De La Bande Originale Du Film "Le Milliardaire" (Marilyn Monroe, Frankie Vaughan)
Nella cultura popolare, oltre che nell'immaginario collettivo, l'immagine dell'attrice ha rappresentato una fonte di ispirazione per molte opere cinematografiche, artistiche e musicali. Tra i numerosi artisti che hanno utilizzato il volto o il corpo dell'attrice vi sono Andy Warhol (Twenty-five Colored Marilyns), Christo (Wrapped Magazine Marilyn), Salvador Dalí (Mao Monroe), Willem de Kooning (Marilyn Monroe), Richard Hamilton (My Marilyn), Mimmo Rotella Marilyn Monroe, Wolf Vostell Marilyn Monroe, Mel Ramos Peek-a-boo Marilyn, Keith Haring (Marilyn Monroe), Gottfried Helnwein (Boulevard of Broken Dreams e Marilyn), Robert Indiana (The Metamorphosis of Norma Jean, Marilyn, Marilyn e Sunburst Marilyn), David LaChapelle (Amanda Lepore as Andy Warhol's Marilyn), James Rosenquist (Marilyn Monroe I) e Andy Warhol (Marilyn Diptych).Anche la letteratura è stata influenzata dalla biografia della Monroe; tra i testi che trattano dell'attrice vi sono Polaroids from the Dead di Douglas Coupland, Of Women and Their Elegance di Norman Mailer, Blonde e Three Girls di Joyce Carol Oates e Marilyn's Daughter di John Rechy, mentre, nella poesia vi sono opere quali You Remind Me of Marilyn Monroe di Steven Berkoff, Marilyn Monroe di Ernesto Cardenal e Love and Marilyn Monroe di Delmore Schwartz, e Norma Jeane Baker of Troy di Anne Carson per il teatro.In campo musicale, vi sono numerosi brani che trattano dell'attrice, tra cui The Jean Genie di David Bowie, Photograph dei Def Leppard, Candle in the Wind di Elton John, The Second Time Around di Sammy Cahn, Captain Crash & the Beauty Queen From Mars dei Bon Jovi, Tabloid Junkie di Michael Jackson, Hollywood di Jay-Z, We Didn't Start the Fire di Billy Joel, I'm Gonna be Alright di Jennifer Lopez, Vogue di Madonna, Who Killed Marilyn? dei The Misfits, The Actor di Robbie Williams, She Takes Her Clothes Off degli Stereophonics, Celluloid Heroes dei The Kinks, State of Dreaming di Marina and the Diamonds, The Lady is a Vamp delle Spice Girls, Jitterbug Boy e A Sweet Little Bullet From a Pretty Blue Gun di Tom Waits,Marilyn Monroe di Nicki Minaj anche Katy Perry la cita in Hey Hey Hey traccia contenente nel suo album Witness .
Diversi film sono usciti ispirandosi direttamente o indirettamente alla persona e alla vita di Marilyn Monroe. Quando l'attrice era in vita, il film La divina del 1958, scritto da Paddy Chayesky, si ispirava proprio alla vita dell'attrice che dalla povertà otterrà la ricchezza al prezzo della felicità. Tra le altre pellicole che trattano delle vicende dell'attrice vi sono Tommy, La signora in bianco, Norma Jean & Marilyn, Rat Pack - Da Hollywood a Washington, Blonde, James Dean - La storia vera, Wonder Boys, Mister Lonely, Io & Marilyn, The Kennedys, Marilyn e Smash. Piccoli elementi direttamente riconducibili all'attrice sono spesso presenti anche in altri film come in L'appartamento, Pulp Fiction, Le ali della libertà, L.A. Confidential e Una settimana da Dio. Numerose sono anche le attrici e le cantanti che hanno posato per riviste e pubblicità imitando Monroe, come Drew Barrymore, Cindy Crawford, Heather Locklear, Daryl Hannah, Paris Hilton, Nicole Kidman, Jennifer Lopez, Lindsay Lohan, Anna Nicole Smith, Britney Spears, e Madonna, che nel videoclip di Material Girl rende omaggio al mito di Marilyn, reinterpretando la famosa scena del film Gli uomini preferiscono le bionde in cui l'attrice interpreta "Diamonds Are a Girl's Best Friend".
Ray Johnson: Dear Marilyn Monroe, 1972–1994 and Dear Marilyn Monroe, To Chuck Close, 1980–1994
Douglas Gordon: As Kurt Cobain, as Andy Warhol, as Myra Hindley, as Marilyn Monroe, 1996
Rosetta Calavetta in: Orchidea bionda, La confessione della signora Doyle, Niagara, Come sposare un milionario, La magnifica preda, Quando la moglie è in vacanza, Fermata d'autobus, Il principe e la ballerina, A qualcuno piace caldo, Facciamo l'amore, Gli spostati
Miranda Bonansea in: La figlia dello sceriffo, Giungla d'asfalto, Le memorie di un dongiovanni, Mia moglie si sposa, Matrimoni a sorpresa, La tua bocca brucia, Il magnifico scherzo, Gli uomini preferiscono le bionde, Follie dell'anno
 Marilyn Monroe, in Enciclopedia Italiana, Istituto dell'Enciclopedia Italiana. 
(EN) Marilyn Monroe, su Enciclopedia Britannica, Encyclopædia Britannica, Inc. 
(EN) Marilyn Monroe, su AFI Catalog of Feature Films, American Film Institute. 

La Marina imperiale giapponese (kyūjitai: 大日本帝國海軍?, shinjitai: 大日本帝国海軍?, rōmaji:  Dai-Nippon Teikoku Kaigun?, , o 日本海軍 Nippon Kaigun?, letteralmente "Marina dell'impero del Grande Giappone") fu l'apparato militare navale dell'Impero giapponese dal 1869 fino al 1947, quando venne disciolta formalmente in seguito alla rinuncia del Giappone all'uso della forza come mezzo per la risoluzione di dispute internazionali.
Negli anni venti fu la terza più grande marina militare del mondo dopo la statunitense U.S. Navy e la britannica Royal Navy. A causa della natura insulare del Giappone, fu anche la più importante e significativa arma delle sue forze militari, tenendo anche presente che l'aviazione non esisteva come forza armata indipendente, ma esercito e marina avevano ognuno una propria aviazione; la sua importanza derivava dal fatto che dal mare doveva necessariamente provenire ogni offesa al territorio nazionale, così come ogni materia prima per l'industria considerata la scarsità di risorse naturali sul territorio; anche dal punto di vista alimentare il Giappone dipende dal mare e la pesca è una risorsa importante che la marina ha dovuto sempre tutelare.
Le origini della Marina imperiale giapponese risalgono alle prime interazioni con le nazioni del continente asiatico a partire dall'inizio del periodo feudale fino a raggiungere un picco di attività tra il XVI e il XVII secolo, in un'epoca di scambi culturali con le potenze europee. Nel 1854, dopo due secoli di stagnazione in seguito al periodo di isolazionismo imposto dagli shōgun del periodo Edo, la marina giapponese era relativamente arretrata quando il paese venne forzatamente aperto al commercio dall'intervento statunitense. Questo condusse infine al rinnovamento Meiji, un periodo frenetico di modernizzazione e industrializzazione accompagnato dalla reintegrazione del potere centrale dell'imperatore del Giappone dopo decenni di decentramento a favore degli shōgun. Dopo una serie di successi, in alcuni casi contro nemici molto più potenti, come nella prima guerra sino-giapponese (1894-1895) e nella guerra russo-giapponese (1904-1905), la Marina imperiale giapponese fu quasi completamente annientata al termine della seconda guerra mondiale.
Dal termine della guerra le sue funzioni sono assolte dalla Forza marittima di autodifesa giapponese.
Il Giappone ha alle spalle una lunga storia di rapporti navali col continente asiatico, che iniziano dai primi trasporti di truppe tra Corea e Giappone, all'inizio del periodo Kofun, nel III secolo. Un episodio saliente dei rapporti tra Giappone e Corea fu la battaglia di Baekgang del 663, nel periodo Yamato, durante la quale il regno coreano Silla alleato della dinastia cinese Tang sconfisse pesantemente l'altro regno Baekje e i suoi alleati giapponesi, ponendo fine all'influenza nipponica sulla Corea fino al XVI secolo. La marina fu vista dalla casta militare nipponica come un mezzo di trasporto o di combattimento individuale alla ricerca di gloria, piuttosto che come uno strumento di potere e controllo del mare; nessuna strategia o tattica di combattimento venne sviluppata, al contrario della guerra terrestre, vista come l'unico approccio possibile per affrontare una guerra offensiva o difensiva. La sconfitta di Baekgang, costata alla marina nipponica 400 navi sulle 1 000 schierate, fu causata prevalentemente dal fuoco appiccato dagli arcieri coreani e dalle tattiche di combattimento di gruppo, con manovre a tenaglia e l'uso di formazioni serrate contro le spesso isolate navi nipponiche; per l'occasione la flotta coreana contava circa 170 navi, anche se più robuste e meglio armate.
Successivamente ai tentativi di Kublai Khan di invadere il Giappone del 1281, lungo le coste dell'impero cinese divennero molto attivi i pirati giapponesi Wakō. Durante i tentativi di invasione mongola comunque l'opzione di attaccare in mare gli invasori non venne presa in considerazione, lasciando alle forze di terra coadiuvate da opere fortificate il compito di respingere la minaccia; gli attacchi in mare furono piuttosto iniziative individuali e le stesse unità navali operavano sotto il comando indipendente delle provincie e non rispondevano a un comando unificato.
Il Giappone intraprese un grande sforzo costruttivo navale nel XVI secolo, durante l'Epoca Sengoku, quando i signori feudali in lotta per la supremazia organizzarono vaste marine militari costiere composte da centinaia di navi. Pare che in questo periodo, nel 1576, potrebbero essere state costruite le prime navi da guerra "corazzate" della storia, quando il daimyō Oda Nobunaga fece costruire sei Atakebune, grossi vascelli descritti come tessen ("navi di ferro"): chiamate anche Tekkōsen (鉄甲船? letteralmente "navi corazzate in ferro"), erano chiatte armate con cannoni e fucili di grande calibro per sconfiggere i più grandi, ma non corazzati, vascelli usati dal nemico. Nelle fonti occidentali le prime navi corazzate giapponesi sono descritte in The Christian Century in Japan 1549-1650, che cita il resoconto del viaggio in Giappone del padre gesuita italiano Gnecchi Soldi Organtino nel 1578, o anche in A History of Japan, 1334-1615. Queste erano però considerate più come fortezze galleggianti e furono usate solo in azioni costiere; con esse nel 1578 Nobunaga sconfisse la marina del Clan Mōri alla bocca del fiume Kizu a Osaka, durante un'operazione di blocco navale. Le navi corazzate di Nobunaga precedettero di qualche anno la costruzione delle navi tartaruga (o Geobukson) coreane, inventate dall'ammiraglio Yi Sun Sin e documentate per la prima volta nel 1592: le placche in ferro dei vascelli coreani formavano una sorta di copertura superiore, atta a impedire intrusioni e abbordaggi, ma le murate non avevano simili protezioni.
Durante tutta questa fase, i compiti della marina furono comunque il trasporto, il pattugliamento costiero e la raccolta di informazioni, quest'ultimo un ruolo poco enfatizzato ma ben presente e perfettamente assolvibile con il naviglio leggero a disposizione; il compito di combattere in modo organizzato altre forze navali o di proteggere le rotte di comunicazione non fu mai in questa fase una priorità o un oggetto di interesse.
Nel corso dell'invasione giapponese della Corea articolata in diverse successive campagne (1592-1598), Toyotomi Hideyoshi organizzò una flotta di circa 700 navi e 9 200 marinai per il trasporto e il supporto di una forza terrestre di circa 160 000 uomini. Anche in questo caso la marina venne vista solo come un supporto alla guerra terrestre e non come uno strumento di controllo del mare, e lo sbarco iniziale riuscì solo per la mancanza di opposizione a terra; fu dunque accentuato il ruolo appoggio alle operazioni terrestri della flotta, fino a che le navi da trasporto furono attaccate dalla potente marina della dinastia Joseon: i combattimenti navali venivano gestiti con tattiche mutuate dalle operazioni terrestri, con fuoco concentrato delle armi negli scontri individuali ma senza cooperazione tra le navi. L'ammiraglio Yi Sun Sin sconfisse più volte la marina giapponese utilizzando le navi tartaruga, fino alla sua morte avvenuta nella vittoriosa battaglia di Noryang. L'unica parentesi di successo giapponese fu nella seconda campagna, che vide la marina nipponica distruggere circa 160 navi coreane negli scontri di Geojedo e Chilcheollyang, in un momento nel quale l'ammiraglio Yi era caduto in disgrazia. Dopo aver riorganizzato la marina, il Giappone vinse una battaglia contro l'ammiraglio coreano Won Kyun e diversi scontri minori contro gli ammiragli Yi Eok Ki e Choi Ho della flotta cinese dei Ming; la rotta tra il Giappone e la costa meridionale della Corea venne protetta dall'attività della marina per tutta la campagna, permettendo la circolazione di uomini e rifornimenti ed ostacolando quella avversaria, conseguendo l'obbiettivo strategico di supportare la campagna terrestre nonostante le forti perdite negli scontri precedenti; le strategie fallimentari negli scontri navali, mutuate da quelle terrestri, determinarono comunque la sconfitta finale nella campagna, appunto nella battaglia di Noryang, a dimostrazione dell'errato utilizzo della flotta in combattimento e della totale mancanza di coordinamento nelle operazioni.
Il Giappone costruì le sue prime grandi navi oceaniche all'inizio del XVII secolo, in seguito all'apertura delle relazioni con l'Occidente. Nel 1613 il daimyō di Sendai, d'accordo con il bakufu dello shogunato Tokugawa, costruì la Date Maru, una nave simile a un galeone da 500 tonnellate che trasportò l'ambasciata giapponese di Hasekura Tsunenaga nelle Americhe e successivamente in Europa. A partire dal 1604 il bakufu commissionò circa 350 navi shuinsen, solitamente armate e dotate anche di tecnologie occidentali, destinate principalmente al commercio con il Sud-est asiatico; la marina dello shogunato aveva già inflitto una sconfitta alle forze di Toyotomi nella battaglia di Osaka del 1614. Sebbene lo shogunato nel periodo Edo avesse imposto ai daimyō di non costruire navi oltre una certa dimensione, riservando questa prerogativa alla sola marina imperiale, questa non ebbe mai dimensioni imponenti e anche la Atakemaru, orgoglio della flotta e costruita nel 1630, venne superata e infine demolita nel 1682. Da allora rimasero a disposizione solo le navi di minore tonnellaggio, dette sekibune (unità di dimensione pari a 500 koku, con un koku pari a circa 180 litri) e kobaya (piccole imbarcazioni).
A partire dal 1640 il governo giapponese decise di seguire una politica di isolazionismo (Sakoku) vietando ogni contatto con gli occidentali, sradicando il cristianesimo e punendo con la morte la costruzione di navi oceaniche. Nel 1639 lo shogunato proibì altresì le visite alle navi portoghesi e i daimyō della costa vennero incaricati della sorveglianza costiera, particolarmente nell'isola di Kyūshū; due diversi tipi di stazioni costiere, urabansho e tōmibansho, vennero ideati e realizzati rispettivamente nel luglio 1639 e giugno 1640. Frattanto, nel maggio 1640 una missione portoghese inviata per chiedere la riapertura dei contatti e dei commerci subì un brutale trattamento: circa sessanta rappresentanti vennero messi a morte e solo i non cristiani vennero risparmiati. Tuttavia, temendo una probabile rappresaglia portoghese, le difese del grande porto commerciale di Nagasaki furono rafforzate e la loro efficacia venne provata nel 1647, quando due galeoni portoghesi, venuti in visita al porto con il solo intento di ristabilire relazioni commerciali, furono circondanti da circa 1 000 navi giapponesi e obbligati ad andarsene: lo shogunato Tokugawa dimostrò così un'effettiva capacità di controllo del mare attraverso una marina di tipo costiero. Questa capacità però decadde rapidamente e nel 1808 (durante le guerre napoleoniche) una nave inglese, la HMS Phaeton, entrò sotto falsa bandiera olandese nella baia di Nagasaki: l'equipaggio catturò tutti gli olandesi che si erano avvicinati per festeggiare i presunti compatrioti e poi impose un rifornimento alla nave, senza che le difese locali potessero impedirlo.
Lo studio delle tecniche occidentali di ingegneria navale riprese negli anni quaranta del XIX secolo e si intensificò insieme all'aumento di spedizioni occidentali lungo la costa del Giappone, dovuto al commercio con la Cina e alla crescente pratica della caccia alla balena. Nel 1852 il bakufu, temendo ulteriori incursioni straniere e avendo avuto notizia della prossima visita di una forza navale statunitense, iniziò a costruire la prima nave da guerra giapponese in stile occidentale dall'epoca dell'isolazionismo, la Shohei Maru.
Nel 1853 e 1854, con una prova di forza delle nuove navi da guerra a vapore statunitensi, il commodoro Matthew Perry ottenne l'apertura del paese al commercio internazionale con la convenzione di Kanagawa. Nella prima visita, Perry si presentò con quattro fregate delle quali due a vapore ed altre due navi (Lexington, Vandalia, Macedonian, Susquehanna, Powhatan e Mississippi), che lasciarono impressionati i giapponesi per il loro colore nero e per l'impossibilità di controbatterle: il commodoro poté ancorarsi nella baia di Edo (attuale Tokyo) e obbligò i rappresentanti nipponici, che tentarono invano di dirottarlo verso Nagasaki, ad accettare una lettera di richieste da parte dell'allora presidente Millard Fillmore, con la promessa che sarebbe tornato l'anno seguente per la risposta. In effetti esistevano anche molte spinte interne verso la fine dell'isolazionismo e comunque non era obiettivo dello shogunato l'interdizione dei commerci, bensì solo la limitazione delle influenze esterne sulla società giapponese: pertanto il 31 marzo 1854 fu firmata la convenzione di Kanagawa, cui nel 1858 seguì il trattato di amicizia e commercio nippo-americano che permise l'insediamento di concessioni straniere, concesse l'extra-territorialità agli stranieri e impose tasse di importazioni minime sui beni provenienti dall'estero.
Non appena il Giappone fu costretto aprirsi alle influenze estere, il governo Tokugawa iniziò una politica attiva di assimilazione delle tecniche navali occidentali: fu avviata la creazione di infrastrutture che permise la costruzione di una forza navale e di centri d'addestramento per gli equipaggi a Nagasaki nel 1855 (chiuso nel 1859), Tsukiji (Edo) nel 1857 e Kōbe nel 1863 (chiuso nel 1865). Nel 1855, con l'assistenza olandese, la Marina giapponese acquisì la sua prima nave da guerra a vapore, la Kankō Maru, che venne usata come nave scuola presso il nuovo centro di addestramento navale di Nagasaki; nel 1857 entrò poi in possesso della sua prima nave da guerra a vapore con propulsione a elica, la Kanrin Maru. Nel 1865 l'ingegnere navale francese Léonce Verny venne assunto per costruire i primi cantieri navali moderni giapponesi a Yokosuka e Nagasaki, nonché acciaierie a Yokosuka e Yokohama; a Nagasaki, nel frattempo, era stata impostata nel 1860 la nave da guerra a vapore con scafo in legno Chiyogadata. L'addestramento degli equipaggi rimase tuttavia affidato a istruttori stranieri e anche la produzione di navi di grosso tonnellaggio veniva affidata a cantieri occidentali. Negli anni 1867-68 una missione navale britannica, guidata dal capitano Richard E. Tracey, collaborò alla formazione della marina imperiale e all'avviamento della Scuola Navale di Tsukiji. Per diversi anni vennero inviati studenti presso scuole navali occidentali, iniziando una tradizione di dirigenti con un'educazione straniera come gli ammiragli Tōgō Heihachirō e più tardi Isoroku Yamamoto.
Nel 1867 lo shogunato acquistò la prima nave corazzata oceanica, la Kotetsu, costruita in Francia per la marina degli Stati Confederati d'America, ma mai entrata in azione a causa della fine della guerra di secessione americana e infine acquisita dalla marina statunitense. La nave fu acquistata dallo Shogun nel 1867 e arrivò in un porto giapponese sotto bandiera nipponica nell'aprile 1868 ma, essendo in corso la guerra Boshin tra lo shogunato determinato a frenare la penetrazione occidentale e le forze dell'imperatore Meiji deciso invece a un'apertura totale, l'equipaggio ebbe ordine dal Ministro residente Robert Van Valkenburg di issare di nuovo la bandiera statunitense fino al termine delle ostilità.
Prima della fine del suo secolare governo, tuttavia, lo shogunato Tokugawa immise in servizio otto navi da guerra a vapore in stile occidentale, al comando dell'ammiraglia Kaiyo Maru. Adoperata durante la guerra, nel 1869 la marina shogunale affrontò gli avversari nella battaglia navale di Hakodate, la prima battaglia navale moderna su larga scala combattuta in Giappone, durante la quale la Kōtetsu ceduta dagli Stati Uniti alle forze imperiali dopo la battaglia di Aizu giocò un ruolo importante. Al termine dello scontro il conflitto ebbe termine con la definitiva restaurazione del potere imperiale.
A partire dal 1868 l'imperatore Meiji si era prodigato nell'emanare riforme per industrializzare e militarizzare il Giappone, allo scopo di impedirne la sopraffazione da parte delle potenze occidentali. Il 17 gennaio 1868 fu istituito il Ministero degli Affari Militari (兵部省 Hyōbushō?), conosciuto anche come Ministero Esercito-Marina e che ebbe quali primi segretari Iwakura Tomomi, Tadayoshi Shimazu e il principe Yoshiakira Komatsu. Il 26 marzo venne tenuta la prima rivista navale in Giappone (nella baia di Osaka), a cui parteciparono sei navi dalle marine private dei domini di Chōshū, Saga, Satsuma, Kurume, Kumamoto e Hiroshima, per un tonnellaggio complessivo di 2.252 tonnellate, inferiore a quello dell'unico vascello straniero partecipante (la Dupleix della Marina militare francese).
Nel giugno 1869, alla fine della guerra Boshin, le marine private dei domini vennero abolite e le loro undici unità furono aggregate ai sette vascelli sopravvissuti della defunta marina Tokugawa, formando il nucleo della nuova Marina imperiale giapponese: essa fu formalmente istituita nel luglio 1869. Inizialmente gestiti in comune, marina ed esercito dal 1872 ebbero ciascuno un proprio organo direttivo supremo con la creazione di un Ministero dell'esercito (陸軍省 Rikugunshō?) e un Ministero della marina  (海軍省 Kaigunshō?). Dall'ottobre 1873 fino al 1878 il ministro della marina fu Kaishū Katsu.
Inizialmente il nuovo governo considerò fondamentale la potenza marittima e il 4 maggio 1870 il Ministero degli affari militari sottopose al Consiglio di stato (Dajō-kan) una serie di pareri, strutturati in tre parti, nelle quali si poteva riscontrare la base per la creazione di una forza navale di altura, avente il compito primario di difesa marittima del paese da attacchi esterni e che avrebbe richiesto la creazione di una marina di 200 navi organizzate in dieci flotte. All'epoca però la marina giapponese poteva contare solo su sette navi da guerra e otto da trasporto e il progetto venne abbandonato. La nuova marina era sostanzialmente una collezione eterogenea di vascelli non in grado di operare insieme come una flotta, con equipaggi inesperti e, a causa del lungo periodo di isolamento internazionale del Giappone, privi di una salda tradizione marinara; difettavano inoltre della preparazione tecnica indispensabile a gestire le navi moderne. Per creare un moderno corpo di ufficiali venne creata nel 1869 un'accademia navale sul modello di quelle occidentali, nel quartiere di Tsukiji a Tokyo, che fin dal 1871 accettò studenti da tutto il Giappone, promossi sulla base del merito: a differenza dell'esercito, la marina non utilizzò l'atto di coscrizione del 1873 e cercò invece di reclutare volontari. Il risultato di queste politiche furono, secondo lo storico Arthur Marder, «ufficiali di competenza professionale indiscutibile, coraggio fanatico e straordinario élan».
La necessità di concentrarsi sulle turbolenze interne, specialmente la ribellione di Satsuma del 1877, e la presa di coscienza della debolezza militare del Giappone a confronto delle potenze occidentali, forzarono il governo a concentrarsi sulla guerra terrestre. La politica navale espressa dallo slogan Shusei Kokubō (守勢国防? "difesa statica") si concentrò sulla protezione delle coste, un esercito permanente, una marina costiera e condusse a un'organizzazione militare che dava la prevalenza all'esercito secondo il principio del Rikushu Kaijū (陸主海従? "prima l'esercito, poi la marina"). A quel punto, i possibili nemici del Giappone erano la Cina della dinastia Qing e ancora una volta la Corea.
Nel corso degli anni i compiti della marina divennero più ampi. In occasione della guerra franco-prussiana fu effettuata per la prima volta la suddivisione della flotta in squadre (shōkantai), con compiti istituzionali distinti come il pattugliamento di specifiche zone costiere e porti. Nel 1893, scoppiati i tumulti che nelle isole Hawaii portarono alla caduta della monarchia e all'aumento dell'influenza statunitense, la nave corazzata Kongo (proveniente da Yokosuka) e l'incrociatore Naniwa (in visita a San Francisco) vennero inviate a Honolulu per proteggere cittadini e interessi giapponesi.
Durante gli anni settanta e ottanta del XIX secolo la Marina imperiale giapponese rimase essenzialmente una forza di difesa costiera, sebbene il governo Meiji continuasse il processo di modernizzazione: la nave corazzata Ryujo, nota anche come Jho Sho Maru e progettata da Thomas Glover, fu varata a Aberdeen in Scozia il 27 marzo 1869. Nel 1870 un decreto imperiale stabilì che la Royal Navy e non la Marina olandese sarebbe stato il modello per lo sviluppo.
Dal settembre 1870 il tenente Horse, in precedenza un istruttore di tiro per la prefettura di Saga durante il periodo Bakumatsu, fu incaricato di addestrare gli artiglieri a bordo del Ryujo. Nel 1871 il ministero decise di inviare sedici cadetti all'estero per studiare le scienze nautiche (quattordici in Gran Bretagna, due negli Stati Uniti) e tra questi vi era Tōgō Heihachirō; a sua volta, una delegazione navale britannica composta da trentaquattro membri e diretta dal capitano di vascello Archibald Lucius Douglas si recò in visita in Giappone nel 1873 e vi rimase per due anni. In seguito, il capitano L.P. Willan fu chiamato nel 1879 come istruttore per i cadetti navali.
In quegli stessi anni i cantieri navali britannici si fecero carico delle commissioni nipponiche di naviglio da guerra, costruendo specificatamente per la Marina imperiale giapponese unità come le navi corazzate Fuso, Kongo e Hiei. In questo stesso periodo emersero anche aziende private giapponesi di costruzioni navali come la Ishikawajima e la Kawasaki.
Nel 1883 furono ordinati due grandi incrociatori protetti ai cantieri navali britannici, il Naniwa e il Takachiho da 3 709 tonnellate e una velocità di 18,5 nodi (34 km/h); il ponte era protetto da una corazza spessa da 51 a 76 mm ed erano armati con due cannoni Krupp da 260 mm: l'ingegnere navale Sasō Sachū li progettò basandosi sulla classe Elswick di incrociatori protetti, ma con prestazioni migliorate. Il continuo potenziamento militare del Giappone allarmò l'Impero cinese ed ebbe inizio una corsa agli armamenti: la marina cinese ordinò e comprò due navi da battaglia pre-dreadnought tedesche da 7 453 tonnellate, la Dingyuan e la Zhenyuan varate dalla Stettiner Maschinenbau AG Vulcan, e un notevole numero di cannoniere; il Giappone, non essendo in grado di tenere testa alla flotta cinese con due soli moderni incrociatori, ricorse quindi all'assistenza francese per costruire una flotta moderna che potesse prevalere nel conflitto che si stava annunciando come inevitabile.
Negli anni ottanta del XIX secolo la Francia maturò una crescente influenza sulla marina giapponese grazie alla dottrina militare della Jeune École ("Giovane scuola") che sosteneva l'uso di piccole, veloci navi da guerra (specialmente incrociatori e torpediniere) contro unità navali più grandi, idea particolarmente attrattiva per una marina giovane come quella giapponese a causa dei minori costi richiesti per la costituzione di una simile flotta.
Nel 1882 il governo Meiji emise il primo piano di espansione navale che prevedeva la costruzione di quarantotto navi da guerra nel corso di otto anni, di cui ventidue torpediniere e le rimanenti incrociatori per un costo di 26 670 000 yen; inoltre erano previsti fondi per la costruzione di cantieri e industrie associate alla costruzioni di navi da guerra e per l'addestramento di tecnici e ufficiali. I successi navali della marina francese contro la Cina nella guerra franco-cinese del 1883-1885 parvero validare il potenziale delle torpediniere.
Nel 1885 il nuovo slogan della Marina divenne Kaikoku Nippon (海国日本? letteralmente "Giappone marittimo") a significare l'obiettivo di incrementare la forza navale e costituire una moderna marina mercantile per aumentare la propria importanza nel Pacifico. Nel 1886 il principale ingegnere navale francese Louis-Émile Bertin fu assunto per un periodo di due anni (poi estesi a tre) per rinforzare la marina giapponese e dirigere la costruzione degli arsenali di Kure e Sasebo; Bertin sviluppò la classe Matsushima di incrociatori protetti, composta da tre unità armate con un singolo cannone principale, il Canet da 320 mm lungo 38 calibri, e complessivamente supervisionò la costruzione di più di venti unità, che aiutarono la costituzione della prima vera forza navale moderna nipponica e permisero al Giappone di padroneggiare la costruzione di grosse unità, in parte importate dall'estero e in parte costruite nell'arsenale di Yokosuka:
3 incrociatori da 4 700 tonnellate: Matsushima, Itsukushima (costruiti in Francia), Hashidate (costruito a Yokosuka).
2 piccoli incrociatori: Chiyoda da 2 439 tonnellate (costruito nel Regno Unito) e lo Yaeyama da 1 800 tonnellate (costruito a Yokosuka).
16 torpediniere da 54 tonnellate ognuna, costruite in Francia dalla Compagnie du Creusot nel 1888 e spedite smontate in Giappone dove furono riassemblate.Questo periodo permise al Giappone di «acquisire le rivoluzionarie nuove tecnologie presenti nei siluri, nelle torpediniere e nelle mine, delle quali i francesi erano probabilmente all'epoca i migliori esponenti al mondo». Il Giappone acquisì i suoi primi siluri nel 1884 e istituì un "Centro di addestramento siluri" a Yokosuka nel 1886. Queste navi ordinate durante gli esercizi finanziari del 1885 e 1886 furono l'ultimo grande ordine verso la Francia, frutto della presenza di Bertin in Giappone: infatti nel dicembre 1886 l'inspiegato affondamento dell'incrociatore protetto Unebi, in rotta dalla Francia al Giappone, creò dubbi circa la bontà dei progetti francesi, tanto che un ulteriore ordine venne cancellato ed il risarcimento ottenuto dai francesi venne impiegato per un nuovo ordine, l'incrociatore protetto Chiyoda ai cantieri britannici John Brown & Company.
Il Giappone si rivolse nuovamente al Regno Unito ordinando una rivoluzionaria torpediniera, la Kotaka del 1887, considerata il primo vero esempio di cacciatorpediniere, e l'incrociatore Yoshino, costruito dai cantieri Armstrong Whitworth di Elswick che all'epoca del suo varo nel 1892 era il più veloce incrociatore del mondo. Nel 1889 venne ordinato l'incrociatore protetto Chiyoda, costruito nei cantieri scozzesi lungo il fiume Clyde, un'unità che contribuì a definire nel mondo la tipologia degli incrociatori corazzati.
Dopo il 1882 e fino al 1918, anno della visita di una delegazione militare francese, la Marina imperiale cessò del tutto di affidarsi a istruttori stranieri. Nel 1886 produsse in autonomia una propria innovativa polvere da sparo migliorata (la cosiddetta "polvere marrone" o "prismatica") e, nel 1892, uno dei suoi ufficiali inventò un potente esplosivo adoperando la polvere infume che prese il nome di "polvere Shimose", dal cognome del suo inventore.
Il Giappone continuò la modernizzazione della sua marina specialmente perché anche la Cina, con cui era in concorrenza per il controllo della Corea, stava potenziando la propria con l'assistenza dell'Impero tedesco. La Scuola di Stato Maggiore della marina produsse varie espressioni di pensiero tattico-strategiche, con concetti sul combattimento originali rispetto alle tattiche occidentali che avranno il loro primo vero successo nella battaglia di Tsushima. All'epoca venne creata la definizione di Rengo Kantai, cioè "Flotta combinata", che riuniva per occasionali esigenze operative le componenti normalmente separata della "flotta permanente" o "flotta in prontezza", quella con le unità più moderne ed efficienti, e della "flotta occidentale", costituita dalle unità obsolete o di riserva. Nel 1903 la Flotta combinata venne ricreata, sostituendo la "flotta permanente" e incorporando la Prima e la Seconda Flotta, ognuna con una divisione di corazzate e una di incrociatori.
La guerra contro la Cina fu dichiarata ufficialmente il 1º agosto 1894, sebbene si fossero già svolti alcuni combattimenti navali; per esempio, il 24 luglio si verificò il cosiddetto "incidente della Kowshing" nel quale il futuro ammiraglio Tōgō al comando dell'incrociatore corazzato Naniwa fermò il cargo britannico Kowshing carico di truppe cinesi e, dopo un attento esame delle convenzioni internazionali e il rifiuto della resa da parte della nave, l'affondò a cannonate. Un mese più tardi, nella battaglia del fiume Yalu, la Marina giapponese inflisse una dura sconfitta alla flotta del Pei-yang al largo della foce del fiume Yalu, che perse otto delle dodici unità schierate; tuttavia fu constatato che le due grandi navi da battaglia cinesi di produzione tedesca erano rimaste praticamente invulnerabili ai cannoni giapponesi, evidenziando il bisogno di navi da battaglia di maggior dislocamento per la Marina giapponese: la Dingyuan fu infine affondata da siluri, mentre la Zhenyuan fu catturata praticamente illesa. Dopo questo prima vittoria, la Marina imperiale partecipò alla conquista della base navale di Port Arthur e infine ottenne un ultimo successo sul mare a Weihaiwei nel febbraio 1895.
Il conflitto terminò vittoriosamente con il trattato di Shimonoseki (17 aprile) che assegnò al Giappone Taiwan e le isole Pescadores la Marina imperiale giapponese prese possesso delle isole, tacitando ogni movimento di opposizione tra il marzo e l'ottobre 1895, e queste rimasero una colonia giapponese fino al 1945. Il Giappone ottenne inizialmente anche la penisola di Liaodong, con l'importantissima e strategica base navale di Port Arthur, ma venne poi forzato a restituirla alla Cina dal Triplice Intervento di Russia, Francia e Germania; poco dopo l'esercito zarista s'insediò nella penisola, gesto che scatenò amari risentimenti nei vertici politico-militari giapponesi. Ulteriore conseguenza del conflitto fu di spingere la Marina imperiale giapponese a dotarsi di una flotta sufficiente potente per controllare i mari e sconfiggere la marina russa Il governo giapponese per non trovarsi di nuovo isolato nell'arena internazionale cercò un'alleanza con il Regno Unito con il quale strinse l'Alleanza anglo-giapponese con la quale ognuno dei due contraenti si impegnava a soccorrere l'altro se questo fosse stato attaccato da due o più nazioni avversarie.
La Marina imperiale giapponese intervenne di nuovo in Cina nel 1900, partecipando insieme alle potenze occidentali alla soppressione della ribellione dei cosiddetti "Boxer". Alcune decine di marinai delle forze speciali navali, imbarcati sulla nave Kasagi e rapidamente raccolti dal comandante Gitaro Mori, si unirono alla prima improvvisata missione di salvataggio organizzata dall'ammiraglio britannico Edward Hobart Seymour per liberare le legazioni occidentali assediate a Pechino. Il tentativo, portato con forze insufficienti, si concluse con un fallimento e gli uomini furono costretti a ripiegare.
Il successivo intervento fu condotto con forze molto più consistenti, la Marina imperiale fornì il numero di navi da guerra maggiore (diciotto su un totale di cinquanta) e sbarcò il contingente maggiore di truppe dell'esercito e della marina tra quello delle nazioni partecipanti (20 840 soldati su un totale di 54 000) alla spedizione. Il contingente internazionale attaccò e conquistò i forti di Taku e in questi scontri si distinse la cannoniera Atago, mentre 9 000 soldati giapponesi al comando del generale Yamaguchi) presero parte alla forza di spedizione sotto il controllo supremo del generale britannico Alfred Gaselee, forte in totale di circa 18 000 uomini e che marciò direttamente su Pechino. L'intervento consentì al Giappone di combattere al fianco delle nazioni occidentali.
Uscito vincitore dal conflitto contro la Cina, il Giappone aveva dovuto restituirle la penisola di Liaodong su imposizione di Francia, Impero tedesco e Impero russo (il "Triplice Intervento"), e quest'ultimo l'occupò poco dopo la fine delle ostilità nel 1895; il Giappone continuò perciò a potenziare la sua forza militare in preparazione di futuri scontri. Fu approvato un programma decennale di costruzioni navali con lo slogan "Perseveranza e determinazione" (臥薪嘗胆 Gashinshōtan?), con il quale furono commissionate 109 navi da guerra, per un totale di 200 000 tonnellate, e il personale della marina fu incrementato da 15 100 a 40 800 uomini. La nuova flotta venne dunque a essere formata da:
6 corazzate: Mikasa, Asahi, Shikishima, Hatsuse, Fuji, Yashima (tutte di costruzione britannica);
6, poi 8 incrociatori corazzati: quattro di costruzione britannica, uno tedesco, uno francese (tutti basati sul medesimo progetto), due di costruzione italiana (Kasuga e Nisshin più pesanti e paragonabili all'epoca a corazzate di seconda classe, acquistati in vista della guerra quando erano sugli scali per conto della Marina argentina);
9 incrociatori protetti: cinque di costruzione giapponese, due britannici e due statunitensi
63 torpediniere: ventisei tedesche, dieci britanniche, diciassette francesi e dieci giapponesi.In particolare la corazzata Mikasa, una delle più avanzate della sua epoca, fu ordinata dai cantieri navali della Vickers Shipbuilding and Engineering nel Regno Unito alla fine del 1898 e consegnata in Giappone nel 1902; oggi è ancorata a Yokosuka in qualità di nave museo e monumento alla battaglia di Tsushima, rappresentando inoltre l'unica unità del tipo pre-dreadnought sopravvissuta.
I preparativi militari giapponesi non erano ignorati dall'Impero russo, che a sua volta aveva inviato notevoli rinforzi alle truppe in Manciuria. Il Giappone attaccò per primo l'8 febbraio 1904 la base di Port Arthur, dando avvio al latente conflitto con la Russia: dopo una efficace incursione delle torpediniere giapponesi contro le unità russe ferme all'ancora, Tōgō respinse con le sue corazzate un tentativo di sortita bloccando di fatto il nemico all'interno del porto e assicurandosi così il controllo delle acque coreane; nei mesi successivi le navi di Tōgō mantennero il blocco di Port Arthur respingendo vari tentativi di sortita e ottenendo infine una decisiva vittoria nella battaglia del Mar Giallo, al termine della quale la flotta russa di Port Arthur fu costretta a rientrare nella sua base che infine capitolò il 2 gennaio 1905.
Il conflitto russo-giapponese fu una guerra in buona parte terrestre, ma fu decisa dalla cruciale battaglia navale di Tsushima: avvenuta tra il 27 e il 28 maggio 1905, vide l'ammiraglio Tōgō Heihachirō (imbarcato sulla Mikasa) condurre la Flotta combinata giapponese in quella che venne definita "la più decisiva battaglia navale nella storia". La flotta russa dell'ammiraglio Zinovij Petrovič Rožestvenskij, composta da 38 unità faticosamente arrivate in Oriente dal Mar Baltico, fu praticamente annientata: ventuno furono affondate, sette catturate e sei, rifugiatesi in porti neutrali, disarmate; furono conteggiati 4.830 morti e 5.917 prigionieri tra i russi, mentre la Marina imperiale per contro ebbe 110 morti e tre torpediniere affondate.
La notizia della vittoria giapponese scatenò ondate di ammutinamenti nelle basi della Marina russa a Sebastopoli, Vladivostok e Kronštadt. Sconfitto ripetutamente sia in mare che per terra, l'Impero russo era ancora in grado di combattere ma pressato dagli eventi interni (la prima rivoluzione russa), accettò di trattare la pace con il Giappone. Con la pace di Portsmouth del 5 settembre 1905 il Giappone acquisì dalla Russia il prestito della penisola di Liaodong con Dalian e Port Arthur, la parte meridionale della ferrovia della Manciuria e la parte meridionale dell'isola di Sachalin. Inoltre la Russia rinunciò a tutti i suoi interessi in Corea, trasferiti al Giappone.
Prima del conflitto, il Giappone si era anche interessato ai sommergibili e nel 1902 inviò una missione in Stati Uniti, Francia e Regno Unito per esaminare vari modelli, ordinando infine in segreto cinque sommergibili identici al modello USS Holland della Fore River Co., il primo sommergibile della United States Navy. I battelli arrivarono smontati a Yokosuka nel dicembre 1904 e il primo divenne operativo solo nel giugno 1905, troppo tardi per prendere parte alla guerra.
Dopo il 1905 il Giappone perseverò nei suoi sforzi di realizzare una forte industria navale nazionale. Attenendosi alla strategia "Copia, migliora, innova", navi straniere furono acquistate in coppie (così da poter effettuare test e miglioramenti comparativi), analizzate dettagliatamente e quindi rielaborate in funzione dei requisiti tecnici richiesti dalla marina. Nel corso del tempo l'importazione di navi straniere fu progressivamente sostituita dall'assemblaggio prima, dalla costruzione completa nei cantieri giapponesi poi: questo processo iniziò con le unità più piccole (torpediniere) nel 1880 e culminò all'inizio del XX secolo con le navi da battaglia. L'ultimo importante acquisto di materiale estero fu l'incrociatore da battaglia Kongo, varato dai cantieri della Vickers nel 1913. Per il 1918 la tecnologia navale nipponica aveva ormai raggiunto gli standard delle più grandi e rinomate marine occidentali e al 1920 la Marina imperiale giapponese era diventata la terza marina militare mondiale ed era leader in diversi aspetti della tecnologia navale: ad esempio fu la prima (assieme a quella russa) a utilizzare il telegrafo senza fili in combattimento, nel dettaglio durante la battaglia di Tsushima; nel 1906 varò la corazzata Satsuma, per dislocamento la più grande nave da battaglia coeva e la prima a essere stata progettata, ordinata e impostata come corazzata monocalibro; fu una delle prime marine a intuire le grandi potenzialità dell'aeroplano e nel 1914 era l'unica ad avere una dottrina operativa, ancorché primitiva, per questi mezzi.
Tra il 1905 e il 1910 l'Impero giapponese iniziò la costruzione nazionale di navi da battaglia: la Satsuma fu costruita da cantieri nipponici con circa l'80% di pezzi importati dal Regno Unito; la successiva a essere costruita fu classe Kawachi di due unità, entrambe in cantieri della marina (Kure per la Settsu e Yokosuka per la Kawachi, che fu impostata dopo ma completata prima), e fu la prima di navi giapponesi ad eccedere il limite delle 20 000 tonnellate di stazza, armata con dodici cannoni da 305 mm.
In prosecuzione naturale dell'alleanza anglo-giapponese del 1902, il Giappone entrò nella prima guerra mondiale al fianco degli Alleati il 23 agosto 1914: a novembre, dopo un lungo assedio, la Marina imperiale occupò la base navale tedesca di Tsingtao nella penisola cinese di Shandong, perdendo nell'azione l'incrociatore Takachiho silurato da una torpediniera tedesca. Al contempo, tra agosto e settembre un gruppo da battaglia aveva operato nell'Oceano Pacifico centrale per inseguire lo squadrone tedesco dell'Asia orientale, fuggito nell'Atlantico meridionale dove fu intercettato e distrutto da forze navali britanniche. Il Giappone occupò inoltre gli ex-possedimenti coloniali della Germania in Micronesia (isole Caroline, isole Marshall, isole Marianne esclusa Guam) che gli furono poi affidati dalla Società delle Nazioni come mandato del Pacifico meridionale, tenuto de iure fino al 1947.
Durante la prima fase del conflitto la Royal Navy si rivolse alla Marina imperiale in varie occasioni: oltre alla caccia alla squadra tedesca, per la scorta ai convogli delle truppe ANZAC e per affittare i quattro incrociatori da battaglia della classe Kongō, armati con nove pezzi da 356 mm, proposta rifiutata dal governo giapponese. In seguito a ulteriori e pressanti richieste di contribuire al conflitto e con l'adozione da parte della Germania della guerra sottomarina indiscriminata dall'inizio del 1917, la Marina imperiale giapponese inviò a marzo di quell'anno una forza speciale di cacciatorpediniere nel Mar Mediterraneo. Questo distaccamento era comandato dall'ammiraglio Kōzō Satō e consisteva nell'incrociatore corazzato Nisshin e di otto tra i più moderni cacciatorpediniere: fece base a Malta, proteggendo efficacemente il traffico navale alleato da Marsiglia e Taranto ai porti egiziani fino alla fine della guerra; l'unica unità a essere perduta fu il cacciatorpediniere Sakaki, silurato da un sommergibile della k.u.k. Kriegsmarine con la morte di cinquantanove fra ufficiali e marinai.
Al termine del conflitto la marina nipponica ricevette come compensazione di guerra sette sommergibili tedeschi che furono portati in Giappone per essere analizzati, contribuendo in maniera decisiva allo sviluppo dell'industria e dell'arma sottomarine nipponiche.
Negli anni successivi alla Grande Guerra la Marina imperiale giapponese iniziò a strutturarsi specificatamente per combattere gli Stati Uniti d'America. Una lunga serie di espansioni militaristiche e l'inizio della seconda guerra sino-giapponese nel luglio 1937 inimicarono gli Stati Uniti e questi vennero considerati sempre di più come nemici del Giappone.
La Marina imperiale giapponese dovette affrontare prima e durante la seconda guerra mondiale considerevoli sfide, probabilmente più di ogni altra marina al mondo. Il Giappone, come il Regno Unito, dipendeva quasi completamente da risorse straniere per rifornire la sua economia, quindi la Marina imperiale doveva assicurarsi e proteggere le fonti di materie prime (specialmente metalli e petrolio del Sud-est asiatico), che erano lontane e controllate da paesi stranieri (Regno Unito, Stati Uniti e Paesi Bassi). Per assolvere a questo compito, erano necessarie grandi navi da guerra dotate di estesa autonomia.
Questi requisiti, però, non erano nello stesso tempo compatibili con la dottrina militare navale giapponese della "battaglia decisiva", o Kantai Kessen. Gli strateghi nipponici non consideravano importante il raggio di azione delle navi nel caso di un conflitto, perché avevano pianificato di lasciare libera la marina militare statunitense di muoversi nel Pacifico, utilizzando i sommergibili per indebolirla e quindi intervenire con il naviglio di superficie in una "area per la battaglia decisiva" da scegliere vicino al Giappone. Questa impostazione, detta Yogeki Sakusen, era in accordo con le teorie dello stratega navale Alfred Thayer Mahan, condivise da tutte le marine mondiali prima della seconda guerra mondiale: secondo questo pensatore, le guerre si sarebbero decise mediante scontri tra le flotte di navi da battaglia, come era stato per oltre trecento anni.
Alla luce di questa impostazione dottrinale, il Giappone affrontò la conferenza navale di Washington tra il novembre 1921 e il febbraio 1922. Le maggiori potenze navali si riunirono per limitare la corsa agli armamenti, negoziando un congelamento dei rapporti di forze, espressi come rapporti tra i tonnellaggi di tutte le unità. Il Giappone, seguendo le direttive della Marina rappresentate dell'ammiraglio Saitō, che era stato nominato capo delegazione, chiese gli venisse consentito di mantenere una flotta con un tonnellaggio complessivo pari al 70% di quello delle due marine più grandi, la United States Navy e la Royal Navy. In termini tecnici, i coefficienti richiesti erano Royal Navy:United States Navy:Marina imperiale, 10:10:7, e ciò avrebbe dato al Giappone la superiorità nell'"area per la battaglia decisiva". L'esito dei negoziati fu però differente per l'insistenza degli Stati Uniti che chiesero un rapporto del 60%, ritenendolo più equilibrato, e perciò il trattato navale di Washington stipulato a febbraio prescrisse un rapporto 10:10:6 (o 5:5:3 come effettivamente riportato). Il Giappone, a differenza di quanto fecero altre nazioni che firmarono il trattato, rispettò i suoi impegni fino alla sua uscita dal trattato stesso (annunciata nel dicembre 1934 e formalizzata col ritiro della delegazione nel 1936), cercando di contenere i dislocamenti anche se a danno della robustezza strutturale.
L'inferiorità numerica e industriale nipponica avrebbe portato negli anni successivi a delineare una politica di ricerca della superiorità tecnica (meno navi di migliore qualità), superiorità nell'addestramento del personale, sviluppo di tattiche aggressive (attacchi audaci e veloci per sopraffare il nemico, la ricetta dei successi ottenuti nei conflitti precedenti). Come poi si sarebbe dimostrato, le scelte furono sbagliate perché non si tenne conto del fatto che i nemici nella successiva guerra del Pacifico non avrebbero dovuto seguire le limitazioni di tipo politico e geografico delle guerre precedenti e la Marina imperiale non avrebbe potuto sopportare perdite troppo elevate in navi ed equipaggi.
Pertanto, durante il periodo fra le due guerre mondiali, il Giappone assunse una posizione d'avanguardia in numerose aree di sviluppo degli armamento navali:
nel 1921 varò la Hosho, la prima portaerei specificatamente progettata come tale, e successivamente sviluppò una flotta di portaerei seconda a nessuna numericamente e con un notevole addestramento degli equipaggi;
la Marina imperiale fu la prima a installare su alcune unità cannoni da 356 mm (sull'incrociatore da battaglia Kongo), da 406 mm (sulla corazzata Nagato) e, unica, da 460 mm (sulla corazzata Yamato);
nel 1928 varò l'innovativa classe Fubuki di cacciatorpediniere, che introdusse torrette chiuse per i suoi cannoni da 127 mm lunghi 50 calibri, dal 1930 (con il decimo esemplare) capaci anche di fuoco contraereo poiché l'alzo fu portato da 40° a 70°; le navi avevano anche tre impianti di tubi lanciasiluri, che dal 1933 furono caricati con gli ordigni Type 93 da 610 mm propulsi a ossigeno, e nove siluri di scorta. Il progetto raccolse ottime critiche e fu successivamente imitato da altre marine;
il siluro Type 93, conosciuto nella storiografia anglosassone come Long Lance ("lunga lancia") è generalmente riconosciuto come il miglior siluro del mondo fino al termine della seconda guerra mondiale; sebbene più pericoloso nel suo maneggio per l'altissima infiammabilità dell'ossigeno, garantiva distanze di lancio fino a 20 000 metri contro i circa 10 000 metri dei siluri precedenti.Il Giappone continuò a ricercare l'esperienza di esperti stranieri in aree in cui era arretrato rispetto all'Occidente: nel 1921 ricevette per un anno e mezzo la missione Sempill, un gruppo di istruttori aeronavali britannici che addestrarono gli uomini della Marina imperiale giapponese su diversi nuovi aerei, come il Gloster Sparrowhawk, e su vari aspetti tecnici, come le tattiche di attacco con aerosiluranti e il controllo di volo.
Negli anni precedenti alla guerra due scuole di pensiero si affrontarono sul fatto se la marina avesse dovuto essere incentrata su potenti navi da battaglia, che avrebbero potuto vincere su quelle statunitense nelle acque giapponesi, o su una flotta aggressiva di portaerei: nessuna delle due prevalse ed entrambi i tipi di navi vennero sviluppate, con il risultato che nessuna delle due soluzioni riuscì a diventare una forza predominante contro l'avversario statunitense. Una debolezza consistente delle navi da guerra giapponesi fu la tendenza a incorporare armamenti e motori troppo potenti in confronto alle dimensioni dello scafo (una conseguenza del trattato di Washington) portando a mancanze in stabilità, protezione e forza strutturale.
All'epoca della seconda guerra mondiale la Marina imperiale giapponese era amministrata dal Ministero della Marina del Giappone e controllata dal capo dello stato maggiore generale della marina, dipendente dal Gran Quartier Generale imperiale. Per poter combattere la numericamente superiore marina statunitense, dedicò molte risorse alla creazione di una forza superiore in qualità e quantità a ogni altra marina dell'epoca, e in conseguenza di ciò probabilmente il Giappone disponeva, allo scoppio della seconda guerra mondiale della più sofisticata marina militare del mondo. La Marina imperiale, infatti, rappresentava un formidabile strumento bellico e sebbene inferiore alle marine britannica e statunitense disponeva ugualmente di un poderoso contingente navale.
La Marina imperiale rappresentava la terza forza nella graduatoria mondiale: essa schierava un'imponente forza comprendente dieci navi da battaglia, divenute dodici nell'agosto 1942 dopo l'entrata in servizio della Yamato e della sorella Musashi, unità da 64 170 tonnellate che, armate con una batteria principale di nove cannoni da 460 mm, furono le più moderne e potenti navi da battaglia dell'intero conflitto. Alla squadra da battaglia si aggiungevano poi sei portaerei di squadra e quattro leggere, equipaggiate con la più recente e addestrata forza aeronavale del mondo. Il naviglio secondario era notevole: diciotto incrociatori pesanti, diciannove incrociatori leggeri, 108 cacciatorpediniere (117 nel 1941) e 87 sommergibili (dei quali undici di tipi obsoleti). Complessivamente, in termini di tonnellaggio, la Marina imperiale stazzava 1 150 000 tonnellate, seconda solo alla marina britannica (2 100 000) e americana (1 700 000). Il grosso di queste forze era alle dipendenze della Rengō Kantai (la Flotta combinata), trasformatosi nel corso dei decenni in comando prestigioso che durò sino al 10 ottobre 1945, data dello scioglimento imposto dalla distruzione della Marina e dalla sconfitta nella guerra. Le forze vennero comunque riorganizzate anche in base alle esigenze belliche, per cui nel marzo 1944 la Flotta combinata fu svuotata in favore della costituenda Prima Flotta Mobile o Dai-Ichi Kidō Kantai, formata dall'unione della 2ª e 3ª Flotta (rispettivamente incrociatori pesanti e portaerei) più alcune corazzate di supporto cedute dalla disciolta 1ª Flotta.
Tuttavia, malgrado l'impressionante potenziale, la Marina imperiale presentava alcune lacune che sul lungo periodo si sarebbero rivelate estremamente deleterie per il proseguimento della guerra. Scommettendo sul successo di una tattica aggressiva, il Giappone non investì in modo significativo in strutture difensive, ritrovandosi così con lunghe linee di rifornimento estremamente vulnerabili all'offesa dei sommergibili avversari, che a partire dalla fine del 1943 falcidiarono il traffico navale nipponico: anche allora non investì risorse nel varo di navi scorta antisommergibile né in unità antiaeree. Ancora, nel campo della strumentazione radar la Marina nipponica si trovò costantemente indietro rispetto ai modelli più efficaci che già dalla seconda metà del 1942 equipaggiarono le navi statunitensi. D'altronde, il vertice della Marina imperiale e in particolare l'ammiraglio Isoroku Yamamoto, comandante in capo della Flotta Combinata alla scoppio della guerra, stimava che l'Impero giapponese avrebbe avuto al massimo sei mesi per concludere vittoriosamente la guerra: oltre questo tempo limite le probabilità di successo sarebbero assai diminuite dinanzi alla potenza industriale degli Stati Uniti.
L'attacco di Pearl Harbor del 7 dicembre 1941, accuratamente pianificato, provocò l'affondamento o la distruzione di cinque navi da battaglia, la morte di oltre 2.400 uomini e la perdita di circa 200 aeroplani, un risultato in apparenza sensazionale anche in rapporto alle perdite subite dai giapponesi (meno di trenta velivoli e circa sessanta morti). In realtà l'assalto non fu efficace come avrebbe dovuto, perché le tre portaerei statunitensi allora in servizio nella Flotta del Pacifico non si trovavano a Pearl Harbor il 7 dicembre: la USS Lexington e l'USS Enterprise erano in viaggio verso l'atollo di Midway, la USS Saratoga si trovava a San Diego per imbarcare i propri gruppi aerei. La mancata eliminazione di queste unità vanificò in parte l'attacco e convinse il viceammiraglio Chūichi Nagumo (comandante dell'operazione) ad annullare l'attacco della terza ondata, che avrebbe dovuto inoltre distruggere i depositi di carburante e i bacini di carenaggio.
Nei primi mesi del 1942 la squadra del viceammiraglio Nagumo fornì supporto ad alcune delle numerose azioni anfibie condotte con successo dalle forze armate giapponesi nel Pacifico centrale, occidentale e meridionale nonché nel Sud-est asiatico: i reparti imbarcati sulle portaerei bombardarono a più riprese la Nuova Guinea, devastarono Darwin in Australia, condussero un'audace incursione nell'Oceano Indiano, dando prova dell'alto livello raggiunto dagli equipaggi. Due delle portaerei che avevano partecipato all'attacco di Pearl Harbor, la Shokaku e la Zuikaku, furono distaccate a fine aprile a Rabaul per fornire supporto all'occupazione di Port Moresby, ultima roccaforte australiana nella Nuova Guinea meridionale; gli Stati Uniti decrittarono alcuni messaggio radio giapponesi e perciò inviarono la Task force 17 del contrammiraglio Frank Fletcher, che tra il 4 e l'8 maggio 1942 combatté contro la forza d'attacco giapponese la battaglia del Mar dei Coralli, primo scontro condotto esclusivamente con aerei imbarcati. Gli statunitensi persero la portaerei Lexington, ma la Marina imperiale dovette lamentare danni anche gravi alla Shōkaku e alla Zuikaku nonché l'abbattimento di novantadue aerei con relativa perdita di equipaggi addestrati. Il mese successivo l'ammiraglio Yamamoto, autorizzato dal Gran Quartier Generale, condusse la quasi totalità della marina imperiale all'attacco del piccolo atollo di Midway per provocare a battaglia la flotta di portaerei statunitensi e annientarla definitivamente. Ancora una volta, i codici navali giapponesi furono penetrati dai servizi di spionaggio americani e l'ammiraglio Chester Nimitz poté posizionare convenientemente le proprie forze e sapere in anticipo le mosse avversarie. Tra il 4 e il 6 giugno si consumò la cruciale battaglia: la Flotta combinata perse quattro portaerei (Akagi, Kaga, Hiryu, Soryu), i gruppi imbarcati e un incrociatore pesante; gli Stati Uniti, nonostante la perdita della Yorktown, guadagnarono una fondamentale vittoria strategica e tattica.
Il 7 agosto, anticipando i tempi e cogliendo impreparato il Giappone, gli Stati Uniti sbarcarono truppe su Guadalcanal nelle isole Salomone meridionali: la campagna per il possesso dell'isola cagionò diverse battaglie aeronavali che logorarono la già menomata componente aerea assegnata alle portaerei giapponesi (in particolare nel corso dello scontro presso le isole Santa Cruz), le quali alla fine dei combattimenti nel febbraio 1943 avevano perduto gran parte del proprio potenziale. Il colpo di grazia all'arma aeronavale della Marina imperiale fu inferto durante la battaglia del Mare delle Filippine (19-20 giugno 1944), perduta dai giapponesi con irreparabili perdite di piloti che erano stati formati con grande fatica, nonché con la distruzione di tre portaerei (Shokaku, Taiho e Hiyo). I successivi rimpiazzi ricevettero un frettoloso addestramento e dimostrarono una preparazione lacunosa, facili prede dei caccia statunitensi per il resto della guerra.
Anche il resto del naviglio di superficie subì pesanti perdite durante il periodo giugno-dicembre 1942: in particolare durante la campagna di Guadalcanal furono affondate trentotto unità navali e l'aviazione, sia della marina che dell'esercito, soffrì la perdita di 660-880 velivoli di vario tipo, un salasso che fu attutito solo in parte dalle nuove produzioni. Conseguenza diretta delle gravi perdite subite fu che, durante l'ultima fase della guerra, la Marina imperiale giapponese ricorse a una serie di misure disperate come gli attacchi aerei suicidi o i siluri umani.
La Marina imperiale giapponese riconobbe sempre un considerevole prestigio alle navi da battaglia e si impegnò a costruire le più grandi e potenti navi del periodo, che spesso utilizzò operativamente nella seconda metà del conflitto. Durante la battaglia navale di Guadalcanal (13-15 novembre 1942) le opposte formazioni navali schierarono due corazzate ciascuna, i giapponesi la Hiei e la Kirishima, gli statunitensi la USS South Dakota e la USS Washington: mentre la Hiei fu gravemente danneggiata dal naviglio leggero e infine affondata da reiterati attacchi aerei, la Kirishima combatté le due corazzate statunitensi e inflisse pesanti devastazioni alla South Dakota prima di essere a sua volta colpita dalla Washington, le cui granate ne provocarono l'affondamente. Due anni più tardi, nel contesto della battaglia del Golfo di Leyte (23-26 ottobre 1944), sei corazzate guidate dal contrammiraglio Jesse Oldendorf aprirono il fuoco contro le corazzate giapponesi Yamashiro e Fuso, rivendicandone l'affondamento: in realtà la Fusō era già stata messa fuori combattimento dai rapidi attacchi condotti a scaglioni dai circa trenta cacciatorpediniere di cui il contrammiraglio Oldendorf disponeva, e inoltre lo schieramento statunitense contava una decina di incrociatori che contribuirono alla distruzione delle due unità.
La maturità raggiunta dall'arma aerea nel conflitto del Pacifico mostrò tutti i limiti delle grandi navi da battaglia, che furono relegate ai ruoli di bombardamento costiero e scorta alle portaerei: la Yamato e la sua gemella, la Musashi, furono infatti colate a picco da bombardieri e aerosiluranti ben prima di poter giungere a contatto con le navi statunitensi. I vertici militari della Marina imperiale capirono, se pure in ritardo, l'obsolescenza delle corazzate e perciò cancellarono i progetti relativi alla classe A-150 o "Super Yamato", avviati nel 1938, per concentrare le risorse nella costruzione di portaerei.
Il Giappone enfatizzò particolarmente le portaerei e la Marina imperiale giapponese iniziò la guerra del Pacifico con dieci portaerei, la squadra di questo tipo meglio equipaggiata e addestrata del periodo; comunque diverse portaerei giapponesi erano di piccole dimensioni in accordo alle limitazioni imposte dal trattato navale di Washington e da quello scaturito dalla conferenza navale di Londra del 1930. All'inizio delle ostilità gli Stati Uniti possedevano sei portaerei, la metà operava nell'Oceano Atlantico e l'altra nel Pacifico, mentre il Regno Unito ne possedeva tre di cui solo una operante nell'Oceano Indiano. Le portaerei giapponesi avevano ottime caratteristiche se confrontate con ogni altra portaerei contemporanea: ad esempio, la classe Shokaku rispetto alla classe Yorktown era di superiore stazza (32 000 tonnellate a pieno carico contro 25 000 tonnellate) e vantava una maggiore velocità (34 nodi contro 32), che permetteva operazioni di volo agli aerei a pieno carico con un minore vento di prora; le Yorktown erano invece in vantaggio per la capienza, potendo trasportare novanta aerei contro settantadue. Il primato giapponese fu infine superato dalla classe Essex statunitense, messa a punto nei primi anni di guerra e in servizio dal 1943.
Comunque in seguito alla battaglia delle Midway, nella quale furono affondate quattro portaerei giapponesi, la Marina imperiale nipponica si trovò improvvisamente a corto di questo tipo di navi e iniziò una serie di progetti ambiziosi per convertire vascelli militari e commerciali in portaerei di scorta. Navi come la Hiyo e la Shinano divennero le più grandi portaerei della seconda guerra mondiale, anche se la conversione dei scafi non concepiti per ospitare degli hangar limitò fortemente le dimensioni del gruppo aereo potenzialmente imbarcato. Si tentò anche di costruire delle portaerei di squadra, ma la maggior parte di questi progetti non venne completata prima della fine della guerra.
Il vero problema per la flotta nipponica fu però nel prosieguo del conflitto la carenza di piloti navali addestrati, che potessero rimpiazzare le perdite iniziali subite nella battaglia del mar dei Coralli e nella battaglia di Midway. Questo condusse alla rapida diminuzione dell'efficacia dell'aviazione imbarcata, e portò a disastri come la battaglia del Mare delle Filippine del giugno 1944.
Il Giappone affrontò il conflitto con un numero consistente di incrociatori tra pesanti e leggeri. Dei diciotto incrociatori pesanti in servizio, i due della classe Tone erano i più recenti: entrati in servizio nel 1938-1939, si trattava di navi veloci e stabili, capaci di tenere il mare anche in condizioni difficili e con una buona abitabilità; tuttavia erano stati impostati come "incrociatori portaidrovolanti", con l'intero armamento principale (quattro torri con pezzi da 203 mm) installato a prua, lasciando spazio a poppa per un hangar, due catapulte e cinque idrovolanti. Infatti nell'aviazione della Marina imperiale i compiti di esplorazione non venivano svolti da velivoli a bordo delle portaerei, che erano caccia, bombardieri e siluranti, ma dagli idrovolanti a bordo degli incrociatori. La classe Tone era uno sviluppo della precedente classe Mogami di quattro unità, in origine impostati come incrociatori leggeri dotati di torri trinate da 155 mm nel rispetto dei vincoli di tonnellaggio massimo imposti dal trattato navale di Londra del 1930 (10 000 tonnellate): la robustezza degli scafi era dunque discutibile, tanto più che lo stato maggiore generale della marina aveva obbligato i progettisti a installare troppe armi in relazione alle dimensioni e solidità degli scafi. Durante le prove di tiro, perciò, le bordate complete causarono deformazioni e fratture nelle strutture, composte di lastre saldate. Nel corso degli anni trenta le torri furono rimpiazzate da modelli binati con cannoni da 203 mm, con le quali affrontarono il conflitto.
Gli incrociatori leggeri erano presenti in numero di venti allo scoppio del conflitto, tutti di limitato tonnellaggio e armati con sei o quattro cannoni da 140 mm o 127 mm, in quanto erano stati concepiti non come unità da battaglia ma per fungere da conduttori di flottiglia dei cacciatorpediniere; durante la guerra vennero costruite la classe Agano in quattro esemplari con cannoni da 152 mm e l'esemplare unico Oyodo, con sei cannoni da 155 mm. Nessuna di queste navi aveva una potenza di fuoco paragonabile ai più moderni incrociatori leggeri statunitensi della classe Brooklyn e nessuna, tranne il Sakawa e il Kitakami, sopravvisse al conflitto.
La produzione di cacciatorpediniere fu molto ampia: quattordici classi diverse di cacciatorpediniere di squadra più tre di cacciatorpediniere di scorta (detti "di seconda classe") prestarono servizio durante la guerra. La più vecchia era la classe Minekaze, costruita a partire dal 1919 in quindici unità, che venne poi declassata a compiti di scorta ai convogli e trasporto ad alta velocità, come la successiva classe Kamikaze. La classe Fubuki, con ventiquattro unità e impostata nel 1926, fu considerata all'epoca la più moderna classe di cacciatorpediniere al mondo, con cannoni in torretta anziché scudati. Le successive classi videro una riduzione del dislocamento rispetto alla Fubuki pur cercando di mantenerne l'armamento, con l'ulteriore aggravio di modificare i motori e le torrette dei cannoni per il tiro contraereo; il risultato fu un aumento della distribuzione dei pesi in alto con gravi problemi di stabilità, che comportò la modifica o ricostruzione della classe Hatsuharu.
Le altre classi fino alla Kagero vennero sempre più perfezionate e furono quelle con le quali la Flotta combinata affrontò le fasi iniziali del conflitto, scortando le sue unità da battaglia; le successive posero una enfasi sempre maggiori sull'armamento antiaereo, che venne comunque variato nelle classi precedenti anche a scapito dell'armamento principale, e sui sistemi radar. I cannoni da 127 mm che armavano le potenti unità della classe Yugumo, da 2 700 tonnellate di stazza, vennero sostituiti da più numerosi e mobili cannoni da 100 mm nella classe Akizuki, mentre furono mantenuti in numero minore nelle classi Matsu e Tachibana. Gli esperimenti condussero anche nel maggio 1943 a un esemplare unico, lo Shimakaze ("Vento dell'isola") da 3 400 tonnellate a pieno carico, capace di una velocità di punta di 40,9 nodi grazie a un enorme motore ad alta pressione da 80 000 shp (60 000 kW); era stato armato con quindici tubi lanciasiluri in tre impianti quintupli e ventotto mitragliere antiaeree nell'aggiornamento di inizio 1944 (a scapito dell'armamento principale ridotto a quattro cannoni da 127 mm).
La stragrande maggioranza di queste oltre centosessanta unità venne affondata da attacchi aerei o da sommergibili e ben poche arrivarono alla fine del conflitto; alcune unità vennero cedute all'Unione Sovietica (Harutsuki) o alla Repubblica della Cina (Yoizuki) in conto riparazioni dei danni di guerra, altre vennero rottamate subito per il loro stato di usura o dopo essere state utilizzate per il rimpatrio dei soldati giapponesi.
Il successo delle navi corsare tedesche nella prima guerra mondiale attirò l'attenzione della Marina imperiale giapponese. Nel 1941 la Aikoku Maru e la Hokoku Maru, due navi passeggeri e da carico della Osaka Shipping Line che gestiva i viaggi marittimi con il Sud America, furono requisite e convertite in incrociatori ausiliari, con una velocità di 21 nodi e un armamento principale rispettivamente di otto cannoni da 127 mm e quattro tubi lanciasiluri da 533 mm (Aikoku) e otto cannoni da 150 mm e quattro tubi lanciasiluri da 533 mm (Hakoku). Prima e durante il conflitto nel Pacifico, il Giappone trasformò in incrociatori ausiliari un totale di tredici navi mercantili in seguito ai risultati ottenuti con la classe Aikoku Maru (formata dalle due precedenti unità). I giapponesi però a differenza dei tedeschi non usavano le unità in modo nascosto, quindi modificandone di volta in volta l'aspetto esteriore in modo da farle somigliare ad altre navi e ingannare le unità alleate, per cui i successi reali furono limitati a quattro affondamenti. Inoltre alla fine del 1943 cinque di tali incrociatori erano stati affondati, perciò lo stato maggiore generale riutilizzò sei navi corsare come navi da trasporto o appoggio. Gli ultimi due mercantili armati andarono perduti in azione nel 1944.
Alla fine del 1941 la Marina imperiale giapponese requisì cinque navi mercantili per convertirle in navi trasporto sottomarini (Sensui-Bokan): Heian Maru, Yasunuki Maru, Nagoya Maru, Rio de Janeiro Maru, Santos Maru. Nel 1942 le navi erano pronte come trasporti sommergibili e lo stesso anno fu loro affiancata la Hie Maru; nel 1943 si aggiunse anche la Tsukushi Maru. Prima della fine del 1942, però, la Nagoya Maru fu ritirata e riutilizzata come trasporto e nel 1943 pure la Hie Maru e la Santos Maru furono reimpiegate in tale compito. Infine nel 1945 la Tsukushi Maru fu del pari riclassificata come trasporto.
Diciannove unità ausiliarie furono trasformate in navi trasporto aerei (Tokusetsu Suijoki-Bokan); di queste una era della classe Tsurumi, quattro della classe Kamikawa Maru, due della classe Kashii Maru, due della classe Sakito Maru; vi erano infine alcune uniche del loro modello (Sanyo Maru, Notoro, Kamoi). Ciascuna trasportava dai dodici ai diciotto aerei. Le due navi della classe Chitose furono invece trasformate in vere e proprie portaerei, ognuna con gruppo imbarcato forte di venti-trenta velivoli.
La forza subacquea nipponica era stata inizialmente, negli anni venti del ventesimo secolo, concepita come arma di attrito verso la marcia della flotta da battaglia statunitense composta da navi da battaglia da 21 nodi di velocità verso le acque giapponesi; pertanto il suo compito era di ridurre il numero delle navi avversarie prima della grande battaglia finale prevista dalla strategia dell'epoca. Col cambio di strategia statunitense, che incentrò la flotta su gruppi da battaglia su portaerei veloci da 30 nodi e corazzate veloci di scorta, i sommergibili persero il ruolo principale ma nonostante ciò vennero poco impiegati contro il naviglio mercantile alleato, e spesso divennero bersagli per la sempre più addestrata flotta di sommergibili statunitense.
Il Giappone possedeva di gran lunga la più diversificata flotta di sommergibili della seconda guerra mondiale, incluse torpedini guidate (Kaiten), sottomarini tascabili (classe Ko-hyoteki, classe Kairyu), sommergibili per missioni speciali (soprattutto rifornire guarnigioni isolate, gestiti dall'esercito), sommergibili a lungo raggio d'azione (molti dei quali trasportavano un aereo); inoltre, già all'inizio della guerra, dispiegava alcuni sottomarini (classe I-201), distinti dai sommergibili perché più veloci in immersione. Inoltre erano allo studio sommergibili portaerei, dotati dello spazio e delle strutture per accogliere alcuni bombardieri disassemblati: verso la fine del conflitto la marina nipponica immise in servizio poche unità della classe I-400, la più grande della seconda guerra mondiale. Anche questi battelli furono equipaggiati con gli efficaci siluri Type 93.
Un idrovolante Yokosuka E14Y, caricato su uno di questi grandi sommergibili a lungo raggio (I-25), riuscì a compiere l'unico bombardamento del territorio continentale degli Stati Uniti. Il 9 settembre 1942 l'equipaggio assemblò il velivolo a fianco del sommergibile, emerso con il favore del mare calmo, raggiunse il territorio dell'Oregon e sganciò due bombe incendiarie da 70 chili, allo scopo di incendiare le vaste distese boscose della regione, colpirne l'economia e possibilmente scatenare il panico tra la popolazione. Tuttavia l'azione non sortì alcun effetto, in quanto il clima di settembre non favorì il propagarsi delle fiamme. Altre unità portarono a termine missioni transoceaniche, arrivando a operare fino in Europa; un idrovolante partito da sommergibile sorvolò la Francia in un raid a fini propagandistici.
Globalmente, nonostante le loro capacità tecniche, i sommergibili giapponesi non ebbero un gran successo. Furono spesso usati in ruoli offensivi contro navi da guerra, obiettivi veloci, manovrabili e ben difesi a confronto delle navi mercantili. Nel 1942 i battelli nipponici riuscirono ad affondare due portaerei di squadra (USS Yorktown, USS Wasp) un incrociatore leggero (USS Juneau), alcuni cacciatorpediniere e altro naviglio, nonché ad arrecare danni più o meno gravi ad altre unità; ma con la riorganizzazione, rafforzamento e aumento quantitativo delle flotte statunitensi, i sommergibili della Marina imperiale non furono più capaci di infliggere perdite importanti. L'Office of Naval Intelligence statunitense in un report del 1944 temeva molto le capacità offensive della flotta sottomarina nipponica, "benché questa non fosse stata impiegata come principale arma tattica" e prevedeva che sarebbe stata una formidabile linea difensiva durante l'assalto finale alle isole del Giappone. Verso la fine della guerra vennero invece usati per trasportare rifornimenti alle guarnigioni sparse sulle isole del Pacifico e non attaccate dai nemici. Durante la guerra il Giappone riuscì ad affondare circa 1 milione di tonnellate di navi mercantili (184 navi), in confronto al 1,5 milione di tonnellate del Regno Unito (493 navi), 4,65 milioni di tonnellate degli Stati Uniti (1 079 navi) e 14,3 milioni di tonnellate della Germania (2 840 navi).
I primi modelli di sommergibile in dotazione alla marina nipponica non furono molto manovrabili in immersione, non potevano raggiungere grandi profondità e mancavano di radar. Nel corso del conflitto anche unità che erano state equipaggiate con un radar furono in alcuni casi affondate grazie alla capacità dei rilevatori di emissioni radar statunitensi: per esempio, il sommergibile USS Batfish affondò tre sommergibili equipaggiati con radar nel corso di quattro giorni, nel febbraio 1945. Al termine del conflitto molti dei più originali sommergibili e sottomarini giapponesi (i battelli portaerei I-14,I-400, I-401, ed i battelli veloci I-201 e I-203) vennero inviati alle Hawaii nell'ambito della operazione Road's End ("fine della strada") per una approfondita analisi tecnica dalla quale vennero ricavati importanti conoscenze; in seguito vennero affondati nel 1946, quando i sovietici chiesero di poterli visionare.
Il Giappone iniziò la guerra con una forza aeronavale ottimamente addestrata e impostata su alcuni dei migliori aeroplani da combattimento dell'epoca: il caccia Mitsubishi A6M, più noto come "Zero", era considerato il miglior caccia imbarcato al mondo all'inizio della guerra; il bombardiere bimotore Mitsubishi G3M poteva vantare una raggio d'azione e una velocità superiori ai modelli occidentali coevi; l'idrovolante Kawanishi H8K era tra i migliori al mondo. Il corpo aereo della Marina imperiale all'inizio della guerra era di altissimo livello a paragone dei suoi omologhi contemporanei: ciò era da ascriversi all'addestramento e all'esperienza bellica maturata durante la seconda guerra sino-giapponese. La marina aveva anche alle sue dipendenze una valida forza di bombardamento tattico basata (oltre che sui già citati G3M) sul bombardiere bimotore Mitsubishi G4M; stormi composti da questi due apparecchi destarono viva impressione quando il 10 dicembre 1941 affondarono la HMS Prince of Wales e la HMS Repulse, due navi corazzate e bene armate che, per la prima volta nella storia militare, erano state eliminate con l'utilizzo esclusivo dell'arma aerea.
Con il proseguire della guerra, gli Alleati scoprirono rapidamente le debolezze dell'aviazione di marina nipponica: sebbene la maggior parte degli fosse caratterizzata da una grande autonomia, erano molto limitati in corazzatura e armamento difensivo. In conseguenza di ciò, i più numerosi, meglio armati e corazzati velivoli statunitensi furono in grado di sviluppare nuove tattiche che annullavano rapidamente il vantaggio degli aerei giapponesi. Inoltre, a causa di ritardi nello sviluppo dei motori, la Marina giapponese incontrò notevoli difficoltà nel concepire nuovi e competitivi progetti con il proseguire della guerra; da ciò ne conseguì una produzione sì copiosa ma in generale di decrescente qualità. In seguito alla battaglia del Golfo di Leyte, la Marina imperiale iniziò a espandere e generalizzare il drammatico impiego di aerei in attacchi suicidi, i cosiddetti kamikaze.
All'epoca della seconda guerra mondiale la Marina imperiale controllava anche un considerevole numero di unità terrestri: contingenti per il presidio delle basi navali e aeree, unità di artiglieria costiera e antiaerea, reparti di genieri navali e addetti alle costruzioni oltre a specialisti vari; molte di queste unità furono impiegate per opporsi alle offensive anfibie degli statunitensi contro le isole controllate dai giapponesi. La Marina disponeva di un proprio corpo di polizia militare, la Tokeitai, utilizzata anche come braccio operativo per i servizi segreti navali e come polizia coloniale nelle zone controllate dalla marina.
La principale componente terrestre controllata dalla Marina era la Kaigun Tokubetsu Rikusentai ("Forza navale speciale da sbarco" o KTR), il corpo di fanteria di marina del Giappone: costituito a partire dal 1928, alla vigilia della seconda guerra mondiale annoverava undici distinti distaccamenti di base in Giappone più altri quattro in Cina, unità delle dimensioni di un battaglione e con un organico variabile che andava da un minimo di 750 a un massimo di 1 500 uomini. Le unità della KTR erano specificatamente addestrate per guidare le operazioni di assalto anfibio, anche se alcune avevano un addestramento più specialistico: due distaccamenti furono addestrati come paracadutisti nel settembre 1941, mentre altri erano dotati di veicoli corazzati anfibi come il carro armato anfibio Type 2 Ka-Mi.
In seguito alla resa incondizionata agli Alleati e all'occupazione del suolo patrio, l'intera Marina imperiale giapponese venne dissolta con la nuova costituzione che afferma: «Il popolo giapponese rinuncia per sempre alla guerra come diritto sovrano della nazione e alla minaccia dell'uso della forza come mezzo per risolvere le dispute internazionali».
L'attuale marina giapponese è subordinata al comando della Jieitai ("Forza di autodifesa giapponese") ed è stata designata come Kaijō Jieitai, stante per "Forza di autodifesa marittima".
Claude Bertine, La seconda guerra mondiale - la lotta per il Pacifico - vol. 1, Pearl Harbor, Ginevra, Ferni, 1972.
(EN) Carl Boyd e Akihiko Yoshida Yoshida, The Japanese Submarine Force and World War II, Naval Institute Press, 2012, ISBN 1-61251-206-2.
(EN) Hector C. Bywater, Sea-Power in the Pacific, Boston e New York, Houghton Mifflin Company, 1921. URL consultato il 24 agosto 2013.
(EN) Richard Connaughton, Rising Sun and Tumbling Bear, Londra, Cassell, 2003, ISBN 0-304-36657-9.
(EN) David Evans e Mark Peattie, Kaigun: Strategy, Tactics, and Technology in the Imperial Japanese Navy, 1887-1941, Annapolis, United States Naval Press Institute, 2014  [1997], ISBN 978-1-61251-425-3.
 Trevor Nevitt Dupuy, Curt Johnson e David L. Bongard, The Harper Encyclopedia of Military Biography, Castle Book, 1995, ISBN 0-7858-0437-4.
(EN) Richard Frank, Guadalcanal: The Definitive Account of the Landmark Battle, New York, Random House, 1990, ISBN 0-394-58875-4.
 A. J. Watts, Japan, in Roger Chesneau e Eugene M. Kolesnik (a cura di), All the World's Fighting Ships 1860-1905, Londra, Conway Maritime Press, 1979.
(EN) Norman Friedman, All the World's Fighting Ships 1906-1921, a cura di Randal Gray, Washington, Potomac Books, Inc., 1985, ISBN 0-85177-245-5.
(EN) Donald M. Goldstein e Katherine V. Dillon, The Pacific War Papers: Japanese Documents of World War II, Londra, Conway Maritime Press, 1994, ISBN 1-57488-632-0.
(EN) Eric Hammel, Guadalcanal: Decision at Sea: The Naval Battle of Guadalcanal, November 13–15, 1942, California, Pacifica Press, 1988, ISBN 0-517-56952-3.
(EN) Peter Harrington, The Boxer rebellion, Oxford, Osprey, 2001, ISBN 1-84176-181-8.
 Kenneth G. Henshall, Storia del Giappone, Milano, Mondadori, 2005, ISBN 88-04-54530-5.
(EN) Christopher Howe, The origins of Japanese Trade Supremacy, Development and Technology in Asia from 1540 to the Pacific War, Chicago, The University of Chicago Press, 1996, ISBN 0-226-35485-7.
(EN) Bernard Ireland, Jane's Battleships of the 20th Century, New York, Harper Collins Publishers, 1996, ISBN 0-00-470997-7.
(EN) C. W. Kilpatrick, Naval Night Battles of the Solomons, Exposition Press, 1987, ISBN 0-682-40333-4.
(EN) John B. Lundstrom, First Team and the Guadalcanal Campaign: Naval Fighter Combat from August to November 1942, Annapolis, Maryland, United States Naval Institute Press, 2005 (nuova edizione), ISBN 1-59114-472-8.
(EN) Alfred T. Mahan, Influence of Seapower on History, 1660–1783, Boston, Little, Brown.
(EN) Kathrin Milanovich, Chiyoda (II): First Armoured Cruiser of the Imperial Japanese Navy, in John Jordan; Stephen M. Dent (a cura di), Warship 2006, Annapolis, United States Naval Institute Press, 2006, ISBN 1-84486-030-2.
(EN) Edward S. Miller, War Plan Orange, Annapolis, Maryland, United States Naval Institute Press, 1991.
(EN) Samuel Eliot Morison, The Naval Battle of Guadalcanal, 12–15 November 1942, in The Struggle for Guadalcanal, August 1942 – February 1943, vol. 5, Boston, Little, Brown and Company, 1958, History of United States Naval Operations in World War II, ISBN 0-316-58305-7.
(EN) Gordon L. Rottman, Japanese Army in World War II: The South Pacific and New Guinea, 1942-43 (Battle Orders), a cura di Duncan Anderson, Oxford e New York, Osprey, 2005, ISBN 1-84176-870-7.
(EN) Naoko Sajima e Tachikawa Kyoichi, Japanese Sea Power - A Maritime Nations's Struggle for Identity (PDF), Canberra, Sea Power Centre, 2009, ISBN 978-0-642-29705-1. URL consultato il 4 novembre 2011 (archiviato dall'url originale l'11 luglio 2012).
 Evan Thomas, Sea of Thunder: Four Commanders and the Last Great Naval Campaign 1941-1945, Simon and Schuster, 2007, ISBN 0-7432-5222-5.
(JA) 図説東郷平八郎、目で見る明治の海軍 [Togo Heihachiro in images, illustrated Meiji Navy], Tōgō Shrine e Tōgō Association (東郷神社・東郷会).
(EN) Hedley P. Willmott, Empires in the balance: Japanese and Allied Pacific strategies to April 1942, Annapolis, Maryland, United States Naval Institute Press, 1982, ISBN 0-87021-535-3.
(EN) Hedley P. Willmott, The Barrier and the Javelin, Annapolis, Maryland, United States Naval Institute Press, 1983.
(EN) Globalsecurity.org, Rise of the Imperial Japanese Navy, su globalsecurity.org. URL consultato il 5 settembre 2009.
(EN) Naval History and Heritage Command, U.S. Attacks on the Japanese Carrier Striking Force, 4 June 1942 -- Overview, su Online Library listing. URL consultato il 5 agosto 2009 (archiviato il 9 giugno 2012).
Wikimedia Commons contiene immagini o altri file su Marina imperiale giapponese

La Marina Militare costituisce una delle quattro forze armate della Repubblica Italiana, insieme a Esercito Italiano, Aeronautica Militare e Arma dei Carabinieri: ad essa sono affidati il controllo e la condotta delle operazioni navali nelle acque territoriali ed internazionali.
La sua storia inizia nel 1946 dopo la seconda guerra mondiale con la nascita della Repubblica, ereditando la struttura della Regia Marina e quelle unità navali che le condizioni armistiziali e del trattato di pace lasciavano all'Italia. Dopo un'espansione dovuta anche alla cessione da parte degli Stati Uniti d'America di alcune unità navali e a un programma di costruzioni noto come "legge navale", necessario per far fronte alla minaccia proveniente dal Patto di Varsavia, a partire dalla fine del XX secolo è stato attuato un programma di ridimensionamento dovuto alla rivalutazione dei compiti della forza armata.
La sua missione, inizialmente all'interno della NATO e successivamente anche dell'Unione europea, consiste nel mantenimento di una continua e credibile presenza nell'area mediterranea, nel controllo dei mari italiani con dispositivi aeronavali e relativo supporto terrestre, nella cooperazione con le forze navali alleate, nel mantenimento di una forza di superficie e di una forza subacquea in grado di operare autonomamente garantendosi una protezione da offese aeree, di superficie e subacquee, cui affiancare una componente anfibia in grado di svolgere limitate operazioni.
La marina militare italiana nacque il 17 novembre 1860 con l'unificazione della Marina del Regno di Sardegna con le marine del Regno Delle due Sicilie, toscana e pontificia e successivamente assunse la denominazione di "Regia Marina" il 17 marzo 1861, a seguito della proclamazione del Regno d'Italia da parte del parlamento di Torino.Dopo la battaglia di Lissa, essa fu impegnata prima nella guerra italo-turca e poi nella prima guerra mondiale; in quest'ultima, essa non partecipò mai ad alcuna vera e propria "battaglia navale" con la flotta austro-ungarica, ma famose sono rimaste le azioni di quella che diventò in seguito la Xª Flottiglia MAS.
Verso la fine della seconda guerra mondiale, l'Italia si presentava come uno Stato devastato da cinque anni di conflitto; nonostante l'importante contributo delle forze navali italiane durante il periodo di cobelligeranza, successivo all'armistizio proclamato l'8 settembre 1943 e all'accordo di cooperazione con gli Alleati siglato a Taranto il 23 settembre dello stesso anno, la Marina versava in pessime condizioni, con infrastrutture ed installazioni in gran parte inutilizzabili e con i porti minati o ingombri di relitti affondati.Nel secondo dopoguerra venne avviato un grande progetto di ammodernamento e ampliamento della flotta. Dal 1946, in seguito alla proclamazione della Repubblica, la Regia Marina assunse la nuova denominazione di "Marina Militare".
Il trattato di Parigi fra l'Italia e le potenze alleate firmato il 10 febbraio 1947 a Parigi, si rivelò inoltre particolarmente gravoso per la Marina, ponendo una serie di restrizioni operative e tecnologiche. Oltre alle cessioni territoriali e materiali imposte all'Italia in generale, vi furono anche:
restrizioni di carattere militare riguardanti il divieto di installazioni fisse di difesa costiera per tutte le forze armate in prossimità delle frontiere terrestri e marittime con Francia e Jugoslavia;
divieto per tutte le forze armate di possedere, costruire o sperimentare armi atomiche, proiettili ad autopropulsione con i relativi dispositivi di lancio, cannoni con gittate superiori ai 30 km, mine e siluri provvisti di congegni di attivazione ad influenza;
divieto di costruire, acquistare o sostituire navi da guerra, sperimentare unità portaerei, naviglio subacqueo, motosiluranti e mezzi d'assalto di qualsiasi tipo;
divieto di mettere in opera qualsiasi tipo di installazione militare nelle isole di Pantelleria, di Pianosa e nell'arcipelago delle Pelagie;
consegna, a titolo di riparazione di guerra, alle nazioni vincitrici (Stati Uniti, Unione Sovietica, Gran Bretagna, Francia, Jugoslavia, Albania e Grecia) di 3 corazzate, 5 tra incrociatori ed esploratori, 7 cacciatorpediniere, 6 torpediniere, 8 sommergibili e una nave scuola.Infine il totale del naviglio militare dislocato, fatta eccezione per le navi da guerra, non doveva superare le 67.500 tonnellate, mentre il personale effettivo non poteva superare le 25.000 unità.I grossi mutamenti in atto nella situazione politica internazionale convinsero Gran Bretagna e Stati Uniti a rinunciare alle loro aliquote di naviglio, pretendendone però la demolizione; in ciò furono imitati in piccola parte anche dalla Francia. L'Unione Sovietica pretese la consegna di gran parte delle unità ad essa attribuite (tra cui la corazzata Giulio Cesare e la nave scuola Cristoforo Colombo), ad eccezione del cacciatorpediniere Riboty e di alcune unità (motosiluranti e rimorchiatori) completamente inefficienti.
La crescente attenzione rivolta dall'Unione Sovietica verso i paesi del mar Mediterraneo, con i conseguenti tentativi da parte degli Stati Uniti di contrastare l'aumento dell'influenza sovietica nell'area, trasformò i mari italiani in uno dei principali luoghi di confronto tra le grandi potenze internazionali, contribuendo alla riaffermazione dell'importanza dell'Italia e dei suoi porti, grazie alla loro posizione geografica strategica.
Il 4 aprile 1949, l'Italia sottoscrisse il Trattato Nord Atlantico (NATO), ribadendo la sua impossibilità a contribuire attivamente all'interno dell'organizzazione e questo portò diplomaticamente, sul finire del 1951, alla revoca definitiva dei vincoli del trattato di pace con il consenso di tutte le nazioni occidentali. Con l'adesione alla NATO, alla Marina fu assegnato il controllo del mare Adriatico e del Canale d'Otranto, nonché la difesa delle linee di comunicazione marittime nel mar Tirreno. Per assolvere a questi compiti, fu realizzato già nel novembre del 1949 uno "Studio sul potenziamento della Marina italiana in relazione al Patto Atlantico", con il quale si individuavano le strutture e le modalità di potenziamento della Marina Militare stessa.
Venute meno le clausole del trattato di pace che vietavano all'Italia il possesso di sommergibili, e con l'ingresso di essa nella NATO, nell'ambito del programma di potenziamento navale avviato nel 1950 venne anche avviata la ricostituzione della componente subacquea. Anche grazie al programma "MDAP" (Mutual Defence Assistance Program) giunsero dagli USA due cacciatorpediniere del tipo classe Benson e altre tre unità di scorta che, utilizzate come fregate, costituirono la classe Aldebaran. Vennero avviati nello stesso periodo anche i lavori di ricostruzione/trasformazione di due incrociatori leggeri della classe Capitani Romani, trasformati nei cacciatorpediniere San Giorgio (D 562) e San Marco (D 563) entrando in servizio tra il 1955 e il 1956. Furono poi realizzate quattro corvette della classe Alcione, prime unità di scorta costruite in Italia nel dopoguerra, e due cacciatorpediniere della classe Indomito, oltre a quattro fregate classe Centauro.
Nella seconda metà degli anni cinquanta vennero emanate da parte dello stato maggiore della Marina le direttive per un nuovo programma di potenziamento noto come "Programma 1958", il quale prevedeva la realizzazione di:
la ricostruzione/trasformazione dell'incrociatore Giuseppe Garibaldi in unità lanciamissili;
la ricostruzione/trasformazione del sommergibile Bario.In quegli anni, precisamente nel 1956 (anno di nascita dell'Aviazione Navale), la Marina iniziò a sperimentare i primi elicotteri, inizialmente degli AB47-G decisamente insufficienti come capacità operative, ma che servirono ad effettuare indispensabili prove sulle fregate della classe Bergamini, che nel 1958 furono le prime unità di scorta al mondo ad imbarcare elicotteri. Gli elicotteri vennero presto sostituiti dalla versione potenziata AB47-J, che grazie ai pattini più alti poteva ospitare un siluro, e nel 1959, sempre grazie al "MDAP", arrivarono due elicotteri SH-34 Seabat.
La scadenza degli obiettivi del "Programma 1958" venne rispettata a rilento per le difficoltà finanziarie derivate dall'inevitabile aumento dei costi iniziali.Intanto proseguiva il potenziamento della flotta attraverso l'arrivo di unità provenienti dagli Stati Uniti, con l'acquisizione di tre sommergibili della classe Balao: Evangelista Torricelli, Francesco Morosini e Alfredo Cappellini. A questi si aggiunsero le unità di supporto logistico ed anfibio Etna, Anteo, Bafile e Cavezzale. Nel 1964 venne ricostituito il Battaglione San Marco, dopo che i fucilieri di marina nel 1951 erano stati inquadrati in un'unità interforze ("Settore Forze Lagunari") sciolta nel 1956.Nel 1963 venne avviata la costruzione della classe Enrico Toti, prime unità sommergibili costruite in Italia nel dopoguerra, che sarebbero entrate in servizio nel 1968. A questi si aggiunsero le fregate portaelicotteri classe Alpino e, alla fine del decennio, nel 1968, vennero impostate le due unità missilistiche della classe Audace. La realizzazione più significativa del decennio fu, però, la costruzione dell'incrociatore lanciamissili portaelicotteri Vittorio Veneto entrato in servizio nel 1969 come nuova nave ammiraglia della flotta. Ancora nel 1969 giunsero dagli Stati Uniti tre cacciatorpediniere della classe Fletcher: Fante,Lanciere e Geniere.
Gli anni settanta si aprirono con la crescente minaccia sovietica costituita dalla squadra del Mediterraneo e da una consistente forza aerea che aveva le sue basi sul litorale nordafricano, che imponevano la necessità di adeguare lo strumento navale nazionale. Nel 1970, dei 1.510 miliardi di lire destinati alla Difesa l'aliquota destinata alla Marina fu di 200 miliardi, a causa di concezioni strategiche che privilegiavano le esigenze delle forze aeree e di terra che operavano lungo il confine nord-orientale.
Un parziale incremento della forza operativa si ebbe tra il 1972 e il 1974 con l'entrata in servizio delle unità della classe Audace e con l'arrivo dagli Stati Uniti di quattro sommergibili, due navi da sbarco classe Grado e tre cacciatorpediniere.
La progressiva radiazione del naviglio più anziano non compensata dall'entrata in servizio di nuove unità ed il lento processo di ammodernamento in un'area sempre più difficile come il bacino del Mediterraneo, rendeva il compito della Marina Militare sempre più complesso, specie alla luce della situazione internazionale che con il riaccendersi, nel 1973, nella regione medio orientale, del conflitto arabo-israeliano, acuiva le tensioni sullo sfondo della guerra fredda. D'altra parte più vicino all'Italia la Libia diventava sempre più minacciosa, soprattutto dopo l'attacco condotto nell'ottobre del 1972 da un Mirage libico contro la corvetta Pietro De Cristofaro, impegnata in una missione di vigilanza pesca, che rispose all'attacco con le armi di bordo riportando però un morto e due feriti.Le esigenze della Marina vennero dunque raccolte in un documento intitolato "Prospettive ed orientamenti di massima della Marina Militare per il periodo 1974-84", noto come "Libro Bianco della Marina", nel quale si evidenziava come una volta completato il programma costruttivo ordinario, tenendo conto delle unità che si sarebbero dovute ritirare dal servizio entro la metà degli anni ottanta era indispensabile il ricorso ad uno stanziamento straordinario di fondi per consentire, nell'arco di un decennio, la realizzazione di ulteriori unità indispensabili per mantenere un ragionevole livello di efficienza e credibilità. Si richiedeva quindi l'acquisizione di nuove unità così ripartite:
1 portaerei leggera per velivoli V/STOL ed elicotteri, la Giuseppe Garibaldi, costruita per rimpiazzare gli incrociatori Andrea Doria e Caio Duilio;
2 battelli classe Nazario Sauro 2ª serie, per compensare la radiazione delle unità ex USA;
2 cacciatorpediniere lanciamissili, per la sostituzione delle unità della classe Indomito;
8 fregate lanciamissili portaelicotteri classe Maestrale, in sostituzione delle unità Centauro e Bergamini;
1 rifornitore di squadra classe Stromboli da affiancare a quella già prevista dal programma ordinario;
1 nave salvataggio.La "legge navale" che dava attuazione al programma venne approvata dal Parlamento il 22 marzo 1975 con un'ampia maggioranza e si rivelò di grande importanza anche per l'industria cantieristica nazionale.
Il programma a medio termine da portare avanti con la maggior parte degli stanziamenti ordinari prevedeva la realizzazione di quattro fregate lanciamissili classe Lupo, due sottomarini classe Nazario Sauro, otto aliscafi classe Sparviero una rifornitrice di squadra classe Stromboli, una nave idrografica e altro naviglio d'uso locale impegnando così 735 miliardi di lire delle 1.000 totali previste dalla legge navale. Con i restanti 235 miliardi di fondi lo stato maggiore preferì concentrare le risorse disponibili sulle costruzione di nuove unità navali come il nuovo incrociatore portaeromobili Garibaldi e un gruppo di quattro cacciamine di nuova concezione, limitando al massimo i lavori di ammodernamento sul naviglio in servizio. All'epoca il Garibaldi veniva definito "incrociatore tuttoponte", anche a causa del regio decreto n. 645 del 28 marzo 1923, atto costitutivo della Regia Aeronautica, che in forza ad esso veniva a comprendere "tutte le Forze Aeree Militari del Regno e delle colonie dell'Esercito e della Marina", pertanto Esercito e Marina non potevano possedere propri velivoli. L'avvento degli elicotteri, non esistenti all'epoca del decreto in questione, permise alla Marina di dotarsi comunque di una propria componente ad ala rotante, mentre per gli aerei antisommergibile (comunque in forza all'Aeronautica Militare) si ricorreva ad equipaggi misti Aeronautica/Marina. Solo successivamente verrà rinominato "portaerei".
La fine del decennio vide la Marina Militare impegnata, nell'estate del 1979, in un'azione umanitaria lontano dalle acque italiane in favore dei Boat people del Vietnam, quando un gruppo navale formato dagli incrociatori Vittorio Veneto e Andrea Doria e dal rifornitore di squadra Stromboli si rese fautore del salvataggio di quasi mille naufraghi nel Mar Cinese meridionale. In questa occasione alla bandiera della Marina Militare venne conferita la medaglia d'oro per i benemeriti della salute pubblica, prima decorazione ottenuta dopo la seconda guerra mondiale.
Dopo dieci anni dall'approvazione della legge navale del 1975, erano entrati in servizio la portaerei Garibaldi, due sommergibili Sauro, le otto fregate Maestrale, sei aliscafi Sparviero, i primi quattro cacciamine della classe Lerici, il secondo rifornitore di squadra tipo Stromboli e la nave salvataggio Anteo, mentre non era ancora iniziata la costruzione dei due cacciatorpediniere lanciamissili e del secondo gruppo di sei cacciamine. I programmi a breve termine dello stato maggiore intanto prevedevano l'ammodernamento dei due Audace, e la costruzione di una terza serie di due sommergibili Sauro, di un terzo rifornitore di squadra, e di quattro corvette classe Minerva.
La fine del decennio, vedeva l'entrata in servizio nella prima parte del 1988 delle navi da sbarco San Giorgio e San Marco in sostituzione delle unità della classe Grado e sancire con la Legge 26 gennaio 1989, ratificata dal presidente Cossiga il successivo 1º febbraio, la costituzione di un'aviazione navale imbarcata, con la scelta del velivolo che cadde sull'AV-8B Harrier. Entrarono poi in servizio le corvette della 1ª serie della classe Minerva e prese il via la costruzione della 2ª serie, così come venne avviata la costruzione dei pattugliatori d'altura della classe Cassiopea, la cui prima unità entrò già in servizio nel 1989, anno in cui venne avviata la costruzione dei cacciatorpediniere lanciamissili Animoso e Ardimentoso destinati a sostituire i due Impavido e vennero completati i lavori di ammodernamento, iniziati nel 1987, delle imbarcazioni Audace e Ardito.
Furono questi gli anni che videro i primi impegni della Marina Militare in missioni internazionali, con l'invio nell'aprile del 1982 di un gruppo navale di pattugliamento, a Sharm el-Sheikh nel golfo di Aqaba, nell'ambito della Forza Multinazionale e di Osservatori delle Nazioni Unite per il rispetto degli accordi di Camp David. Successivamente la Marina Militare partecipò alla missione in Libano dal settembre 1982 al marzo 1984 in operazioni di pattugliamento davanti alle coste libanesi e di scorta al naviglio mercantile e militare impiegato per il trasporto dall'Italia dei reparti dell'Esercito e del Battaglione San Marco. Nell'agosto 1984 poi, dopo che alcune esplosioni di mine navali nel Mar Rosso nella zona immediatamente a sud del Canale di Suez provocarono l'interruzione della navigazione commerciale, la Marina Militare partecipò alle operazioni di bonifica con l'invio di un gruppo navale formato da tre dragamine della classe Legni che erano stati trasformati in cacciamine e dalla nave appoggio Cavezzale con funzioni di nave comando in un'operazione denominata "Missione Mar Rosso".
La seconda metà del decennio vide per la marina impegni sempre più gravosi nei nuovi scenari che andavano profilandosi. Se nel 1985, con l'irrompere sulla scena internazionale di Michail Gorbačëv, tra est e ovest iniziava un periodo di distensione, il Mediterraneo rimaneva sempre un'area di confronto fra le due superpotenze e la diffusione dell'integralismo islamico fortemente antioccidentale ed antiamericano era causa di forti tensioni ed instabilità. Con il sequestro dell'Achille Lauro avvenuto il 7 ottobre 1985 ad opera di un gruppo terroristico palestinese, la mobilitazione che ne seguì, denominata "operazione Margherita", vide un'ampia partecipazione della Marina, e la circostanza evidenziò la necessità di una più efficace componente aerea per il pattugliamento marittimo a largo raggio. Successivamente, in seguito alle tensioni e alla crisi tra Stati Uniti e Libia, il 15 aprile 1986 vi fu un attacco missilistico contro la stazione LORAN gestita dagli Stati Uniti sull'isola di Lampedusa: l'attacco evidenziò la scarsa efficacia delle rete di allarme radar e la mancanza di una qualsiasi forma di difesa contro attacchi missilistici. Scattò quindi un'operazione di dispiegamento nel Canale di Sicilia di naviglio d'altura con funzioni di controllo radar denominata "operazione Girasole" che aveva come scopo quello di estendere quanto più possibile verso sud la sorveglianza antiaerea ed antimissile. Ma un altro impegno attendeva le unità italiane e questa volta in uno scenario operativo ben più distante dalla madrepatria.
Dopo anni di guerra in cui il conflitto Iran-Iraq era in situazione di stallo, il Golfo Persico era balzato alla ribalta dell'opinione pubblica mondiale quando Iran ed Iraq estesero le ostilità al traffico marittimo commerciale coinvolgendo anche navi appartenenti a nazioni neutrali. Tra queste venne anche coinvolta la motonave italiana Jolly Rubino, attaccata dai "Guardiani della rivoluzione" iraniani, e la cosa spinse la Marina Militare ad inviare un contingente nell'area denominato "18º Gruppo Navale", formato da fregate, unità logistiche e cacciamine impegnate in operazioni di scorta al naviglio mercantile e di bonifica da mine navali. Al termine della missione, denominata Golfo 1, la bandiera della Marina Militare venne decorata con la croce di cavaliere dell'Ordine militare d'Italia.
Gli anni novanta iniziarono per la Marina Militare con un ritorno nel Golfo Persico. Dopo che era terminata nel settembre 1988 la guerra Iran-Iraq, il 2 agosto 1990 il Raʾīs iracheno Saddam Hussein invase il vicino stato del Kuwait in nome di un'antica pretesa di Baghdad di recuperare un territorio che era stato in età più antiche dipendente dal Governatorato iracheno di Bassora in età ottomana. L'invasione provocò le immediate sanzioni da parte dell'ONU che lanciò un ultimatum, imponendo il ritiro delle truppe irachene. La richiesta non conseguì risultati e il 17 gennaio 1991 iniziò la Guerra del Golfo e le navi della Marina Militare si trovarono a far parte della coalizione internazionale. Dislocate nelle acque del Golfo Persico, le unità italiane assicurarono, in concorso con le altre forze multinazionali, l'applicazione delle risoluzioni del Consiglio di sicurezza delle Nazioni Unite, partecipando al controllo dell'embargo, conducendo azioni di controllo del naviglio sospetto e potenzialmente ostile. Successivamente, durante la fase delle operazioni militari, le unità italiane in concorso con altre forze navali contribuirono alla protezione diretta delle principali unità della forza multinazionale. Al termine delle operazioni militari poi, ripresero l'attività di embargo, partecipando allo stesso tempo alla bonifica delle acque del Golfo dai campi minati. Per questa missione, durata esattamente un anno e terminata nell'agosto del 1991, la bandiera della Marina Militare venne nuovamente decorata con la croce di cavaliere dell'Ordine militare d'Italia. La missione nel suo complesso ha comportato 385 giornate di navigazione e 1.200 ore di volo da parte dei 12 elicotteri imbarcati.
Successivamente la Marina Militare prese parte insieme all'Esercito e all'Aeronautica con l'invio del Battaglione San Marco alla missione Ibis svolta tra il maggio 1993 e il marzo 1994 nell'ambito della missione delle Nazioni Unite UNOSOM II, che a sua volta era parte dell'operazione Restore Hope il cui compito era quella di fornire, facilitare e proteggere gli aiuti umanitari in Somalia e il monitoraggio del cessate il fuoco ottenuto con la mediazione ONU nel conflitto civile somalo nei primi anni novanta.
Altro fronte in cui le unità della Marina Militare sono state impegnate è quello della lotta all'immigrazione clandestina in Adriatico e nel canale di Sicilia. Nell'ambito della lotta all'immigrazione selvaggia ed in seguito alla crisi scoppiata in Albania, nel 1997 si svolse l'operazione Alba che vide la partecipazione in varia misura di undici nazioni, con lo sbarco di truppe e mezzi oltre che di aiuti umanitari alla popolazione albanese. Questa fu la prima missione internazionale a guida italiana e la Marina vi partecipò con le proprie unità e con unità della Guardia Costiera per la parte marittima e contribuendo con il Battaglione San Marco alle operazioni terrestri. Al termine della missione, svoltasi dal 3 marzo al 12 agosto 1997, la bandiera della Marina Militare venne ancora una volta decorata con la croce di cavaliere dell'Ordine militare d'Italia.
Il Battaglione San Marco è stato presente anche in Kosovo e in Eritrea come deterrente durante la guerra con l'Etiopia, mentre nel 1999 un gruppo di incursori del COMSUBIN trasportato dalla nave San Giusto è stato inviato nella zona della crisi di Timor Est.
Per quanto riguarda le unità in servizio l'inizio del decennio vide l'entrata in scena della 2ª serie della classe Minerva e della 2ª serie della classe Cassiopea e l'uscita di scena dei Doria e dei due Impavido. Nel 1993 entrarono in servizio i due cacciatorpediniere De la Penne; nel 1991 veniva avviata la costruzione di una terza unità anfibia, il San Giusto, entrato in servizio nell'aprile del 1994. Nel 1995 iniziò la costruzione del terzo rifornitore di squadra, battezzato Etna ed entrato in servizio nel 1998, mentre tra il 1994 e il 1996 sono entrate in servizio quattro unità della classe Soldati.
Per quanto riguarda i sommergibili, la Marina procedette alla realizzazione di una 4ª serie della classe Nazario Sauro.
In seguito allo scoppio della guerra in Afghanistan nel 2001, principale base dell'organizzazione terroristica al-Qaida, che ha portato all'abbattimento del regime dei talebani, l'Italia è presente in Afghanistan nell'ambito dell'ISAF, la forza internazionale per il mantenimento della pace con base a Kabul, con reparti dell'Esercito e per la Marina Militare del Battaglione San Marco. Nel corso del 2005 l'Italia si è trovata al comando di quattro missioni multinazionali: in Afghanistan, in Bosnia ed Erzegovina, in Kosovo e in Albania.
La Marina dispone di una flotta d'alto mare. Ha partecipato ampiamente alla lotta al terrorismo prendendo parte, oltre che con il battaglione San Marco, con le sue unità navali alle operazioni Active Endeavour nel Mediterraneo, Antica Babilonia nel Golfo Persico, Enduring Freedom nel Golfo Persico e nell'oceano Indiano e partecipando alla lotta alla pirateria ed in difesa dei traffici marittimi e della libertà di navigazione nella zona del corno d'Africa e del Golfo di Aden contro le incursioni dei pirati somali, fornendo anche i nuclei militari di protezione da imbarcare nelle navi civili italiane per garantirne la sicurezza. Tutte le principali unità della Marina Militare hanno preso parte a queste missioni, svolte sotto l'egida della UE come l'operazione Atalanta o come l'operazione Ocean Shield della NATO, e tuttora vengono dispiegate unità navali a questo scopo.
Nell'estate 2006 la Marina Militare è stata una delle prime marine militari ad intervenire nella crisi del Libano. Il cacciatorpediniere Luigi Durand de la Penne, in esercitazione in Grecia, è stata tra le prime unità neutrali ad entrare nel porto di Beirut per l'evacuazione dei connazionali ed altri europei verso l'isola di Cipro con due viaggi. A settembre, sotto l'egida dell'ONU all'interno della missione UNIFIL 2, le navi Garibaldi, San Giusto, San Marco e San Giorgio, in pratica l'intera flotta tuttoponte, scortate dalla corvetta Fenice, hanno sbarcato sulla spiaggia di Tiro la forza d'ingresso, cioè le truppe anfibie della nuova "Forza di Proiezione dal Mare" (FPM) composte dal Battaglione San Marco e dai Lagunari dell'Esercito.Dal 25 marzo 2011 la Marina Militare ha fornito appoggio all'operazione Unified Protector della NATO per rendere effettivo l'embargo navale alla Libia di Gheddafi,[53] mentre dall'ottobre al dicembre 2013 l'Andrea Doria ha sancito il ritorno della Marina Militare nel dispositivo UNIFIL.[54]
Nuove sono le navi della classe Orizzonte denominate Andrea Doria e Caio Duilio, varate a Riva Trigoso rispettivamente il 14 ottobre 2005 e 23 ottobre 2007. La prima unità è stata consegnata il 22 dicembre 2007 e dopo le prove in mare è pienamente operativa da giugno 2008, mentre la seconda unità è stata consegnata il 3 aprile 2009 diventando pienamente operativa nel 2010. Con l'ingresso nella flotta di queste due unità è andato in disarmo Il Vittorio Veneto nel 2006.Il 10 giugno 2009 è entrata in servizio la nuova portaerei Cavour, che si affianca alla portaeromobili Garibaldi. L'Aviazione navale ha ordinato 15 caccia F-35B in versione STOVL (Short Take Off and Vertical Landing) da impiegare su queste due unità.
Per quanto riguarda l'ammodernamento della flotta il progetto più importante è quello sviluppato in cooperazione con la Francia con il programma per le fregate multiruolo "FREMM"; nel 2012 è stata consegnata la prima fregata in versione "General Purpose" Carlo Bergamini, alla quale sono seguite quattro in versione antisommergibile nel 2013-14-15 e 16 e una ancora in versione "General Purpose" nel 2017. Altre quattro FREMM sono in costruzione presso i cantieri navali di Riva Trigoso.
Per quel che concerne l'arma subacquea, due nuovi sommergibili della classe U-212 sono stati consegnati nel 2016 e 2017. I sottomarini Enrico Toti e Dandolo usciti dalla flotta sono invece diventati due sommergibili-museo.
Nel 2016 sono iniziati i lavori di costruzione della LSS nave da supporto logistico Vulcano mentre nel 2017 quelli della LHD Trieste nave tutto ponte da sbarco anfibio che andrà a sostituire il Garibaldi.
Il 15 febbraio 2017 è avvenuto presso il cantiere navale di Muggiano il taglio della prima lamiera della prima di 7 (+3 in opzione) nuove unità denominate "Pattugliatori Polivalenti d'Altura" (PPA), navi di 143 metri di lunghezza, 16,5 di larghezza e 6.200 t di dislocamento. Queste unità, a seconda della versione (Full, Light Plus e Light) saranno dotate di un cannone da 127/64 mm a prua e un cannone da 76/62 mm sopra l'hangar (entrambi in grado di impiegare il nuovo munizionamento guidato Vulcano per il 127 mm e Davide per il 76 mm), 2 Mitragliere da 25/80 mm e 16 VLS Sylver destinati ad ospitare missili MBDA Aster 15 e 30. Le navi saranno equipaggiate con i nuovi radar DBR a quattro facce fisse e potranno raggiungere la velocità massima di 34 nodi. Avranno un hangar per ospitare due elicotteri medi e saranno dotate di ampi spazi dedicati all'imbarco di materiali shelterizzati, che conferiranno una grande capacità di trasporto di aiuti umanitari oltre a fornire grande flessibilità operativa poiché tali spazi potranno essere usati per imbarcare due RHIB o altro materiale. Infine sotto il ponte di volo è presente un'ulteriore zona modulare per imbarcare altre strutture containerizzate (alloggi suppletivi, attrezzature ospedaliere, C4I), RHIB o USV.
Al processo di ammodernamento si è comunque affiancata una revisione dello strumento militare per far fronte alla carenza di fondi dovuta alla crisi economica iniziata nel 2008: è previsto uno snellimento dello stato maggiore trasferendo tutti i compiti operativi al comando della squadra navale (CINCNAV), l'addestramento di tutto il personale verrà centralizzato in Ancona nel nuovo Comando scuole, mentre tutto ciò che concerne la logistica spetterà al Comando logistico di Napoli, già Ispettorato per il supporto logistico e dei fari, NAVISPELOG, a cui andrà anche la cura dei fari e del segnalamento marittimo; entro il 2018 inoltre la Marina Militare prevede di avere ventidue unità navali in meno.
La Marina Militare dipende, gerarchicamente, come le altre forze armate, dal presidente della Repubblica Italiana, che è, sulla base della Costituzione, comandante in capo delle forze armate, e, operativamente, dal Ministero della difesa, attraverso lo stato maggiore della difesa. La marina possiede poi un proprio autonomo stato maggiore con relativo capo di stato maggiore, dal quale dipendono la Squadra navale, il Raggruppamento subacquei e incursori "Teseo Tesei", il Comando logistico, il Comando scuole e l'Istituto idrografico della Marina. Inoltre, anche il Corpo delle capitanerie di porto - Guardia costiera dipende dalla Marina Militare. Di seguito ne viene riportato l'organigramma, limitato alle sole aree di vertice, così come riportato nel sito della Marina Militare.
Hanno giurisdizione sul litorale dello Stato, per i servizi della Marina militare, i seguenti Comandi Logistici che hanno preso il posto dei precedenti dipartimenti marittimi:
La Marina Militare è divisa in sei corpi (sette fino al 2017, quando il Corpo delle armi navali è stato accorpato a quello del genio) elencati per ordine gerarchico:
Il "Servizio dei fari e del segnalamento marittimo" secondo la sua denominazione completa, indica la gestione dei fari disposti lungo le coste italiane. Opera al servizio dei naviganti civili e militari, in dipendenza dalla Marina Militare dal 1910, anno in cui la competenza passò all'allora Regia Marina dal Ministero dei Trasporti. Il servizio è gestito con personale civile e militare, ed è diviso in cinque zone, La Spezia, Venezia, Taranto (con sezione distaccata a Napoli), La Maddalena e Messina, con un ulteriore ufficio tecnico dei fari a La Spezia e un ispettorato per il supporto logistico e dei fari a Roma, da cui dipendono tutti i comandi di zona (a loro volta dipendenti anche dai vari comandi e dipartimenti militari marittimi) e il già citato ufficio tecnico. Il Servizio dispone di 157 fari e 667 fanali (comprese mede e boe). Una nave di rilevanza storica fu la Rampino, che servì sotto tre marine militari e venne dismessa nel 1976.
Dopo la sospensione del servizio militare di leva in Italia, disposta ai sensi della legge 23 agosto 2004, n. 226 l'arruolamento nel corpo - in tempo di pace - è previsto solo in modo volontario; è richiesta altresì un'età compresa tra i 17 ed i 38 anni.
Tuttavia, in base alle nuove esigenze di bilancio imposte dalla riforma del servizio di leva e alla revisione della spesa pubblica cominciata per far fronte alla crisi economica iniziata nel 2008, la Marina Militare sta procedendo ad una riduzione del personale che, dai 32.000 effettivi del 2013, si stima diminuirà a 27.000 nel 2024.La forza armata dispone, per la selezione, il reclutamento e la formazione del personale, dei seguenti centri dedicati,
Centro selezione addestramento e formazione del personale volontario della Marina Militare sito in Taranto, che provvede alla selezione ed all'addestramento del personale di truppa VFP1.Centro selezione della Marina Militare di Ancona, per arruolamento ufficiali e concorsi per sottufficiali, marescialli e sergenti, concorsi per truppa in servizio permanente e per ferma prefissata VFP4 e concorsi per la Scuola navale Morosini.
Istituto di Studi Militari Marittimi, di Venezia, per la formazione e l'aggiornamento degli ufficiali comandanti.
Accademia navale di Livorno, per la formazione universitaria dei quadri ufficiali.
Scuola sottufficiali della Marina Militare che ha sedi presso Taranto (Mariscuola Taranto), e La Maddalena (Mariscuola La Maddalena), quest'ultima per la formazione dei quadri sottufficiali.
Scuola navale militare "Francesco Morosini", in Venezia, per la istruzione secondaria di stampo militare.
Scuola sommergibili della Marina Militare, di Taranto per la selezione e la formazione dei sommergibilisti.
Centro interforze "Scuola telecomunicazioni delle forze armate" a Chiavari, per quel che riguarda l'informatica e le telecomunicazioni.
Brigata Marina San Marco di Brindisi, che svolge le funzioni di proiezione di forza dal mare, di supporto alle navi nelle operazioni di interdizione marittima e antipirateria, e di difesa delle installazioni nazionali.
Centro sportivo Remiero di Sabaudia il cui scopo è allenare gli atleti della Marina nelle discipline sportive del pentathlon navale, del canottaggio, della canoa e del kayak, da cui dipendono le navi scuola Corsaro II, Stella Polare, Orsa Maggiore, Capricia e Caroly.
Come per le altre forze armate il personale è diviso in ufficiali, sottufficiali, graduati e truppa. Sulla divisa invernale ordinaria, sulla grande uniforme invernale, sulla uniforme di sera invernale e sul cappotto, sia maschili che femminili, gli ufficiali indossano il distintivo di grado sul paramano, i sottufficiali marescialli sulla controspallina, mentre gli altri gradi indossano il distintivo sulla manica tra gomito e spalla. Sull'uniforme di servizio estiva bianca e sull'uniforme da lavoro di mezza stagione il distintivo di grado è indossato sulla controspallina. Sottufficiali e truppa mostrano, assieme al distintivo di grado, anche un distintivo di categoria.
Le delle categorie, e le specialità e delle abilitazioni sono ripartite come segue:
Tutte le unità navali e le forze operative tranne le forze speciali dipendono dal Comando in capo della squadra navale (CINCNAV), a sua volta sottoposto al capo di stato maggiore della Marina Militare.
6 pattugliatori OPV (Offshore Patrol Vessels) (4 classe Cassiopea I e 2 Classe Cassiopea II);
10 cacciamine.Il resto della flotta comprende 11 navi scuola, 4 navi d'addestramento, 6 navi costiere da trasporto, 2 navi da trasporto acqua, 4 navi da trasporto gasolio, 3 navi per esperimenti e test di nuove attrezzature, 3 navi idrografiche, 1 nave oceanografica, 2 mezzi da sbarco, 7 cisterne portuali per acqua e combustibili, 4 mezzi per il trasporto personale, 2 mezzi per il trasporto e prove di armi subacquee, 1 mezzo per il mototrasporto, 19 bacini galleggianti, 51 rimorchiatori, 1 nave per il salvataggio, 13 motocisterne e 5 navi per il trasporto fari.
La Marina Militare possiede tre arsenali per il ricovero e la manutenzione della flotta:
Arsenale militare marittimo di Augusta.È invece dismessa la funzione di arsenale militare per l'Arsenale di Venezia, mentre la gestione dell'Arsenale di Messina è passata all'Agenzia industrie difesa.
L'aviazione navale italiana nasce ufficialmente il 1º agosto 1956 con la costituzione del 1º Gruppo elicotteri dotato di AB-47G, affiancati nel tempo dagli AB-47J-3. La nave Luigi Rizzo della classe Carlo Bergamini servì da test operativi e divenne così la prima nave al mondo a poter imbarcare e ricoverare un elicottero. Nel marzo 1959 arrivarono dei SH-34 tramite il Mutual Defense Assistance Program (MDAP) stipulato con gli Stati Uniti.Lo stesso programma fece arrivare in Italia ventiquattro bombardieri Curtiss S2C-5 Helldiver equipaggiati con apparecchiature per la lotta antisommergibile; gli Stati Uniti si offrirono di addestrare i piloti della Marina, ma l'Aeronautica Militare si oppose. I primi Helldiver italiani tuttavia vennero lanciati dalla portaerei Midway; questi velivoli giunti in Italia nel settembre del 1950 vennero presi in carico dall'Aeronautica Militare ed inquadrati nell'86º Gruppo Antisom presso l'aeroporto di Grottaglie. Da allora i piloti della Marina Militare hanno utilizzato vari mezzi ad ala rotante dapprima, per una legge del periodo fascista che impediva alla Marina di possedere aerei, e poi ad ala fissa con l'acquisizione degli AV-8 B Harrier Plus in forza al GRUPAER (Gruppo aerei imbarcati) di MARISTAER-Grottaglie e imbarcati inizialmente sulla portaerei Garibaldi e in seguito anche sulla Cavour. Altri aeromobili in uso, basati oltre che a Grottaglie anche a Luni e a Catania, sono il Piaggio P180 Avanti, il Agusta-Bell AB 212 ASW, il Sikorsky SH-3D Sea King e l'AgustaWestland AW101. La gestione delle basi aeree e dei gruppi di volo dipendenti, l'addestramento degli equipaggi e del personale specialistico e il supporto tecnico-logistico sono di competenza del COMFORAER di Roma-Santa Rosa.
Il Reggimento "San Marco" con il Reggimento "Carlotto" e il Gruppo mezzi da sbarco, hanno costituito fino al 1º marzo 2013 la forza da sbarco della Marina, che, insieme al Reggimento lagunari "Serenissima" in forza all'Esercito Italiano, formano la componente anfibia delle forze armate italiane. Da quella data è stata costituita la Brigata Marina San Marco, basata su tre reggimenti di fanteria di marina e dal Gruppo mezzi da sbarco, integrata nella Forza di proiezione dal mare.
Le origini risalgono al Reggimento Real Navi del Regno di Sardegna. Una brigata di fanteria di marina venne schierata durante la prima guerra mondiale nei ranghi della 3ª Armata del duca d'Aosta e varie batterie costiere appoggiarono la fanteria dell'esercito; la brigata non era costituita come reparto ufficiale, tanto che la fanteria di marina verrà riformata solo a guerra finita, ma compagnie di "marinai fucilieri" (che era il nome della specializzazione dopo la riforma attuata da Benedetto Brin) combatterono a Grado e a Cortellazzo. Quest'ultimo è appunto il nome del battaglione logistico dell'attuale reggimento "Carlotto", intitolato ad Ermanno Carlotto caduto durante la rivolta dei Boxer, che svolge funzioni di scuola e logistica, ed è abbinato al "Reggimento San Marco" nella "Forza da sbarco della Marina Militare". Nel corso dei decenni gli uomini del San Marco sono stati di volta in volta organizzati come battaglione, reggimento o brigata.
La "Brigata Marina San Marco" è forte di tre reggimenti: uno destinato ad operare in contesti operativi anfibi e terrestri, un altro specializzato nell'abbordaggio delle navi e del controllo del traffico mercantile, e un terzo con compiti di formazione, di difesa delle installazioni e di rappresentanza.
Per quello che riguarda le forze speciali, la Marina si avvale del Raggruppamento subacquei ed incursori "Teseo Tesei" diviso in Gruppo operativo incursori (GOI) e Gruppo operativo subacquei (GOS). Le loro origini risalgono alla Xª Flottiglia MAS della seconda guerra mondiale che venne riorganizzata a partire dal 1952 con vari nomi, fino ad adottare quello attuale di "COMSUBIN" assunto nel 1961 e da cui dipendono i due gruppi operativi.
Oltre alla partecipazione di unità navali ed aliquote della forza da sbarco a missioni a termine, esistono alcune missioni permanenti in ambiente NATO, UE o bilaterale. Tra queste,
occasionalmente la Standing NATO Response Force Mine Countermeasures Group 1 navigante in oceano Atlantico e formata da sei a dieci unità secondo le disponibilità ed i compiti;
permanentemente la Standing NATO Maritime Group 2 (ex STANAVFORMED, STAnding NAVal FORce MEDiterranean), una formazione navale permanente della NATO con sede nel Mediterraneo formata da una unità per ogni paese NATO nel Mediterraneo più navi di altri paesi dell'alleanza. Il comando viene esercitato a turno da un ammiraglio di un paese partecipante;
permanentemente la Standing NATO Response Force Mine Countermeasures Group 2 (SNMCMG2)), una formazione navale permanente della NATO con sede nel Mediterraneo formata da unità cacciamine e di appoggio di vari paesi NATO operanti nel Mediterraneo. Il comando viene esercitato a turno da un comandante di un paese partecipante e la forza opera prevalentemente ma non esclusivamente nel Mediterraneo, anche in paesi al di fuori della NATO.Le due formazioni SNMCMG partecipano all'operazione Ocean Shield (NATO, ma su mandato ONU), che mette in campo tre combined task force, CTF 150, CTF 151 e CTF 152, per operazioni di contrasto alla pirateria nel Mar Rosso e nel Mare Arabico).
permanentemente la Multinational Force and Observers (MFO), formata esclusivamente da parte italiana per la componente navale fin dalla sua costituzione, avvenuta il 25 aprile 1982, da una flottiglia di pattugliatori costieri. Attualmente il Decimo Gruppo Navale Costiero (Comgrupnavcost 10) con sede a Sharm el-Sheikh conta su tre pattugliatori della classe Esploratore);
permanentemente la Forza anfibia italo-spagnola (SIAF), componente navale, e la Forza italo-spagnola da sbarco (SILF), componente da sbarco su base reggimento, attivate nel novembre 1998 dopo la firma di un accordo nel 1996.
La Marina Militare è fortemente legata alla Marine Nationale, grazie ai programmi FREMM, classe Orizzonte e I sistemi missilistici PAAMS, inoltre c'è una cooperazione in molti ambiti militari con la Marine Nationale e in generale con la Francia.
Lo stemma della Marina Militare venne ideato nel 1939 dall'ammiraglio, nonché sottosegretario di Stato per la Marina, Domenico Cavagnari, ed è composto da uno scudo diviso in quattro quarti, ognuno dei quali occupato dal blasone di un'importante repubblica marinara (Amalfi, Genova, Pisa e Venezia): nel primo quarto, su sfondo rosso, il leone alato simbolo di San Marco, nel secondo quarto la croce rossa su fondo bianco di Genova, nel terzo quarto la croce bianca su fondo blu di Amalfi e, nell'ultimo quarto, la croce bianca su fondo rosso simbolo di Pisa, il tutto sormontato da una corona turrita e "rostrata" che deriva dall'emblema che il Senato romano conferiva ai comandanti vincitori di battaglie navali.
Lo stemma ricordava così le antiche tradizioni marinare italiane; Cavagnari scelse quattro repubbliche marinare in modo da rappresentare il nord, il centro e il sud del paese. Lo stemma, approvato nell'aprile del 1941 con regio decreto, comprendeva anche lo scudo sabaudo e due fasci littori. In seguito alla proclamazione della Repubblica la bandiera della Marina Militare, privata dello stemma sabaudo, coincideva con la bandiera nazionale che pertanto venne usata come insegna navale fino al 9 novembre 1947, quando con decreto legislativo n. 1305 venne adottata la nuova insegna navale. Il 29 novembre 1947 il capo provvisorio dello Stato Enrico De Nicola approvò le modifiche allo stemma, portandolo ad una forma rimasta immutata fino al dicembre 2012 quando, in seguito ad uno studio, è stato adottato uno stemma con i tratti d'origine più fedeli ai simboli alle repubbliche marinare rappresentate.Lo stemma viene utilizzato nella bandiera della Marina Militare che, secondo il decreto legislativo n. 275 del 29 novembre 1947, "è costituita dal Tricolore italiano, caricato, al centro della banda bianca, dall'emblema araldico della Marina Militare, rappresentante in quattro parti gli stemmi delle Repubbliche marinare (in ordine da sinistra verso destra: Venezia, Genova, Amalfi e Pisa), e sormontata da una corona turrita e rostrata".Sulla prua delle navi è collocato lo stellone d'Italia. La Marina mercantile italiana e tutto il naviglio civile utilizzano una bandiera molto simile nel cui stemma, che non è sormontato dalla corona, il leone di san Marco regge un libro aperto recante la frase latina «PAX TIBI MARCE EVANGELISTA MEVS» (Pace a te, Marco, mio evangelista) e non una spada. Questa differenza rispecchia quella presente tra gli emblemi utilizzati dalla Repubblica di Venezia per il tempo di guerra e per il tempo di pace, riscontrabile tra l'altro anche nei blasoni concessi alle città governate dalla Serenissima, nel caso queste fossero state annesse con o senza confronti armati, rispettivamente. La bandiera navale di Stato (inalberata dal naviglio appartenente ad amministrazioni civili dello Stato) è stata uguale a quella della Marina mercantile fino al 2003 e da allora è invece caricata, al centro della banda bianca, dell'emblema dello Stato.
La bandiera d'arma della Marina venne concessa alle forze da sbarco della Regia Marina, con regio decreto nº 708 del 12 maggio 1939. Al termine della seconda guerra mondiale, la bandiera cambiò denominazione in "Bandiera d'Arma della Marina Militare". Attualmente è in consegna allo Stato Maggiore della Marina ed è custodita presso l'installazione Santa Rosa di Roma, sede del Comando in capo della squadra navale (CINCNAV). 
La bandiera ha ricevuto diverse decorazioni. Tra di esse spiccano le due medaglie d'oro al valor militare conferite al Corpo da sbarco della Regia Marina per l'occupazione della Tripolitania e Cirenaica nel 1911 e alla Regia Marina per il contributo dato durante la seconda guerra mondiale.L'elenco completo è il seguente:
 6 Croci di Cavaliere dell'Ordine militare d'Italia (di cui 1 già dell'Ordine militare di Savoia)
Segue un elenco delle bandiere istituzionali e militari della Repubblica Italiana.
La "Festa della Marina Militare" è stata formalmente istituita il 13 marzo 1939: il giorno in cui celebrare tale ricorrenza, il 10 giugno, fu scelto in ricordo dell'impresa di Premuda, nella quale il comandante Luigi Rizzo con due MAS affondò la corazzata austriaca Szent István.Prima di tale data (ed anche fra il 1950 e il 1963 compresi) la festa della Marina era celebrata il 4 dicembre, nel giorno dedicato alla patrona della Marina Militare, Barbara di Nicomedia. Fu l'allora capo di stato maggiore della Marina Ernesto Giuriati a convincere il ministro della Difesa Giulio Andreotti a riportare la giornata celebrativa alla più significativa data del 10 giugno. Dal 1945 al 1949 la festa non è stata commemorata.
Per quanto riguarda la patrona Santa Barbara, questa fu confermata patrona della Marina da Pio XII con il breve pontificio del 4 dicembre 1951. La santa fu scelta in particolare perché simboleggiante la serenità del sacrificio di fronte ad un pericolo inevitabile.
Nella tradizione della Marina Militare la preghiera del marinaio è il testo che viene letto a bordo delle navi in navigazione, sia nel corso della cerimonia dell'ammaina bandiera che al termine delle messe; la preghiera è letta dall'ufficiale più giovane a bordo; a terra il testo viene letto al termine delle funzioni religiose celebrate in suffragio dei marinai deceduti.
Il testo della preghiera fu composto dallo scrittore Antonio Fogazzaro nel 1901 dietro sollecitazione del vescovo di Cremona Geremia Bonomelli e venne recitato per la prima volta nel marzo dello stesso anno sulla nave Giuseppe Garibaldi, in quel momento ai comandi del capitano di vascello Cesari Agnelli; la lettura della preghiera fu resa obbligatoria a partire dal 1909 in seguito al rapido diffondersi della tradizione.
Il Corpo musicale della Marina Militare è stato costituito nel 1870 a La Spezia ed è uno dei più antichi complessi bandistici militari italiani. A partire dal 1965 è stato trasferito a Taranto e infine a Roma dove si trova tuttora.
I suoi 102 musicisti, con al vertice un capitano di fregata, svolgono i loro compiti sia nel territorio nazionale che all'estero.
Pubblicazione mensile (11 numeri annuali) fondata nel lontano 1868; è lo specchio della Marina Militare e lo scopo della rivista, tramite articoli di attualità, geopolitica, tecnico scientifici e di storia militare, è quello di promuovere e diffondere la cultura marittima all'interno e all'esterno della Marina Militare, coinvolgendo il mondo accademico, scientifico, diplomatico e istituzionale. Disponibile per abbonamento a personale militare e a privati.Notiziario della Marina
Pubblicazione mensile (11 numeri annuali) fondata nel 1954. Organo informativo interno ("giornale aziendale") alla forza armata, ha lo scopo di informare il personale dipendente e le rispettive famiglie sulle attività della Marina Militare. Disponibile per abbonamento a personale militare e a privati. I suoi numeri riportano uno spaccato della storia della Marina e sono oggetto anche di discussioni sui forum di appassionatiBollettino d'Archivio dell'Ufficio Storico della Marina Militare
Pubblicazione trimestrale storico/archivistica dal 1987 per collaborazione alle attività editoriali e di ricerca con l’Ufficio Storico della Marina Militare.Pubblicazioni dell'Ufficio Storico
L'Ufficio Storico della Marina Militare, fondato nel lontano 1913, ha il compito di conservare e divulgare il patrimonio storico della Marina Militare finalizzato allo sviluppo e alla diffusione della cultura navale nell’ambito della collettività nazionale.
 L'Ufficio Storico della Marina svolge un'attività editoriale nella pubblicazione di numerosi volumi, sia prodotti dallo stesso Ufficio sia tradotti. L'attuale produzione, di oltre 100 volumi, è articolata nelle seguenti collane omogenee con catalogo disponibile in formato pdf:
Sala museale Guglielmo Marconi di AnconaLa Marina Militare ha un inoltre un canale ufficiale su YouTube in cui sono attualmente presenti 624 video autoprodotti e caricati.
 Giorgio Giorgerini ed altri, Sicurezza internazionale e sea power negli scenari multipolari, New Press, 2005.
 Martino Sacchi, Navi e Cannoni - La Marina italiana da Lissa a oggi, Firenze, Giunti Editore, 2000, ISBN 88-09-01576-2.
 Ufficio Documentazione ed Attività Promozionali della Marina Militare, La Marina Militare italiana, 1978, ISBN non esistente.
Vincenzo Meleca, Il potere nucleare della Marina Italiana, Bollettino d'Archivio dell'Ufficio Storico della Marina Militare, anno XXXI, 2017
 Associazione Nave Museo Vittorio Veneto, su navevittorioveneto.it (archiviato dall'url originale il 23 ottobre 2011).
Decreto legislativo 15 marzo 2010, n. 66, in materia di "Codice dell'ordinamento militare."
Decreto del presidente della Repubblica 15 marzo 2010, n. 90, in materia di "Testo unico delle disposizioni regolamentari in materia di ordinamento militare."

La marina militare romana (in latino: classis), pur nascendo durante la prima guerra punica, cominciò ad operare in modo permanente nel mar Mediterraneo e sui principali fiumi dell'Impero romano solo con l'avvento del principato di Augusto, fino a tutto il V secolo.
Anche se la marina militare fu fondamentale per la conquista romana del bacino del Mediterraneo, non godette mai del prestigio delle legioni romane. Nel corso della loro storia, i Romani rimasero principalmente ancorati alle truppe di terra, apprendendo invece da Cartaginesi, Greci ed Egizi l'arte del costruire le navi. Forse a causa di ciò la marina militare romana non fu mai del tutto assimilata dalla Repubblica romana. Nell'antichità, le marine militari o le flotte commerciali non avevano quell'autonomia logistica che oggi hanno invece le navi o le flotte moderne. A differenza delle moderne forze navali, mai la marina romana, anche al suo apice, ebbe un servizio autonomo, al contrario venne gestita come un completamento dell'esercito romano "di terra".
Nel corso della prima guerra punica, la flotta romana fu ampliata in modo estremamente massiccio e svolse un ruolo fondamentale nella vittoria romana della guerra e per la successiva conquista ed egemonia del Mediterraneo da parte della Repubblica romana. Nel corso poi della prima metà del II secolo a.C., Roma continuò a guerreggiare con Cartagine (fino alla sua distruzione) e soggiogare i regni ellenistici del Mediterraneo orientale, raggiungendo la completa egemonia del mar Mediterraneo (mare internum nostrum). Le flotte romane tornarono a ricoprire un ruolo di primo piano nel I secolo a.C., quando Gneo Pompeo Magno combatté i pirati (67 a.C.) e, ancora, durante le guerre civili che portarono alla caduta della Repubblica, ed all'istituzione dell'Impero romano con Ottaviano Augusto (battaglia di Azio del 31 a.C.).
Durante il periodo imperiale, il Mediterraneo divenne una sorta di "lago romano", in assenza di un nemico marittimo, tanto che il ruolo della marina fu ridotto per lo più al semplice pattugliamento, con lo scopo di tutelare commerci e trasporti marittimi. Ai margini dell'Impero, tuttavia, a supporto di nuove conquiste territoriali, le flotte romane continuarono ad essere impiegate in guerra (ad es. durante la conquista della Germania o della Britannia). Il declino dell'impero nel III secolo, a causa dell'inizio delle invasioni barbariche, ebbe però una pesante ripercussione sulla marina, che fu notevolmente ridotta sia nei suoi effettivi, sia nelle sue capacità di combattimento. Agli inizi del V secolo, le frontiere romane furono, infine, pesantemente sfondate, ed i regni romano-barbarici apparvero sulle rive del Mediterraneo occidentale. Il regno vandalo riuscì poi nell'impresa, una volta costituita una propria flotta, di saccheggiare numerose province del mar Tirreno e la stessa Roma, mentre le flotte romane avevano diminuito la loro consistenza, tanto da risultare di scarsa resistenza. E se l'Impero romano d'Occidente crollò alla fine del V secolo, la marina militare romana d'Oriente continuò ad esistere nell'Impero bizantino per quasi altri dieci secoli.
I Romani trassero le proprie origini da un insieme di tribù di pastori e agricoltori, ma ben presto, con l'ingrandirsi dei territori dominati in epoca repubblicana, Roma si trovò in competizione con la più grande potenza commerciale e navale che il Mediterraneo avesse conosciuto fino ad allora: Cartagine.
L'origine esatta della marina militare romana è oscura. Esistono evidenze di prime navi romane a partire dagli inizi del IV secolo a.C., quando una nave da guerra romana condusse una sua ambasceria fino a Delfi nel 394 a.C., sebbene la flotta romana non fosse ancora all'altezza di altre presenti a quell'epoca nel Mediterraneo. La data di nascita tradizionale sembra essere attorno al 311 a.C., quando, dopo la conquista della Campania, a due nuovi ufficiali, i duumviri navales classis ornandae reficiendaeque causa, fu affidato il compito di mantenere la flotta costituita. Come risultato, la Repubblica romana ebbe la sua prima flotta permanente, che consisteva di 20 imbarcazioni, la maggior parte triremi, con ciascun duumvir al comando di uno squadrone di 10 navi. Comunque, la Repubblica continuò a fare affidamento sulle sue legioni, mentre la marina si limitava a combattere la sola pirateria, non avendo ancora raggiunto risultati significativi e venendo poi facilmente battuta dai Tarentini nel 282 a.C..
La prima spedizione navale oltre i confini dell'Italia romana, avvenne nella vicina isola della Sicilia nel 264 a.C., portando allo scoppio della prima guerra punica, rompendo di fatto l'antico trattato con i Cartaginesi. La guerra durò fino al 241 a.C.. A quel tempo, la città di Cartagine deteneva il dominio incontrastato della parte occidentale del bacino del Mediterraneo, dalla Sicilia alle colonne d'Ercole, oltre ad avere un'esperienza e forza navale considerevoli. Roma, al contrario, non disponeva di una forza navale adeguata. Così, nel 261 a.C., il Senato di Roma decise di far costruire un'imponente flotta, costituita da ben 100 quinqueremi e 20 triremi. Come ci racconta lo storico greco Polibio, i Romani, dopo aver catturato una quinquereme cartaginese che era affondata, la utilizzarono come modello per la costruzione delle loro navi. Le nuove flotte erano comandate da magistrati eletti annualmente, che utilizzavano l'esperienza navale di ufficiali di rango inferiore, reperiti soprattutto tra i socii navales della Magna Grecia. Tale pratica proseguì fino a buona parte dell'Alto Impero romano, come risulta anche dalla numerosa terminologia greca utilizzata nell'ambito navale e militare.Nonostante il grande impegno di risorse iniziali, gli equipaggi romani rimasero inferiori ai Cartaginesi, non potendo eguagliare le loro tattiche navali, per manovrabilità ed esperienza. I Romani decisero così di trasformare la guerra in mare a loro vantaggio, equipaggiando tutte le loro imbarcazioni con un grande "ponte levatoio ad uncino" per agganciare la nave nemica, il cosiddetto corvus, sviluppato in precedenza dai Siracusani contro gli Ateniesi (da qui potrebbe essere derivata la sambuca, arma d'assedio). Ciò permise di trasformare un combattimento di mare in una specie di combattimento terrestre, dove i legionari romani risultarono nettamente superiori ai loro avversari. Tuttavia, si ritiene che il corvus desse anche grande instabilità alle navi, con il rischio di capovolgerle in mari particolarmente agitati.E così, nonostante il grande impegno, il primo scontro avvenuto al largo delle isole Lipari (nel 260 a.C.), si risolse con una sconfitta per Roma, anche se le forze coinvolte furono relativamente piccole. In seguito, con l'applicazione del corvus, la neonata flotta romana, sotto il comando del console Gaio Duilio, riuscì a battere i Cartaginesi presso Milazzo. Da questo momento in poi le sorti della guerra cominciarono ad essere favorevoli a Roma, che vinse altre battaglie: a Sulci (258 a.C.), Tyndaris (257 a.C.) e Capo Ecnomo (256 a.C.), in cui la flotta romana, sotto i consoli Marco Attilio Regolo e Lucio Manlio, inflisse una devastante sconfitta ai Cartaginesi. Questa serie di successi permise a Roma di portare la guerra in Africa, poco distante da Cartagine. E così, se da una parte la marina romana maturava una significativa esperienza, pur soffrendo un certo numero di pesanti perdite a causa di tempeste improvvise, dall'altra, la flotta cartaginese ne soffriva il pesante logoramento, fino alla sconfitta finale presso le Isole Egadi (nel 241 a.C.).
Dopo la vittoria romana nella prima guerra punica, il baricentro del potere navale in Occidente si spostò da Cartagine a Roma. Ciò permise ai Romani la successiva conquista di Sardegna (238 a.C.) e Corsica (237 a.C.), oltre ad affrontare la minaccia dei pirati illiri, che minacciavano le coste adriatiche dell'Italia romana. Le guerre illiriche che ne seguirono portarono Roma ad occuparsi per la prima volta anche del bacino orientale del Mediterraneo, intervenendo nella penisola balcanica. Inizialmente (a partire dal 229 a.C.), una flotta di 200 navi da guerra fu inviata contro la regina Teuta, riuscendo ad espellere rapidamente i pirati da tutte le città greche delle coste dell'attuale Albania. Dieci anni più tardi, i Romani inviarono una nuova flotta da guerra contro Demetrio di Faro, il quale aveva ricostruito la flotta dei pirati illiri, arrivando a colpire fin nel mar Egeo. Ma quella volta Demetrio aveva il supporto del re di Macedonia, Filippo V, il quale temeva l'espansionismo della potenza romana. Ancora una volta i Romani risultarono vittoriosi, costituendo ora un protettorato in Illiria, ma l'inizio della seconda guerra punica (218-201 a.C.) li costrinse ad impiegare tutte le proprie risorse per difendersi contro i Cartaginesi di Annibale, per i due decenni successivi, interrompendo di fatto la loro espansione in oriente, almeno provvisoriamente.
Grazie alla crescente forza di Roma sui mari, Annibale fu bloccato per diversi anni in Italia, senza poter ricevere via mare aiuti dalla madre patria, essendo stato costretto a portare la guerra sul suolo italico via terra (dalle Alpi, giungendo dalla penisola iberica). A differenza della prima guerra punica, le marine militari di Romani e Cartaginesi ebbero un ruolo secondario. Gli unici veri scontri navali avvennero nei primi anni di guerra, il primo presso Lilibeo (218 a.C.), il secondo nei pressi del fiume Ebro (217 a.C.), dove ancora una volta Roma risultò vittoriosa. Nonostante una generale parità numerica, i Cartaginesi preferirono non sfidare apertamente la supremazia romana sui mari. La flotta romana fu, quindi, impegnata principalmente con incursioni sulle coste africane a salvaguardia della sicurezza di quelle italiche, con il compito principale di intercettare quei convogli cartaginesi che avrebbero potuto portare ad Annibale rifornimenti e/o rinforzi, oltre a controllare un possibile intervento militare di Filippo V, alleato dei Cartaginesi. Sappiamo infatti che Filippo aveva allestito una flotta di 100 navi da guerra e fatto addestrare gli uomini a remare; sempre secondo Polibio, era un'abitudine che «quasi nessun altro re macedone aveva mai avuto». Ma probabilmente al regno di Macedonia mancavano le necessarie risorse per costruire e mantenere una flotta per affrontare i Romani. E, sempre secondo Polibio, Filippo non aveva alcuna speranza di battere i Romani in mare, soprattutto per mancanza di esperienza e numero di imbarcazioni.Nel 214 a.C. venne eletto pretore per la seconda volta Tito Otacilio Crasso, continuando a mantenere il comando della flotta in Sicilia, come l'anno precedente. E poiché era insistente la voce che vi fosse la guerra in Sicilia, Otacilio ricevette l'ordine di recarsi nell'isola con la flotta il più rapidamente possibile. E poiché mancavano i marinai, i consoli, in seguito ad una delibera del Senato, disposero che la flotta fosse equipaggiata con marinai pagati e mantenuti con il denaro di privati cittadini. Venne inoltre stabilito che la flotta complessiva raggiungesse per quell'anno il numero di centocinquanta navi da guerra, cento delle quali nuove.Il solo grande utilizzo della flotta romana in quegli anni avvenne per il blocco navale della città della Magna Grecia di Siracusa, dove i Romani impiegarono ben 130 navi sotto il comando del console Marco Claudio Marcello, per due lunghi anni. Si racconta che, a difesa della città, vi fosse quel genio matematico di Archimede, il quale, oltre a disporre numerose armi da lancio sulle mura della città, come balliste, catapulte e scorpioni, creò nuove "macchine da guerra" come la manus ferrea o gli specchi ustori, con cui si dice mise in seria difficoltà gli attacchi romani, sia per mare, sia per terra. I Romani, dal canto loro, tentavano gli assalti via mare con le quinqueremi e l'uso di sambuche. Ecco come ci racconta una fase dell'assedio Polibio:
Nel 210 a.C., in pieno conflitto contro i punici, Tito Livio racconta che, una volta reclutato l'esercito, si iniziò a procedere all'arruolamento dei rematori delle flotte. Tuttavia, poiché non vi erano né uomini a sufficienza per la marina, né vi era sufficiente denaro nelle casse dello stato per procurarsi i rematori e stipendiarli, i consoli decretarono che fossero i cittadini privati, in proporzione alle loro possibilità ed alla classe sociale di appartenenza, a stipendiare i rematori e fornire loro il necessario vettovagliamento per trenta giorni. Questa imposizione fece nascere fra i cittadini una ribellione che solo grazie all'intervento dei consoli venne sedata. I consoli, infatti, proposero che l'intera classe dirigente senatoriale desse l'esempio, tassandosi per primi. Alla proposta dei consoli, tutti acconsentirono con grande ardore. Sciolto quindi il senato, ciascuno, secondo le sue sostanze, portò all'erario oro, argento e somme di denaro, facendo a gara tra loro a chi sarebbe stato segnato nei pubblici registri tra i primi, tanto che non bastarono né i triumviri per ricevere i doni, né gli scrivani per registrare i nomi. All'esempio dell'ordine equestre, seguì quello dell'intero popolo di Roma. E così, senza decreti, senza alcun obbligo da parte dei magistrati, la repubblica ebbe i necessari rematori supplementari. Alla fine, concluso ogni preparativo di guerra, i consoli partirono per le province.Lo storico francese André Piganiol sostiene che la flotta romana portò a 280 l'effettivo delle sue imbarcazioni militari, nel 208 a.C., poi disceso ad un centinaio nel 205 a.C. E sempre la flotta fu impiegata per trasportare l'armata di Scipione Africano in Africa nel 204 a.C., permettendo così a Roma di ottenere la decisiva vittoria a Zama su Annibale, e la conseguente fine della seconda guerra punica.
Roma era padrona incontrastata del bacino del Mediterraneo occidentale: era dunque arrivato il momento di conquistarne la parte orientale, dominata dal mondo ellenistico. Tra i primi impieghi della flotta romana in questa parte del Mediterraneo, vi fu quello durante le guerre macedoniche, in cui essa fu affiancata da quella del Regno di Pergamo e di Rodi.
Inizialmente i Romani intervennero solo con limitate forze navali durante la prima guerra macedonica, quando nel 214 a.C. una flotta sotto il comando di Marco Valerio Levino ottenne i suoi primi successi contro Filippo V di Macedonia, impedendogli di invadere l'Illiria. Il prosieguo della guerra fu portato avanti dagli alleati di Roma, vale a dire la lega etolica e più tardi il regno di Pergamo e Rodi, i quali, con una flotta di una sessantina di navi, pattugliarono il mar Egeo fino al 205 a.C.. In questo conflitto Roma, ancora impegnata contro Annibale in Italia, non era intanto interessata ad espandere i propri domini in Oriente, quanto ad ostacolare la crescita di quelli di Filippo in Grecia. La guerra terminò lasciando i contendenti in una situazione di stallo. Si riaccese nel 201 a.C., quando Filippo V invase l'Asia Minore, ma fu fermato a costo di gravi perdite da entrambe le parti a Chios dagli alleati di Roma.Poco dopo, Pergamo e Rodi preferirono richiedere l'aiuto romano, tanto che la Repubblica romana fu costretta ad entrare in guerra per la seconda volta. Sapendo che Roma era nettamente superiore sui mari, Filippo preferì combattere con le sue armate oplitiche di terra, tanto che la sua flotta, già indebolita dopo lo scontro di Chio, rimase all'ancora nel porto di Demetriade. Dopo la schiacciante vittoria romana a Cinocefale, le condizioni di pace imposte al regno di Macedonia furono estremamente dure, comprendendo anche lo scioglimento dell'intera sua forza navale.
Quasi subito dopo la sconfitta macedone, Roma mosse guerra contro Antioco III e i Seleucidi. Nel 191 a.C., alla fine dell'estate, la flotta romana, composta da 81 quinqueremi e 24 imbarcazioni di piccole dimensioni sotto il comando di Gaio Livio Salinatore, unitamente ad una flotta inviata dall'alleato di Pergamo Eumene II, composta da 44 grandi navi e 26 di piccole dimensioni, ottenne una nuova vittoria sulle forze seleucidi del navarco Polissenida (al comando di 200 navi, 70 delle quali di grosse dimensioni), presso capo Corycus (tra Chio ed Efeso). Solo allora Rodi decise di allearsi con Roma, partecipando attivamente alla guerra con 27 imbarcazioni, mentre la flotta romana svernava nei pressi del golfo di Smirne.
L'anno successivo (190 a.C.), mentre il figlio di Antioco, Seleuco IV, stava assediando Pergamo, capitale del Regno di Eumene II, quest'ultimo mosse con la sua flotta, accompagnato dal nuovo comandante navale della Classis romana, Lucio Emilio Regillo, verso la città di Elaea (porto di Pergamo). Frattanto, gli Achei avevano inviato all'alleato Eumene 1 000 fanti e 100 cavalieri, i quali, nel corso dell'assedio, avendo notato che gli assedianti seleucidi bevevano oltre misura, decisero di compiere una sortita fuori dalle mura. Poco più tardi, i Romani ottennero una nuova vittoria navale nella battaglia di Myonessus dove le flotte romana e rodese sconfissero quella seleucide, ottenendo così il controllo del mare e scongiurando altre invasioni in Grecia.
La guerra continuò fino alla definitiva vittoria romana, che portò alla pace di Apamea e a conseguenti cambiamenti politici nell'area del mar Egeo: Antioco dovette rinunciare alla Tracia ed all'Asia Minore fino ai monti del Tauro, mantenendo il controllo solo su parte della Cilicia (fino al fiume Calycadnus ed al promontorio Sarpedonium) ed essendo così estromesso definitivamente dall'area egea. Inoltre, dovette cedere buona parte della flotta, ad eccezione di sole 10 navi, e tutti gli elefanti da guerra; pagare un'indennità di 15 000 talenti d'argento in 12 anni (1 000 annuali); dovette estradare Annibale, che di lì a poco però fuggì in Bitinia; riaprì i mercati del regno di Siria a Rodi ed ai suoi alleati. La guerra tra l'Occidente romano e l'Oriente seleucide cambiò in modo significativo gli equilibri delle forze politiche nel Mediterraneo, come ci racconta lo stesso storico greco Polibio, contemporaneo agli eventi. La guerra tra la Repubblica romana ed Antioco III segnò la fine di una prima fase, in cui Roma sottomise, una dopo l'altra, le grandi potenze mediterranee: da Cartagine, al regno di Macedonia, fino a quello dei Seleucidi. Roma era inoltre riuscita ad intervenire direttamente sul mondo greco senza sottometterne direttamente i suoi territori, ma al contrario mantenendo buoni rapporti di alleanza con i diversi stati, anche in qualità di "arbitro", ma soprattutto scoraggiando interventi diretti nell'area egea da parte di altre potenze. Solo in seguito alla terza guerra macedonica (171-168 a.C.) con la trasformazione della Macedonia in provincia e la distruzione di Corinto (nel 146 a.C.) la Grecia divenne anch'essa una provincia romana. Contemporaneamente, anche Cartagine dovette soccombere, lasciando così a Roma il dominio incontrastato su quasi tutto il bacino del Mediterraneo, più tardi chiamato Mare nostrum. Poco dopo, anche la marina romana fu ridotta nei suoi effettivi, non avendo più necessità di rimanere così numerosa e dipendendo ora dagli alleati greci per navi ed equipaggi, almeno fino allo scoppio della prima guerra mitridatica.
In assenza di una forte presenza romana in Oriente, i pirati cilici e cretesi poterono agire indisturbati, a partire dagli inizi del I secolo a.C., anche grazie all'appoggio del re del Ponto, Mitridate VI, il quale vedeva in loro degli alleati contro l'espansionismo romano. Non a caso, nel 102 a.C. il console Marco Antonio Oratore condusse una campagna nell'area cilicia, tanto che, in seguito ai successi riportati sulle popolazioni piratiche, venne costituita nel 101-100 a.C. una seconda provincia romana, quella di Cilicia.Durante la prima guerra mitridatica (89–85 a.C.), il proconsole Lucio Cornelio Silla dovette inviare il suo legatus, Lucio Licinio Lucullo, a requisire le navi ovunque potesse trovarle, per contrastare l'immensa flotta di Mitridate, che secondo Appiano di Alessandria disponeva:
Durante la prima guerra mitridatica il comandante romano, Quinto Bruzzio Sura, il quale si era prima diretto contro Metrofane con un piccolo esercito (tanto che con lo stesso ebbe uno scontro navale, in cui riuscì ad affondare una grossa nave ed una hemiolia), continuò la sua navigazione facendo irruzione nel porto dell'isola di Sciato, covo di pirati, dove crocifisse gli schiavi e tagliò le mani dei liberti che là si erano rifugiati (87 a.C.). Negli anni successivi (86-85 a.C.), Lucio Licinio Lucullo fu inviato a raccogliere una flotta composta da navi provenienti da Cipro, Fenicia, Rodi e Panfilia, rischiando più volte di essere catturato da parte dei pirati, sebbene avesse devastato gran parte delle loro coste.
Tito Livio aggiunge che, dopo le due devastanti sconfitte subite dalle armate di Mitridate da parte di Silla, prima a Cheronea e poi a Orcomeno (nell'86 a.C.), il generale Archelao preferì consegnarsi al proconsole romano con l'intera flotta regia, mentre Mitridate puniva le città che gli si erano ribellate dopo la sconfitta di Orcomeno.Subito dopo la fine della guerra, fu istituita una forza permanente di circa 100 navi per il pattugliamento del Mar Egeo, a carico degli stati marittimi alleati di Roma. Anche se essa si rivelò sufficiente per tenere sotto controllo Mitridate, risultò del tutto insufficiente contro i pirati, il cui potere era cresciuto nel tempo enormemente. La provincia d'Asia, al termine della prima guerra mitridatica, versava in condizioni di grande miseria. Vi è da aggiungere che il conflitto aveva portato tali territori a subire continui assalti da parte di numerose bande di pirati, le quali assomigliavano più a flotte regolari che a bande di briganti. Mitridate VI, infatti, le aveva allestite nel momento in cui egli stava devastando tutte le coste romane, pensando che non avrebbe potuto tenere a lungo quelle regioni. Il numero dei pirati era quindi notevolmente aumentato, e ciò aveva portato a continui attacchi di porti, fortezze e città. Erano riusciti a catturare le città di Iassus, Samo, Clazomene ed anche Samotracia, nei pressi della quale lo stesso Silla si trovava in quel momento, e si diceva che essi fossero riusciti a derubare il tempio che sorgeva in quel luogo, degli ornamenti del valore di 1 000 talenti. Plutarco aggiunge che le navi dei pirati avevano superato certamente le 1 000 unità e le città catturate da loro erano almeno 400, avendo attaccato e saccheggiato luoghi mai violati come i santuari di Claros, Didyma, Samotracia; il tempio di Ctonia Terra a Hermione e di Asclepio ad Epidauro; quelli di Poseidone a Isthmus, Taenarum e Calauria; quelli di Apollo ad Azio e Leucade; quelli di Hera a Samo, Argo e Lacinium.Tra il 78 a.C. ed il 75 a.C. operò quale proconsole di Cilicia Publio Servilio Vatia, il quale ottenne numerosi successi sui pirati (dotati di leggere e veloci navi da guerra), costringendoli a rifugiarsi nell'entroterra isaurco. Vatia, che era un comandante energico e risoluto, prese quasi subito la città di Olympus in Licia, ai piedi dell'omonimo monte, strappandola al capo dei pirati, Zeniceto, morto per difenderla. Iniziò poi la sua marcia attraverso la Pamphilia, dove prese Phaselis, ed entrò in Cilicia, dove conquistò la fortezza costiera di Corico (Corycus). Avendo strappato ai ribelli tutte le città sul mare, fece attraversare il Tauro per la prima volta alle armi romane e diresse verso l'interno, intenzionato a prendere la capitale degli Isauri, Isaura, cosa che ottenne facendo deviare il corso di un fiume e prendendo la città per sete. Per la sua brillante condotta, fu acclamato imperator dalle truppe e ricevette l'agnomen Isaurico. Tornato a Roma, nel 74 a.C. celebrò il trionfo. Sembra, infine, che a queste campagne avesse preso parte anche il giovane Gaio Giulio Cesare in qualità di tribuno militare. Poco dopo, nuove incursioni piratiche presero d'assalto la città di Brindisi, le coste dell'Etruria, inoltre portarono al sequestro di alcune donne di nobili famiglie romane e di addirittura un paio di pretori.
Nel 74 a.C. fu la volta di Marco Antonio Cretico, padre di Marco Antonio, il quale condusse una nuova spedizione nei mari attorno a Creta, che si concluse con una sconfitta. Una nuova campagna militare condotta da Quinto Cecilio Metello Cretico ed appoggiata dalle città di Gortina e di Polyrrhenion portò alla conquista graduale dei principali centri della resistenza antiromana (Cydonia, Cnosso, Eleutera, Lappa, Lytto e Hierapytna), malgrado il contrasto sorto tra Quinto Metello e il legato inviato nell'isola da Pompeo, Lucio Ottavio, che in forza della legge Gabinia (lex Gabinia) aveva ottenuto il comando straordinario per la lotta contro i pirati. In seguito alla conquista dell'isola, Quinto Cecilio Metello assunse il cognome di "Cretico". Allo stesso periodo di guerra risale un curioso episodio del giovane Gaio Giulio Cesare che, nel 74 a.C., durante il viaggio verso Rodi, meta di pellegrinaggio per i giovani romani delle classi più elevate desiderosi di apprendere la cultura e la filosofia greca, fu rapito dai pirati e portato sull'isola di Farmacussa, una delle Sporadi meridionali a sud di Mileto. Quando i rapitori gli chiesero di pagare venti talenti perché venisse liberato, Cesare rispose che ne avrebbe consegnati cinquanta e mandò i suoi compagni a Mileto perché ottenessero la somma di denaro con cui pagare il riscatto, mentre lui sarebbe rimasto a Farmacussa con due schiavi ed il medico personale. Durante la permanenza sull'isola, che si protrasse per trentotto giorni, Cesare compose numerose poesie e le sottopose poi al giudizio dei suoi carcerieri; più in generale, mantenne un comportamento piuttosto particolare con i pirati, trattandoli sempre come se fosse lui ad avere in mano le loro vite e promettendo più volte che una volta tornato libero li avrebbe fatti uccidere tutti. Quando i suoi compagni ritornarono, portando con sé il denaro che le città avevano offerto loro per pagare il riscatto, Cesare si rifugiò nella provincia d'Asia, governata dal propretore Marco Iunco. Giunto a Mileto, Cesare armò delle navi e tornò in tutta fretta a Farmacussa, dove catturò senza difficoltà i pirati; poi si recò con i prigionieri al seguito in Bitinia, dove Iunco stava sovrintendendo all'attuazione delle volontà espresse da Nicomede IV nel suo testamento. Qui chiese al propretore di provvedere alla punizione dei pirati, ma questi si rifiutò, tentando invece di impadronirsi del denaro sottratto ai pirati stessi e decidendo poi di rivendere i prigionieri. Cesare, allora, prima che Iunco potesse mettere in atto i suoi progetti, si rimise in mare lasciando la Bitinia e procedette egli stesso all'esecuzione dei prigionieri: li fece crocifiggere dopo averli strangolati, in modo da evitare loro una lunga ed atroce agonia. In questo modo, secondo le fonti filocesariane, egli non fece altro che adempiere a ciò che aveva promesso ai pirati durante la prigionia, e poté anzi restituire i soldi che i suoi compagni avevano dovuto richiedere per il riscatto.Frattanto scoppiò la terza guerra mitridatica, la più lunga delle tre (dal 75 al 63 a.C.), ma che fu anche quella risolutiva, che vide coinvolti dalla parte romana generali come Lucio Licinio Lucullo, che aveva prestato servizio come prefetto della flotta sotto Lucio Cornelio Silla durante la prima fase della guerra, e Gneo Pompeo Magno; dall'altra ancora Mitridate VI ed il genero Tigrane II d'Armenia. Le operazioni militari cominciarono nella primavera del 74 a.C., quando Mitridate si affrettò a marciare contro la Paflagonia e la Bitinia (da poco lasciata in eredità ai Romani, in seguito alla morte del suo re, Nicomede IV) con i suoi generali. Egli accusava i Romani della loro avidità di potere e lussuria "al punto da aver schiavizzato l'Italia e Roma stessa" e del mancato rispetto del trattato (siglato dopo la fine della prima guerra mitridatica) ed ancora in corso, affermando che le reali intenzioni dei Romani non erano state quelle di firmarlo onestamente, poiché stavano già pensando a come poterlo violare. L'allora governatore provinciale, Marco Aurelio Cotta, fuggì a Calcedonia. E così la Bitinia tornò nuovamente sotto il dominio di Mitridate. E mentre questi assediava Calcedonia via mare (dopo aver ricostituito una grande flotta) e via terra, i Romani scelsero come generale, per questa nuova fase della guerra contro il re del Ponto, il console Lucio Licinio Lucullo. Gli anni che seguirono videro ancora una volta i Romani prevalere e raccogliere una nuova flotta dalla provincia asiatica (72 a.C.), per poi distribuirla tra i legati di essa.
Nel 70 a.C. il pretore Cecilio Metello combatté con successo i pirati che infestavano i mari della Sicilia e della Campania, i quali si erano spinti a saccheggiare Gaeta e Ostia (nel 69-68 a.C.) e rapito a Miseno la figlia di Marco Antonio Oratore. Intanto Lucullo otteneva significativi successi sia contro Mitridate sia contro il regno d'Armenia di Tigrane II, a Tigranocerta (69 a.C.), Artaxata, Nisibis e Comana Pontica (68 a.C.).
Mentre Lucullo era ancora impegnato con i due sovrani orientali, Gneo Pompeo Magno riuscì a ripulire l'intero bacino del Mediterraneo dai pirati, strappando loro l'isola di Creta, le coste della Licia, della Panfilia e della Cilicia, dimostrando straordinaria disciplina ed abilità organizzativa (nel 67 a.C.). L'incarico affidato a Pompeo fu inizialmente circondato da polemiche. La fazione conservatrice del Senato era sospettosa sulle sue intenzioni ed impaurita dal suo potere. Gli ottimati provarono con ogni mezzo ad evitarla. Significativamente, Cesare faceva parte di quella manciata di senatori che sostennero il comando di Pompeo fin dall'inizio. La nomina allora fu avanzata dal tribuno della plebe Aulo Gabinio, che propose la Lex Gabinia, la quale assegnava a Pompeo il comando della guerra contro i pirati del Mediterraneo per tre anni, con un ampio potere che gli assicurava il controllo assoluto sul mare ed anche sulle coste per 400 stadi all'interno (70 km circa), ponendolo al di sopra di ogni capo militare in oriente. Oltre a ciò, gli si dava il potere di scegliere 15 legati dal Senato, da distribuire nelle principali zone di mare, di prendere il denaro che desiderava dal Tesoro pubblico e dagli esattori delle tasse.L'esercito che Gneo Pompeo Magno avrebbe potuto mettere insieme e distribuire in tutto il Mediterraneo, secondo le disposizioni del Senato, doveva inizialmente contare su 500 navi, 120 000 armati (pari a circa 30 legioni) e 5 000 cavalieri, sottoposti al comando di 24 pretori e 2 questori, ed una cifra complessiva di 1 000 talenti attici. Sappiamo da Floro che Pompeo chiese aiuto anche alla flotta dei Rodii. In realtà, gli effettivi non contarono più di 270 navi (tra cui anche delle hemioliae), 4 000 cavalieri e  armati, sottoposti al comando di 14 legati (secondo Floro) o 25 (secondo Appiano di Alessandria) qui di seguito elencati:
Gneo Cornelio Lentulo Clodiano nell'alto Adriatico, alle cui dipendenze potrebbero essere stati posti i giovani figli di Pompeo (Gneo e Sesto) e non, come vorrebbe Floro, questi ultimi posti a guardia del mare egizio;
Attilio nel golfo ligure (secondo Floro) o il mare di Sardegna-Corsica (secondo Appiano);
Publio Pisone sul Ponto Eusino nei mari di Tracia e Bitinia, a nord della Propontide;
Metello sopra l'Egeo orientale, la Ionia meridionale, la Licia, il Panfilio, Cipro e la Fenicia;
Porcio Catone doveva chiudere i passaggi della Propontide.La Cilicia vera e propria (Trachea e Pedias), che era stata covo di pirati per oltre quarant'anni, fu così definitivamente sottomessa. In seguito a questi eventi la città di Tarso divenne la capitale dell'intera provincia romana. Furono poi fondate ben 39 nuove città. La rapidità della campagna indicò che Pompeo aveva avuto talento, come generale, anche in mare, con forti capacità logistiche.Egli fu, infine, incaricato di condurre una nuova guerra in Oriente contro Mitridate VI (nel 66 a.C.), grazie alla lex Manilia, proposta dal tribuno della plebe Gaio Manilio, ed appoggiata politicamente da Cesare e Cicerone. Questo comando gli affidava la riorganizzazione dell'intero bacino del Mediterraneo orientale, con un potere illimitato mai prima di allora conferito a nessuno, ed attribuendogli tutte le forze militari al di là dei confini dell'Italia romana. Al termine di questa nuova impresa della flotta romana, la nuova politica impose una riduzione degli effettivi, dal momento che la minaccia piratica era cessata, tanto più che non c'era nell'ambito dell'intero bacino del Mediterraneo nessuna potenza che potesse più impensierire la Repubblica.
Nel 56 a.C., per la prima volta, una flotta romana si scontrò in battaglia al di fuori del Mediterraneo. Si trattava di uno scontro con il popolo celtico dei Veneti, che si erano ribellati al proconsole romano Gaio Giulio Cesare durante la conquista della Gallia. Contro i Veneti, i Romani si trovarono in svantaggio, poiché non conoscevano le coste oceaniche della Gallia, ed erano inesperti nei combattimenti in mare aperto anche a causa della maree e delle correnti. Cesare descrive così la flotta veneta, composta da ben 220 imbarcazioni:
Inoltre, Cesare non poteva attaccare le città dei Veneti perché esse erano protette dalla bassa e alta marea. Decise così di affidarsi ad uno scontro navale e affidò la flotta a Decimo Bruto. Dopo un lungo combattimento, la vittoria arrise ai Romani, grazie all'uso di lunghe pertiche, con le quali i soldati romani tagliarono le corde che sostenevano le vele delle navi nemiche, immobilizzandole. Ecco come descrive lo scontro Cesare nel De bello Gallico:
Alla fine del combattimento, i Veneti tentarono la fuga, ma una bonaccia improvvisa li immobilizzò. Con questa vittoria, Cesare riuscì ad ottenere la resa delle città venete. Le navi poi furono utilizzate per le successive spedizioni in Britannia degli anni 55 e 54 a.C..
Nella tarda estate del 55 a.C., Cesare decise di salpare per la Britannia. Il proconsole romano aveva scopi più che altro economici. E se Cesare non riuscì a ottenere alcuna informazione utile sull'isola, sui suoi abitanti e su dove sbarcare le truppe, raccolse comunque un flotta a Portus Itius (oggi Boulogne), composta da 80 navi, e vi trasportò due delle sue legioni (VII e X legione) e un non ben precisato numero di navi da guerra, mentre da un altro porto dovevano salpare 18 navi con la cavalleria.Dopo molte difficoltà e duri combattimenti contro le forze britanniche radunatesi per opporsi ai romani, gli invasori riuscirono a sbarcare nel Kent, anche se le navi con la cavalleria e le provviste erano state bloccate e costrette a tornare in Gallia da una tempesta. L'armata di Cesare, dopo aver sconfitto i Britanni, si ritirò. In breve, dunque, questa prima campagna militare in Britannia fu un insuccesso.
La seconda invasione fu lanciata l'anno successivo, quella volta con una forza militare ben più consistente: 5 legioni e 2 000 cavalieri a bordo di oltre 800 navi. Dopo un nuovo sbarco, la campagna nell'interno portò ad una prima vittoria romana sui Britanni, ma, mentre Cesare aveva inviato fanti e cavalieri ad inseguire i fuggiaschi nemici, arrivarono presso il campo del generale romano alcuni cavalieri inviati da Quinto Atrio per informarlo che nella precedente notte una grande tempesta aveva danneggiato quasi tutte le navi. Cesare, richiamate le legioni e la cavalleria, tornò presso la flotta per constatarne i danni, disporre la riparazione degli scafi meno danneggiati e trarla tutta in secca, costruendo attorno ad essa un vallo che la proteggesse fino al suo ritorno. Al termine di nuove operazioni militari vittoriose, i Britanni furono costretti ad accettare la sottomissione romana, a pagare un tributo annuale ed a consegnare i primi ostaggi. Ricevutili, Cesare fece ritorno al campo navale e, trovate le navi ormai riparate, fece ritorno in Gallia, dove, una volta assistito all'assemblea dei Galli a Samarobriva (forse l'odierna Amiens), mandò le legioni nei quartieri d'inverno.
L'ultima grande campagna militare della marina militare romana avvenne durante l'ultima guerra civile repubblicana. In Oriente, la fazione repubblicana stabilì rapidamente il controllo su tutti i mari e Rodi, l'ultimo potere marittimo indipendente nel Mar Egeo, fu sottomessa da Gaio Cassio Longino nel 43 a.C., dopo che la sua flotta fu sconfitta presso l'isola di Kos. In Occidente, invece, contro il secondo triumvirato, fu imposto dal Senato romano il figlio di Gneo Pompeo Magno, Sesto Pompeo (nel 43 a.C.), al quale fu affidato il comando della flotta tirrenica, che riunì a Massilia. Dopo la sua proscrizione, per effetto della lex Pedia, Sesto si diresse in Sicilia, conquistando l'isola all'inizio del 42 a.C.. Poi, forte della sua flotta, interruppe i rifornimenti per l'Italia.Dopo aver sconfitto Bruto e Cassio a Filippi (42 a.C.), i triumviri spostarono la loro attenzione sulla Sicilia e su Sesto. Ma Sesto si era preparato a resistere, avendo occupato la Sicilia. Durante gli anni successivi, la forza delle armi non bastò a nessuna delle due parti in lotta per giungere ad una vittoria conclusiva. Nel 39 a.C., Sesto e i triumviri conclusero la pace a Miseno. Il motivo di questo trattato va ricercato nella campagna militare che Antonio intendeva scatenare contro l'impero dei Parti, per la quale erano necessarie quante più legioni possibili. Era quindi utile fissare un armistizio sul fronte siciliano.
La pace non durò però a lungo. Ottaviano provò di nuovo a conquistare la Sicilia, ma fu sconfitto nella battaglia navale dello stretto di Messina (38 a.C.) e di nuovo nell'agosto del 36 a.C.. Ma egli aveva al suo fianco Marco Vipsanio Agrippa, un generale di grande talento. Vennero allora costruite navi a Ravenna ed Ostia e arruolate nuove milizie nella flotta e 20 000 rematori tra gli schiavi. Soltanto un mese dopo, Agrippa distrusse la flotta di Sesto nella battaglia di Nauloco. Sesto fuggì in Oriente, ma fu catturato a Mileto nel 35 a.C. e giustiziato senza processo (un atto illegale giacché Sesto era cittadino romano) per ordine di Marco Tizio, un subordinato di Antonio: aveva poco più di trent'anni. La sua morte violenta fu una delle accuse usate da Ottaviano contro Antonio alcuni anni dopo, quando la situazione tra i due precipitò definitivamente.
Negli anni che seguirono alla battaglia di Filippi, l'interesse di Antonio si era infatti rivolto all'Oriente, con l'intento di portare avanti quella campagna militare contro i parti precedentemente progettata da Cesare. Intanto Antonio era entrato in stretti rapporti con la regina egiziana Cleopatra, con la quale ebbe una relazione amorosa. Dopo alcuni illusori successi iniziali contro i Parti, Antonio dovette ritirarsi senza gloria. Tentò poi una seconda spedizione nel 34 a.C., anche questa con risultati molto limitati.
Nel frattempo Antonio aveva ripudiato Ottavia, sorella di Ottaviano, e aveva riallacciato la sua relazione con Cleopatra. Nel 34 a.C., ad Alessandria d'Egitto, Antonio proclamò pubblicamente che Cesarione (il figlio che Cleopatra aveva avuto da Cesare) era il legittimo erede di Cesare e gli diede il titolo di "re dei re" (Cleopatra "regina dei re"). Madre e figlio poterono esercitare il potere su Egitto e Cipro, mentre i tre figli che Antonio aveva avuto da Cleopatra avrebbero regnato su diverse zone dell'Oriente. Tutto ciò scatenò l'indignazione generale dei romani. Cavalcando questa situazione, Ottaviano riuscì a screditare definitivamente Antonio, ottenendo il consolato per l'anno 31 a.C. e la dichiarazione di guerra contro Cleopatra, che intanto si era spostata in Grecia col suo esercito e con Antonio. Contro quest'ultimo Roma non prese provvedimenti in maniera esplicita, ma ormai era considerato un mercenario al soldo della regina straniera. Lo scontro finale avvenne il 2 settembre del 31 a.C. nella baia di Azio, dove Antonio era riuscito a raccogliere 500 navi e Ottaviano 400. La battaglia che ne seguì decretò la definitiva sconfitta e fuga di Cleopatra e Antonio in Egitto, dove Ottaviano li raggiunse nel 30 a.C., deciso a chiudere la partita. Sia Antonio sia Cleopatra si suicidarono. Ottaviano divenne così il signore indiscusso di Roma. Tre anni dopo, con l'assunzione del titolo di princeps, Ottaviano avrebbe posto definitivamente fine al regime repubblicano, dando così inizio all'età imperiale, che in questa prima fase è conosciuta col nome di "principato". Da qui la sua riforma militare di esercito e flotta.
Dopo Azio, Augusto, ritenendo ormai superato il sistema di Caio Mario, decise di compiere una radicale riforma militare, grazie anche alle indicazioni che Gaio Giulio Cesare era riuscito a dare prima di morire nel 44 a.C., introducendo uno spirito altamente professionale in un esercito composto ora da volontari professionisti, disposti a servire in modo permanente prima per sedici e poi per vent'anni, dipendenti dal loro Imperatore. Inoltre, era necessario trovare quelle risorse finanziarie che ne permettessero l'auto-finanziamento. Per questi motivi, nel 6, fu creato un tesoro particolare: l'aerarium militare.Anche la flotta fu riorganizzata (tra il 27 ed il 23 a.C.) con marinai che rimanessero in servizio in modo permanente per almeno 26 anni, grazie al valido collaboratore di Augusto, Marco Vipsanio Agrippa. Inizialmente fu dislocata in Gallia Narbonense a Forum Iulii, in seguito fu sciolta (durante la dinastia giulio-claudia, lasciando così solo due flotte Praetoriae: le due basi principali e permanenti erano a Miseno (Classis Misenensis con 50 navi e 10 000 marinai classiarii, che Vegezio ipotizza pari ad una legione), per la difesa del Mediterraneo occidentale, e Ravenna (Classis Ravennatis) per la difesa di quello orientale; ognuna delle due "squadre navali" era poi sottoposta ad un prefetto, dove il praefectus classis Misenis risultava più alto in grado del praefectus classis Ravennatis.
A queste si affiancavano tutta una serie di flotte provinciali a supporto delle armate di terra, sia di mare, come in Egitto (Classis Alexandrina), sia lungo i maggiori fiumi come il Reno (Classis Germanica) ed il Danubio-Sava-Drava (Classis Pannonica).
La flotta veniva così utilizzata per proteggere i mari dagli attacchi dei pirati, mentre truppe e salmerie potevano essere trasportate rapidamente senza pericolo. Mentre, durante la guerra civile, sia Sesto Pompeo, sia Ottaviano avevano reclutato tra gli equipaggi soprattutto schiavi, con la nuova riorganizzazione gli equipaggi furono composti per lo più da provinciali di nascita libera, nonostante inizialmente fossero ammessi anche liberti e ancora schiavi.
Negli anni 25-24 a.C. il nuovo prefetto d'Egitto, Elio Gallo esplorò l'Arabia Felix fino alla città di Mariaba (l'attuale Ma'rib nello Yemen). Il viaggio si rivelò però pieno di insidie per il mancato aiuto di Silleo, posto a capo degli alleati Nabatei, alleati dei Romani. Si racconta che quest'ultimo, non fornendo adeguate informazioni sui territori esplorati e sulle strade da percorrere, costrinse i Romani a soffrire oltremodo fame, sete, stanchezza e numerose malattie. Gallo commise, inoltre, un primo errore, preferendo costruire grandi navi da guerra (navis longae) sebbene non fosse in corso alcuna guerra navale, tanto più che gli Arabi risultavano per nulla predisposti sia agli scontri terrestri sia a quelli marittimi. Erano piuttosto degli abili commercianti. Gallo non se ne curò e fece costruire inutilmente ai suoi uomini ben 80 imbarcazioni, tra biremi e triremi, oltre ad alcune navi più leggere, nei pressi di Cleopatris, località situata vicino al vecchio canale che collega il mar Rosso al Nilo. Quando si rese conto dell'errore, ordinò la costruzione di altre 130 navi da carico, con le quali salpò accompagnato da circa 10 000 fanti della guarnigione romana d'Egitto, oltre a truppe alleate, tra cui 500 ebrei (inviati dal re Erode) e 1 000 Nabatei (inviati dal re Obodas II). Dopo una navigazione durata 14 giorni, giunse sulle coste arabe, nel porto commerciale di Leukè Kome (Haura) nella terra dei Nabatei, avendo perduto molte delle sue imbarcazioni insieme al loro equipaggio, non tanto per colpa di una flotta nemica incontrata lungo il tragitto quanto a causa della navigazione difficile. La cattiva traversata fu dovuta principalmente ai pessimi consigli di Silleo, il quale aveva ingannato Gallo, sostenendo non vi fosse altro modo per un esercito di raggiungere l'Arabia, se non per via marittima, nascondendo di fatto le vie carovaniere che conducevano dall'Egitto a Petra in tutta sicurezza e facilità. Silleo, infatti, aveva deciso di esplorare il paese insieme ai Romani, lasciando che fossero questi ultimi a distruggere per lui città e popolazioni nemiche, per poi affermarsi come unico dominatore sulle nuove genti, togliendo di mezzo i Romani stessi, ormai provati da fame, fatica e malattie per il lungo viaggio. Gallo, in seguito ai primi disagi della traversata, fu costretto a rimanere per diversi mesi a Leukè Kome, con l'esercito debilitato dallo scorbuto e da una forma di malattia che provocava la paralisi di bocca e gambe, disturbi tipici di questa regione, dovuti alle caratteristiche delle sue acque malsane ed erbe. Strabone racconta che il governatore romano rimase per l'intera estate ed inverno del 25 a.C. in questa località, in attesa di recuperare i malati. La successiva marcia durò sei mesi, portando le truppe romane fino a Mariaba (Ma'rib), ormai completamente stremate. L'assedio che ne seguì durò però solo sei giorni, poiché Gallo, per mancanza d'acqua, fu costretto a fermarsi a soli due giorni di marcia dal paese che produceva spezie, deciso a riportare la sua armata, ampiamente decimata, in Egitto. Raggiunse in soli sessanta giorni il villaggio di Egra (o Egracômé) sulla costa, contro i sei mesi dell'andata. Là predispose una nuova flotta e attraversò il Mar Rosso, portandosi prima a Myoshormos dopo undici giorni di navigazione e poi a Coptos (attuale Qift), fino a raggiungere Alessandria d'Egitto. Il complotto di Silleo apparve allora evidente, tanto che quest'ultimo fu processato e decapitato. Terminava così l'avventura romana nella penisola arabica, dopo aver raggiunto lo Yemen. Di questa campagna militare ne parlò lo stesso Augusto nelle sue Res Gestae, omettendo però l'esito finale disastroso della spedizione:
Occupazione di Rezia e Germania: flotte sul lago di Costanza ed il mare del Nord
Nel 15 a.C., il futuro imperatore Tiberio, insieme al fratello Druso, condusse una campagna contro le popolazioni di Reti, stanziate tra il Norico e la Gallia, e di Vindelici. Druso aveva già in precedenza cacciato dal territorio italico i Reti, resisi colpevoli di numerose scorrerie, ma Augusto decise di inviare anche Tiberio affinché la situazione potesse essere risolta definitivamente. I due, nel tentativo di accerchiare il nemico attaccandolo su due fronti senza lasciargli vie di fuga, progettarono una grande operazione "a tenaglia" che misero in pratica anche grazie all'aiuto dei loro luogotenenti: Tiberio mosse dall'Elvezia, mentre il fratello minore da Aquileia e, raggiunta Tridentum, divise l'esercito in due colonne. Una prima colonna percorse la valle dell'Adige e dell'Isarco (alla cui confluenza costruì il Pons Drusi, presso l'attuale Bolzano), risalendo fino all'Inn; la seconda percorse quella che sarebbe diventata, sotto l'imperatore Claudio, la via Claudia Augusta (tracciata pertanto dal padre Druso) e che, attraverso la val Venosta ed il passo di Resia, raggiungeva anch'essa il fiume Inn. Tiberio, che avanzava da ovest, sconfisse i Vindelici nei pressi di Basilea e del lago di Costanza in una battaglia navale; in quel luogo i due eserciti poterono riunirsi e prepararsi a invadere la Vindelicia. Druso, nel frattempo, aveva sconfitto e sottomesso i popoli dei Breuni e dei Genauni. L'azione congiunta permise ai due fratelli di avanzare fino alle sorgenti del Danubio, dove ottennero l'ultima e definitiva vittoria sui Vindelici. Questi successi permisero ad Augusto di sottomettere le popolazioni dell'arco alpino fino al Danubio, e gli valsero una nuova acclamazione imperatoria, mentre Druso, figliastro prediletto di Augusto, per questa ed altre vittorie poté più tardi ottenere il trionfo. Su una montagna vicino a Monaco, presso l'attuale La Turbie, venne eretto un trofeo delle Alpi.
Nel corso della prima campagna in Germania del 12 a.C., Druso per prima cosa respinse un'invasione dei Sigambri e dei loro alleati Tencteri e Usipeti. Penetrò all'interno del territorio germano, passando per l'isola dei Batavi (probabili alleati di Roma) e devastò le terre di Usipeti e Sigambri. Dopo aver disceso con una flotta il Reno in direzione del Mare del Nord (grazie anche alla costruzione di un canale artificiale, la fossa Drusi), rese alleati i Frisi e penetrò nel territorio dei Cauci fin oltre l'Amisia (l'attuale Ems, dove potrebbe aver costituito un punto di attracco):
Sappiamo che negli anni 10 e 9 a.C. Druso maggiore, operando dalla fortezza legionaria Mogontiacum, sconfisse prima i Mattiaci, poi i Catti ed i Marcomanni, devastando le loro terre, costruendovi alcune fortezze, tra cui quella di Rödgen, e ponendo anche una flotta a difesa di quel tratto di fiume Reno (Classis Germanica).Quindici anni più tardi, il fratello Tiberio invase nuovamente la Germania (nel 4 e 5), operando al di là del fiume Weser, in un'azione congiunta tra l'esercito terrestre e la flotta. Questa riuscì a risalire l'Elba, sottomettendo tutte le popolazioni ad occidente di esso (dai Cauci, ai feroci Longobardi, fino agli Ermunduri), e costringendo quelle ad oriente a diventarne clienti (Semnoni, Cimbri e Charidi). Ecco come lo racconta Velleio Patercolo e le stesse Res Gestae Divi Augusti:
Occupata l'intera Germania settentrionale e centrale fino all'Elba, mancava soltanto la parte meridionale, ovvero la Boemia, per completare l'opera di conquista dell'intera area germanica. Era necessario, pertanto, annettere anche il potente regno dei Marcomanni di Maroboduo. Tiberio aveva progettato tutto e nel 6 cominciò quella campagna, che si riteneva sarebbe stata l'ultima. Procedette, così, con 4-5 legioni dal fronte sud-orientale (da Carnuntum sul Danubio), dovendo attraversare la Moravia, "accompagnato" dalla flotta (come risulterebbe da alcuni reperti rinvenuti presso l'accampamento legionario a Mušov, che si trovava sul fiume della Slovacchia, il Morava), e poi nel cuore della Boemia, il centro del potere di Maroboduo. Cinque giorni prima di riunirsi, gli eserciti furono fermati dallo scoppio della rivolta in Pannonia e Dalmazia.Dopo la disfatta di Teutoburgo (del 9 d.C.), che aveva provocato grande angoscia in Roma e in cui tre delle migliori legioni latine erano state completamente distrutte, si rendeva necessaria una reazione militare immediata e decisa da parte dell'impero romano. Non si doveva permettere al nemico germanico di prendere coraggio e di invadere i territori della Gallia e forse dell'Italia stessa, mettendo a rischio non solo una provincia ma la stessa salvezza di Roma. Augusto inviò subito Tiberio lungo il fronte renano. Egli, passato il Reno (probabilmente solo fino al fiume Weser), condusse tre lunghe campagne in territorio germanico (dal 10 al 12) anche via mare (i Frisi rimasero infatti fedeli ai Romani fino al 28), accompagnato dal figlio adottivo Germanico.
Vi fu un ultimo tentativo pochi anni più tardi da parte del figlio di Druso, Germanico appunto, per vendicare l'onore di Roma. In esso ancora una volta la flotta giocò un importante ruolo di appoggio alle legioni (negli anni 14-16). Nel 15 Germanico affidò a Publio Vitellio le legioni II Augusta e XIV Gemina con l'incarico di riportarle nei quartieri invernali via terra, per alleggerire la flotta e permetterle di navigare lungo le coste poco profonde del Mare del Nord, evitando così di arenarsi a causa del riflusso della marea. Vitellio non ebbe difficoltà nel primo tratto, su terreno asciutto o appena toccato dalla marea ma più avanti, sotto le raffiche del vento e delle maree dell'equinozio, per le quali l'Oceano s'ingrossa con grande rapidità, la colonna venne travolta. Le onde provocarono un grande disastro, trascinando tra i flutti animali, salmerie ed uomini. Alla fine Vitellio riuscì a portare la colonna di soldati, ormai allo sbando, su una leggera altura salvandone molti. La mattina del giorno seguente la marea si era ritirata, ed i superstiti poterono ricongiungersi a Germanico ed alla sua flotta, imbarcandosi anch'essi e facendo ritorno ai quartieri d'inverno. L'anno successivo (16), Germanico delegò i suoi legati, Silio, Anteio e Cecina di occuparsi della costruzione di una flotta composta da circa 1 000 navi, subito messe in cantiere. Ne furono costruite alcune strette a poppa ed a prua ma larghe ai fianchi, per reggere meglio le onde dell'Oceano; altre con la chiglia piatta, per fare in modo che l'arenarsi non procurasse danni. La maggior parte delle navi aveva timoni alle due estremità, in modo che potessero approdare da prua o da poppa indifferentemente; molte erano fornite di ponte per poter trasportare macchine da guerra, cavalli e carriaggi; e tutte predisposte all'uso della vela e dei remi. Il luogo in cui fu deciso di concentrarle fu l'isola dei Batavi, per i facili approdi e per il fatto che era adatta all'imbarco delle truppe e alla destinazione finale. La Classis Germanica era ormai pronta e Germanico, una volta distribuiti i viveri, le legioni e gli ausiliari sulle navi, entrò nel canale scavato dal padre, percorse i laghi ed un tratto del Mare del Nord, raggiungendo senza intoppi la foce del fiume Amisia (probabilmente in località Bentumersiel). Lasciando la flotta sulla riva sinistra dell'Amisia commise un primo errore, poiché se avesse marciato sulla riva opposta avrebbe evitato di dover costruire un ponte più oltre per far passare le truppe, opera che richiese alcuni giorni di lavoro.
Alla fine della campagna del 16, quando l'estate stava ormai volgendo al termine, Germanico decise di rimandare alcune legioni nei loro alloggiamenti invernali via terra, mentre la maggior parte fu condotta al fiume Amisia presso le navi ivi attraccate, per intraprendere il viaggio di ritorno. La sfortuna volle che una terribile tempesta si abbattesse sulla flotta romana, disperdendo alcune sue unità fino alle vicine isole di fronte alla costa. Molte navi, per evitare di arenarsi o di affondare, furono costrette a buttare a mare cavalli, muli, salmerie, perfino armi, per alleggerire le carene che imbarcavano acqua dai fianchi, mentre onde enormi si riversavano loro addosso dall'alto. La stessa trireme di Germanico, colto da sconforto, approdò nella terra dei Cauci:
Una volta terminata la tempesta, nonostante alcune fossero andate a picco, la maggior parte delle navi tornò, pur se semidistrutta, con pochi remi e con brandelli al posto delle vele, mentre altre dovettero essere trainate da quelle meno danneggiate. Alcune furono mandate in perlustrazione sulle isole, dove recuperarono numerosi dispersi. Altri, riscattati dalle popolazioni dell'interno, furono restituiti dagli Angrivari (passati da poco dalla parte dei Romani). Altri ancora si videro trascinati fino in Britannia, ma restituiti dai capi locali.
Tiberio, visto anche quanto era capitato alla flotta, preferì rinunciare a nuovi piani di occupazione territoriale. Del resto il nipote, Germanico, non aveva raggiunto gli obiettivi militari auspicati, non essendo riuscito a battere in maniera risolutiva Arminio e la coalizione germanica da lui guidata. Ma soprattutto la Germania, terra selvaggia e primitiva, era un territorio inospitale, ricoperto da paludi e foreste, con limitate risorse naturali allora note e, quindi, non particolarmente appetibile da un punto di vista economico. Tiberio preferì, pertanto, abbandonare i territori della Germania, lasciando che fossero le sue stesse popolazioni a combattere l'una contro l'altra. Era deciso ad evitare nuovi disastri militari da parte dei suoi generali, come in precedenza era accaduto a Varo, oltre a dover impiegare ingenti ed inutili risorse militari ed economiche, per l'occupazione di territori tanto vasti ed inospitali.
Nell'anno 28 è segnalata una rivolta tra i Frisi (tributari dei Romani fin dalla prima campagna del 12 a.C. di Druso), soffocata nel sangue dalle truppe romane accorse dalla vicina provincia della Germania inferiore. Anche in quell'occasione fu coinvolta la flotta. Si racconta che, vent'anni più tardi (nel 47), una rivolta tra la popolazione germanica dei Cauci, che aveva portato ad attività di pirateria marittima lungo le coste della Gallia settentrionale, diede il via ad una rapida campagna militare, da parte di Gneo Domizio Corbulone, il quale sottomise tale popolo grazie anche all'aiuto della flotta.
La conquista della Britannia (dal 43 all'84) vide l'armata romana salpare da Boulogne e sbarcare a Rutupiae (sulla costa orientale del Kent). Alcuni storici come John Manley pensano che l'esercito romano sia salpato da Boulogne per approdare nei pressi di Noviomago (Chichester) o di Southampton, nell'ex regno di Verica. Per altri, invece, sarebbe salpato dalla foce del Reno e avrebbe navigato fino a Richborough. La resistenza britannica fu guidata da Togodumno e Carataco, figli del re catuvellauno Cunobelino. Un consistente esercito britannico diede battaglia vicino a Rochester, sul fiume Medway. La battaglia infuriò per due giorni e, visto il ruolo decisivo da lui svolto, Osidio Geta fu insignito degli ornamenta triumphalia. I Britanni furono incalzati oltre il Tamigi dai Romani, che inflissero loro gravi perdite. Togodumno morì poco dopo. In breve i Romani dilagarono e conquistarono il sud-est dell'isola, ponendo la capitale a Camulodunum. Claudio tornò a Roma per celebrare la vittoria ed ottenere il titolo di Britannicus. In seguito a questi eventi, fu istituita la nuova classis Britannica, migliorando l'organizzazione dell'intera marina militare romana. Aumentò infatti il numero di cittadini liberi e provinciali impiegati fra i marinai, al contrario di quanto fosse accaduto all'epoca di Augusto, dove la maggioranza era costituita da schiavi e/o liberti. La flotta divenne allora parte degli auxilia regolari, in cui i marinai ricevevano la cittadinanza al momento del congedo (honesta missio), dopo ventisei anni di servizio, mentre ai loro figli era consentito di prestare servizio nelle legioni.
La flotta militare fu utilizzata soprattutto per la conquista della Caledonia da parte di Agricola, quando nel 77 questi, appena diventato governatore, mosse guerra verso occidente, sconfiggendo per primo il popolo degli Ordovici (tribù del Galles settentrionale), che poco prima dell'arrivo del generale romano aveva annientato un contingente di cavalleria ausiliaria. Al termine di queste prime operazioni, Agricola decise di allestire una flotta e di sottomettere nuovamente l'isola di Mona (Anglesey), che si trovava poco distante dalle coste appena occupate. La piccola isola, dopo essere stata conquistata da Svetonio Paolino nel 61, era però stata perduta poco tempo più tardi. Ancora, nell'83-84, quando l'esercito romano si scontrò nella battaglia del Monte Graupio contro l'armata dei Caledoni, guidati da un certo Calgaco, dispose che il prefetto navale lo appoggiasse via mare con la flotta lungo la costa settentrionale. Si racconta, infatti, che il prefetto della flotta riuscì a scoprire e sottomettere le popolazioni delle isole Orcadi (Orcadae) e scorgere l'isola di Thyle (che alcuni identificano con le isole Shetland o la stessa Islanda). Ciò confermò per la prima volta che la Britannia era effettivamente un'isola.
Nel 46 una nuova spedizione navale, questa volta lungo le coste del Ponto Eusino (Mar Nero), condusse le armate romane fino al fiume Tanais (attuale Don). Nel 57 una nuova spedizione nell'area raggiunse il Chersoneso Taurico, ovvero l'attuale penisola di Crimea. In seguito a questi eventi venne creata una nuova flotta permanente a presidio e pattugliamento del Pontus Euxinus: la Classis Pontica, utilizzando anche navi appartenute al precedente regno di Tracia (annesso nel 46 da Claudio). Sembra che, sotto Nerone, la marina militare romana abbia ottenuto importanti risultati in termini strategici nella gestione dei commerci con l'India, sebbene non sia nota una flotta sulle rive del mar Rosso. Forse si trattava di vexillationes della principale flotta della zona: la Classis Alexandrina.
Durante la prima guerra giudaica (dal 66 al 70), le truppe di terra romane furono appoggiate da quelle marittime, che ingaggiarono aspri combattimenti con quelle degli Ebrei, come ci racconta Giuseppe Flavio. Nel giugno del 67, infatti, la V legione andò sul monte Garizim a reprimere una ribellione di Samaritani, mentre il legato di Vespasiano, Marco Ulpio Traiano conquistò Iafa, uccidendo 12 000 difensori. Vespasiano fece svernare le sue legioni a Cesarea e quella di Tito a Scitopoli. Alcuni Giudei si rifugiarono a Ioppe (l'attuale Jaffa), distrutta l'anno prima da Cestio. La città venne ricostruita e divenne la base delle numerose azioni di pirateria che i Giudei compirono nel periodo successivo; i Romani, tuttavia, la conquistarono sfruttando una tempesta che aveva distrutto la flotta pirata.Nel 68, sempre sotto Nerone, fu arruolata un'intera legione, i cui milites provenivano tutti dalla flotta praetoria di Miseno (la Classis Misenensis). Si trattava di semplici classiarii, ora inquadrati nella legio I Adiutrix, la quale si schierò, durante la guerra civile romana che seguì alla morte di Nerone, dalla parte di Otone, contro l'usurpazione di Vitellio. Solo un certo Aniceto, praefectus Classis della flotta del Bitinia e Ponto (Classis Pontica), supportò inizialmente Vitellio. Si racconta che egli bruciò la flotta e si rifugiò in Iberia caucasica, trasformandosi in un temibile pirata. Una nuova flotta dovette così essere costruita dai Romani, riuscendo infine a soffocare la rivolta.Terminata la guerra civile, il nuovo imperatore, Vespasiano, formò una nuova legione di classiarii, questa volta dalla flotta praetoria di Ravenna (la Classis Ravennatis), a cui diede il nome di legio II Adiutrix. Durante la rivolta dei Batavi degli anni 69-70, questi riuscirono ad impossessarsi di alcune squadriglie della Classis Germanica, ma la parte rimasta in mano romana (in parte ricostruita dal generale Quinto Petilio Ceriale), insieme a quella Britannica (ed alla legio XIV Gemina), intervenne a supporto dell'avanzata delle legioni nella Germania superiore, riuscendo a reprimere la rivolta con successo. Quando poi nell'89 gran parte dell'esercito del Reno si rivoltò contro l'imperatore Domiziano, la Classis Germanica gli rimase fedele, contribuendo a sconfiggere i ribelli, tanto da meritarsi il titolo onorifico di Pia Fidelis Domitiana classis.
Si deve a Tiberio la creazione della Classis Moesica, organizzata in un primo momento da Claudio con l'annessione della Tracia (nel 46) e poi da Domiziano, in seguito alle prime campagne militari contro i Daci di Decebalo. Anche nella successiva conquista della Dacia (a nord del limes danubiano), l'imperatore Traiano mise in campo la flotta creata dal suo predecessore. Si racconta infatti che, durante l'inverno del 101-102, Decebalo, ormai bloccato ad occidente, decise di passare al contrattacco, mirando soprattutto ad aprire un secondo fronte per dividere così le forze dell'esercito romano. Come era già successo nell'85, il re dace scelse di assalire la Mesia Inferiore, insieme agli alleati sarmati Roxolani (anch'essi rappresentati sulla Colonna), il cui re era un certo Susago. Le due armate passarono il fiume ma, pur riportando qualche successo iniziale, vennero tenute a bada dall'allora governatore e abile generale Manio Laberio Massimo, il quale riuscì anche a catturare la sorella del re dei Daci, come ben illustra la Colonna. Solo con l'arrivo dei rinforzi, capeggiati dallo stesso imperatore Traiano (rappresentato sulla Colonna nell'atto di raggiungere il fronte mesico su imbarcazioni della marina), le forze dei Daci e dei Roxolani furono fermate e anzi subirono una pesante sconfitta, forse separatamente:
i Daci in una località forse posta in relazione con il grande trofeo, eretto nel 107-108 ad Adamclisi nella Dobrugia;
i Roxolani presso il luogo dove sarebbe sorta la città di Nicopolis ad Istrum, fondata per celebrare la vittoria, forse dopo aver inutilmente assediato la fortezza legionaria di Novae. Traiano, infatti, memore dell'azione analoga avvenuta oltre quindici anni prima durante le campagne daciche di Domiziano, si era ben preparato ad una simile mossa strategica da parte dei Daci.Ancora la flotta Pannonica fu coinvolta nel corso della crisi sarmatica degli anni 117-119, quando il nuovo Imperatore Adriano, appena insediatosi sul trono, fu costretto a combattere prima contro i Roxolani della Moldavia e della Valacchia, e poi contro gli Iazigi della valle del fiume Tisza (a cui seguì l'abbandono del Banato occidentale). La successiva guerra contro le popolazioni suebiche di Marcomanni e Quadi fu condotta dall'erede designato Elio Cesare (negli anni 136-137) e poi dal legatus Augusti pro praetore Tito Aterio Nepote (negli anni successivi), grazie anche al contributo della flotta. Il successore di Adriano, Antonino Pio, al termine della guerra poté coniare monete (databili agli anni 140-142) che celebravano la sudditanza del re "cliente" dei Quadi all'Impero romano ("Rex Quadi datus", ovvero "fu imposto [dai Romani] un re ai Quadi"), a dimostrazione che le turbolenze lungo il tratto di limes pannonicus erano, almeno in quel momento, terminate.
Durante le successive guerre in Marcomannia e Sarmatia di Marco Aurelio (170-180), le flotte Moesica e Pannonica furono utilizzate in appoggio all'avanzata delle legioni romane nei territori barbarici. Sappiamo ad esempio da un'iscrizione di Marco Valerio Massimiano che lo stesso divenne comandante della flotta sul Danubio e che gli fu affidato il compito di proteggere gli approvvigionamenti degli eserciti di Pannonia. Per questo compito furono aggiunti alcuni distaccamenti delle flotte di Miseno, Ravenna e Britannia. In questa particolare circostanza il comando generale della flotta fu tolto alle province pannoniche, a vantaggio di un diretto collaboratore dell'Imperatore, che poteva agire anche lungo gli affluenti del Danubio, a nord dello stesso, nella nuova provincia di Marcomannia. Per questi motivi la stessa flotta fu rinforzata anche in vista della creazione di nuove basi militari nella provincia appena costituita, lungo i fiumi Morava, Thaya, Dyje, Jihlava, Nitra, Waag (o Váh) e Hron. Stessa sorte accadde per l'area sarmatica, coinvolgendo le flotte Moesicae lungo i fiumi Tisza (Parthiscus) e Mures (Marisus).
Anche durante le numerose guerre romano-partiche, fin dal tempo di Traiano, la flotta romana servì come fonte di approvvigionamento e/o trasporto delle legioni romane, tanto che il successore, Adriano, istituì una flotta permanente lungo il fiume Eufrate. Ricordiamo, infatti, che nel corso delle campagne militari del 115 e 116, le armate romane furono accompagnate fino a Ctesifonte e poi al golfo persico dalla flotta, seguendo i corsi dei fiumi Eufrate e Tigri. Un'identica situazione si ripeté anche durante le campagne partiche di Lucio Vero, quando le armate romane occuparono l'importante roccaforte di Dura Europos sull'Eufrate. Poi, le armate romane vittoriose penetrarono ancor più profondamente lungo i grandi corsi d'acqua della regione, raggiungendo prima Seleucia, che preferì aprire le porte cittadine al nemico, e poi occupando, dopo un lungo assedio, la capitale Ctesifonte, che fu lasciata un cumulo di macerie. Anche Seleucia subì la stessa sorte, malgrado si fosse arresa senza combattere. Trent'anni più tardi, fu la volta di Settimio Severo, il quale, costruita una flotta, percorse l'Eufrate con navi estremamente rapide, raggiungendo prima Dura Europos e proseguendo per Seleucia, che occupò, dopo aver messo in fuga la cavalleria catafratta dei Parti. L'avanzata proseguì con la cattura di Babilonia, che poco prima era stata abbandonata dalle forze nemiche e, verso la fine dell'anno, anche la stessa capitale dei Parti, Ctesifonte, fu posta sotto assedio. La città, ormai circondata, tentò inutilmente di resistere all'impressionante macchina militare che l'imperatore romano era riuscito a mettere insieme (circa 150 000 armati). Quando ormai fu prossima alla capitolazione, il re Vologase V abbandonò i suoi e fuggì verso l'interno dei suoi territori. La città fu saccheggiata e molti dei suoi abitanti furono trucidati barbaramente dai soldati romani, come era successo in passato ai tempi di Traiano e Lucio Vero.
La pace, che aveva regnato per oltre due secoli nel Mediterraneo, grazie al fatto che la pirateria era stata debellata totalmente e non si erano verificate altre forme di minacce esterne navali, fu interrotta dal periodo dell'anarchia militare e della crisi del III secolo. Come conseguenza, le tattiche navali e la tecnologia erano state trascurate, tanto che l'intera flotta romana era andata deteriorandosi. A partire dalla fine della dinastia dei Severi (193-235) e per i cinquant'anni successivi, durante il periodo denominato dell'anarchia militare, un costante e crescente assalto dei barbari, proveniente soprattutto dal Ponto Eusino, mise in grave crisi il sistema difensivo romano e la stessa marina militare.In Occidente, a partire dal regno di Treboniano Gallo, i Pitti e le flotte celtiche provenienti dall'Hibernia (l'antica Irlanda) cominciarono a compiere le loro prime scorrerie lungo le coste della Britannia romana, mentre i Sassoni depredavano quelle del mare del Nord, costringendo i Romani ad abbandonare la Frisia.
Nel 255, i Goti intrapresero un nuovo attacco, questa volta via mare, lungo le coste dell'Asia Minore, dopo aver requisito numerose imbarcazioni al Bosforo Cimmerio, alleato di Roma. I primi ad impadronirsi di queste imbarcazioni furono però i Borani che, percorrendo le coste orientali del Mar Nero, si spinsero fino all'estremità dell'Impero romano, presso la città di Pityus, che per sua fortuna era dotata di una cinta di mura molto solida e di un porto ben attrezzato. Qui furono respinti grazie alla vigorosa resistenza da parte della popolazione locale, organizzata per l'occasione dal governatore Successiano.I Goti, invece, partiti con le loro navi dalla penisola di Crimea, raggiunsero la foce del fiume Fasi (che si trova nella regione di Guria in Georgia, nelle vicinanze dell'attuale città di Sukhumi); avanzarono anch'essi verso Pityus, che in quell'occasione cedette, anche perché Successiano, promosso prefetto del Pretorio, aveva seguito l'imperatore Valeriano ad Antiochia. La grande flotta proseguì quindi fino a Trapezunte, riuscendo ad occupare anche questa importante città, protetta da una duplice cinta muraria e da diverse migliaia di armati, come racconta Zosimo:
Carichi ormai di un enorme bottino, sulla strada del ritorno saccheggiarono anche la città di Panticapeo, nell'attuale Crimea, interrompendo i rifornimenti di grano necessari ai Romani in quella regione. La situazione era così grave da costringere Gallieno ad accorrere lungo i confini danubiani per riorganizzare le forze dopo questa devastante invasione, come testimonierebbe un'iscrizione proveniente dalla fortezza legionaria di Viminacium.L'anno successivo (256) una nuova invasione di Goti percorse il Mar Nero, ancora una volta via mare ma verso la costa occidentale, avanzando fino al lago di Fileatina (l'attuale Derkos) ad occidente di Bisanzio. Da qui proseguirono fin sotto le mura di Calcedonia. La città fu depredata di tutte le sue grandi ricchezze, benché, come riferisce Zosimo, la guarnigione superasse il numero degli assalitori Goti. Molte altre importanti città della Bitinia, come Prusa, Apamea e Cio furono saccheggiate dalle armate gotiche, mentre Nicomedia e Nicea furono date alle fiamme.Ancora la flotta venne in soccorso alle armate di terra, quando, dopo la cocente sconfitta di Edessa, che portò alla cattura dello stesso imperatore romano Valeriano (nel 260), la controffensiva romana portò Macriano (procurator arcae et praepositus annonae in expeditione Persica) a radunare a Samosata quello che rimaneva dell'esercito romano in Oriente, mentre il prefetto del pretorio, Ballista, riuscì a sorprendere i Persiani presso Pompeiopolis, catturando l'harem e appropriandosi di molte delle ricchezze di Sapore I. Sulla strada del ritorno la flotta, diretta a Corico in Cilicia e Sebaste, incontrò lungo il percorso 3 000 Persiani e li mise in fuga.Dieci anni dopo la prima grande invasione, verso la fine del 267 - inizi del 268, una nuova ed immensa invasione da parte dei Goti, unitamente ai Peucini, agli "ultimi arrivati" nella regione dell'attuale mar d'Azov, gli Eruli, ed a numerosi altri popoli prese corpo dalla foce del fiume Tyras (presso l'omonima città). Tale invasione sconvolse le coste e l'entroterra delle province romane di Asia Minore, Tracia e Acaia affacciate sul Ponto Eusino e sul Mare Egeo.
Sembra che i barbari diedero per prima cosa l'assalto alla città di Tomi, ma furono respinti. Proseguirono invadendo la Mesia e la Tracia fino a raggiungere Marcianopoli. Dopo aver fallito anche questo secondo obiettivo, continuarono la loro navigazione verso sud ma, arrivati negli stretti della Propontide, subirono numerose perdite a causa di una violenta tempesta che si abbatté su di loro.Volte le loro vele verso Cizico, che assediarono senza successo, subirono presso Bisanzio un'iniziale sconfitta da parte dell'esercito romano accorsovi. L'incursione dei barbari, tuttavia, continuò fino a costeggiare l'Ellesponto e a giungere al monte Athos. Ricostruite alcune navi, si divisero in almeno tre colonne:
una prima si diresse verso ovest, assediando senza successo prima Cizico, poi saccheggiando le isole di Imbro e Lemno, occupando la futura città di Crisopoli (di fronte a Bisanzio), proseguendo fin sotto le mura di Cassandreia e poi di Tessalonica, e portando devastazione anche nell'entroterra della provincia di Macedonia.
una seconda armata, giunta in prossimità della foce del fiume Nestus o Nessos, tentò di risalirlo verso nord, ma fu intercettata dalle armate romane e subì una sconfitta ad opera dello stesso Gallieno, accorso per l'occasione. Si racconta, infatti, che Gallieno riuscì a battere le orde dei barbari, tra cui certamente i Goti, uccidendone un gran numero (primavera del 268).
una terza si diresse verso sud lungo le coste dell'Asia minore, della Tessaglia e dell'Acaia, dove i barbari riuscirono a saccheggiare Sparta, Argo, Corinto e Tebe. Lo storico Dessippo racconta, nella sua Cronaca, di essere riuscito egli stesso nell'impresa di respingere un primo attacco alle mura della città di Atene.
Il 269 vide i Goti, che si erano spinti l'anno precedente nel Mare Egeo e nel Mediterraneo orientale compiendo azioni di pirateria, respinti definitivamente dopo una serie di scontri da parte del prefetto d'Egitto, Tenagino Probo, nelle acque di fronte alle isole di Cipro, Creta e Rodi. La Historia Augusta, riferendosi ad un discorso di Claudio gli attribuisce queste parole:
Nel 278, in seguito ad una nuova vittoria in Gallia, l'imperatore Marco Aurelio Probo impose ai vinti la consegna di ostaggi a garanzia del trattato di pace. Sedicimila Germani furono arruolati tra le file dell'esercito romano e distribuiti a gruppi di cinquanta o sessanta tra le varie unità ausiliarie e, per compensare il regresso demografico delle campagne, un certo numero di barbari ("laeti" o "gentiles" o "dediticii") furono insediati a coltivare le terre dell'impero, come era avvenuto già in passato, all'epoca di Marco Aurelio. Fra questi coloni un gruppo di Franchi stanziati nel Ponto si ribellarono e, dopo essersi impadroniti di alcune navi, compirono incursioni e devastazioni in Acaia, Asia Minore e Africa settentrionale, spingendosi fino a Siracusa, che occuparono prima di fare ritorno in patria incolumi. Sempre nel 278, Probo si recò in Isauria per domare una rivolta di briganti e pirati (con assedio finale presso la loro roccaforte di Cremna, in Pisidia).Nel 280-281, l'allora governatore della Germania inferiore, Gaio Quinto Bonoso, permise che bande di Alemanni attraversassero il Reno e bruciassero alcune navi della flotta Germanica. Cinque anni più tardi, nel 286, il prefetto della flotta del canale della Manica, il futuro usurpatore Carausio, che aveva come sede principale la città di Gesoriacum, riuscì a respingere gli attacchi dei pirati Franchi e Sassoni lungo le coste della Britannia e della Gallia Belgica.
Dopo le riorganizzazioni di Diocleziano e Costantino, agli inizi del V secolo la flotta cessò di esistere in Occidente.
Nel 285, al nuovo ed unico imperatore Diocleziano toccò riorganizzare l'intero sistema militare imperiale. L'anno successivo, il prefetto della flotta del canale della Manica, il futuro usurpatore Carausio, riuscì a respingere gli attacchi dei pirati Franchi e Sassoni lungo le coste della Britannia e della Gallia Belgica. Conseguentemente (287), si ebbe la secessione di Carausio, che si rese indipendente dal potere centrale di Massimiano con Britannia e nord della Gallia. Ancora nel 287 le armate romane ottennero nuovi successi sulle tribù germaniche di Alemanni e Burgundi sull'alto Reno, oltre a Sassoni e Franchi lungo il corso inferiore.Con la successiva riforma tetrarchica del 293, la flotta del periodo si attestò su un numero di 45 000 effettivi, come testimonierebbe Giovanni Lido, monaco che scrisse ai tempi di Giustiniano. Vi è chi sostiene che invece il numero dei classiarii fosse stato aumentato fino a 64 000. Tale numero è ipotizzabile in un periodo attorno al 300, prima dello scoppio della guerra civile, o forse in seguito alla riforma costantiniana. In totale le armate messe in campo assommavano tra le 500 000 e le 600 000 unità, vale a dire da 125 000 a 150 000 armati per singolo Augusto o Cesare, di cui il 10% era costituito da Classiarii. Fu nel corso del 293 che il Cesare Costanzo Cloro riuscì a riguadagnare al potere centrale di Roma le coste della Gallia. Fu quindi costruita una nuova flotta per la progettata invasione della Britannia, ancora in mano a Carausio. Fu solo nel 296 che la spedizione ebbe successo, con un attacco concentrato sulla capitale Londinium. Roma riotteneva così il controllo di tutte le province occidentali.
Durante la guerra civile, che portò a riunificare l'Impero romano sotto un solo imperatore (Costantino I), la flotta fu probabilmente aumentata a 65 000 uomini. Tra gli anni 318 e 321, Costantino si dimostrò ancora una volta molto attivo militarmente. Viaggiò lungo l'intero tratto di confine dei territori appena acquisiti con la pace di Serdica (Illirico). Ispezionò le guarnigioni della ripa sarmatica, provvedendo al loro rafforzamento anche attraverso la costruzione di nuove "teste di ponte" in direzione della piana del fiume Tisza, per far fronte al pericolo dei barbari d'oltre confine. Potenziò le flotte fluviali su Danubio, Sava, Drina e Morava (riorganizzandole nella classis Histrica), oltre a quelle marittime dell'Adriatico e dell'Egeo. Rafforzò i porti marittimi di Aquileia, Pireo e Tessalonica (ex-capitale di Galerio), con la costruzione di arsenali e cantieri navali, oltre a migliorare l'armamento delle squadre navali. Queste opere di ricostruzione e potenziamento marittimo gli sarebbero servite un giorno, oltre che contro i barbari (Iazigi e Goti), anche contro Licinio.
Nel 324, infatti, dopo una pace che era durata per sei anni, Costantino mise in campo, secondo Zosimo, una flotta di 200 navi da guerra (da trenta rematori ciascuna) e 2 000 da carico, oltre a 120 000 fanti, 10 000 marinai e la cavalleria; Licinio riuscì invece a mettere insieme un esercito composto da 350 triremi (80 provenienti dall'Egitto, 80 dalla Fenicia, 60 dalla Ionia d'Asia, 30 da Cipro, 20 dalla Caria, 30 dalla Bitinia e 50 dall'Africa) oltre a 150 000 fanti e 15 000 cavalieri. Il primo scontro avvenne in Mesia ad Adrianopoli, dove Costantino, pur in inferiorità numerica, ebbe la meglio su Licinio, che fu costretto a rifugiarsi a Bisanzio, dove parte delle sue truppe rimasero assediate fino al termine della guerra. La flotta di Costantino, comandata dal figlio Crispo salpò dal Pireo e si radunò prima in Macedonia, poi all'imboccatura dell'Ellesponto, dove avvenne la seconda battaglia, questa volta navale, in cui Licinio fu sconfitto nuovamente. Questi nominò un nuovo cesare nel magister officiorum, Sesto Martiniano, inviandolo a Lampsaco per fermare l'avanzata di Costantino dalla Tracia all'Ellesponto. Reclutò, infine, schiavi e contadini delle terre bitiniche, assieme ai quali ingaggiò un'ultima e disperata battaglia contro le truppe veterane di Costantino (la cosiddetta battaglia di Crisopoli, odierna Scutari), venendo disastrosamente sconfitto.Sappiamo poi da Vegezio che, con la fine della guerra civile nel 324, le flotte praetoriae scomparvero dall'Italia, ma rimasero ad esempio quelle sul Danubio, come la Classis Histrica che fu riorganizzata.
All'inizio del V secolo, solo la parte orientale dell'Impero poteva mettere in campo una flotta, grazie alle risorse marittime di Grecia e Medio Oriente. E benché la Notitia Dignitatum ancora menzioni alcune unità navali per l'Impero romano d'Occidente, queste non avevano che piccole mansioni di mero pattugliamento, tanto erano state ridotte nell'armamento e nell'organico. Ad ogni buon conto, l'ascesa della potenza navale dei Vandali in Africa sotto Genserico e le sue incursioni nel bacino occidentale del Mediterraneo si rivelarono incontrastate. Benché ci siano alcune evidenze di attività navale nelle prima metà del V secolo, essa si trattava per lo più di trasporto di truppe di terra o operazioni di sbarco minori.
Con l'avvento dei Vandali, per la prima volta la marina militare romana, largamente abbandonata nel V secolo, trovò un avversario che si dimostrò addirittura superiore ad essa. Sembra comunque che il progressivo sviluppo della flotta vandala sia dovuto al contributo delle popolazioni provinciali sottomesse dai Vandali in Africa (e, prima ancora, in Spagna), che avrebbero insegnato loro l'arte della navigazione e anzi vennero impiegate dai Vandali stessi come equipaggio delle spedizioni, come svelato da Sidonio Apollinare, che, in un panegirico del 467, mette in bocca alla personificazione dell'Africa il seguente discorso:
Nonostante una legge del Codice Teodosiano proibisse a un romano di insegnare a un barbaro l'arte della navigazione, pena il rogo, i Romani sottomessi contribuirono allo sviluppo e al potenziamento della flotta vandala. Le prime notizie di spedizioni navali a fini di saccheggio si hanno già nel periodo 425-428, quando ancora i Vandali erano stanziati in Betica: essi, requisite le navi romane nella Spagna e stretti dei contatti con gli armatori locali, saccheggiarono le Isole Baleari. Le navi requisite da Genserico dai porti ispanici conquistati permisero inoltre ai Vandali di sbarcare in Africa indisturbati, dando un contributo decisivo alla caduta dell'Africa romana in mano vandala. Dopo il 455 i Vandali, ritenendo rotto il trattato del 442 con l'Imperatore Valentiniano III, cominciarono a sferrare incursioni in tutto il Mediterraneo, saccheggiando Roma nel 455 e sottomisero Sicilia, Sardegna, Corsica e Baleari.Secondo gli storici Prisco di Panion e Sidonio Apollinare, sin dalla metà del V secolo l'Impero romano d'Occidente era completamente privo di una sua flotta. Ragion per cui, nel 458, l'imperatore Maggioriano riorganizzò e riarmò due flotte, probabilmente la classis Misenensis e quella Ravennatis, con l'intento di allestire una spedizione contro i Vandali. Nel 461 trecento navi erano ancorate nei porti della Cartaginense, una provincia ispanica, con l'intento di trasportare l'esercito romano in Mauritania, per marciare poi in direzione di Cartagine. Tali preparativi allarmarono talmente Genserico da spingerlo ad avvelenare i pozzi della Mauritania come azione di disturbo. Tuttavia, la flotta romana adibita per l'invasione fu distrutta per mano di traditori in Spagna. Nel 468 vi fu l'ultima e più grande operazione navale dell'antichità: sotto il comando del generale Basilisco, le flotte combinate d'Oriente e d'Occidente attaccarono i Vandali. I Romani sembravano avere la situazione in pugno, quando rimasero bloccati dal vento avverso: i Vandali ne approfittarono distruggendo con brulotti (navi incendiarie) la flotta nemica. Per l'Occidente non vi fu più alcuna possibilità di recupero, poiché l'ultimo imperatore occidentale, Romolo Augusto, fu deposto meno di dieci anni più tardi nel 476. In Oriente, invece, la tradizione navale ellenistica sopravvisse, tanto che fu riformata nel VI secolo e rimase una formidabile flotta almeno fino all'XI secolo.
La marina romana era una flotta cosmopolita: quasi un terzo dei classiari (marinai) era composto da egiziani; molti altri erano greci, fenici e siriani; tutti gli altri facevano parte delle restanti etnie sotto il dominio di Roma. I giovani si arruolavano in un'età compresa tra i 16 e i 23 anni e il loro servizio durava non meno di 20-26 anni, al termine dei quali diventavano cittadini romani.Si stima che il totale complessivo dei marinai, in epoca augustea, fosse non inferiore ai 40 000-45 000 uomini, con una retribuzione annua di 150 denarii che, già alla fine del I secolo salì a 200, a 300 nel II e a 450 nel III secolo. Questi sistematici aumenti di salario sono comunque da attribuire ad un tentativo di ovviare alla continua svalutazione del denario e alla conseguente perdita del potere d'acquisto.Comunque, nelle rispettive epoche, i classiarii della flotta imperiale guadagnavano in media il 50 per cento in meno dei loro equivalenti sulla terraferma, vale a dire i legionari della fanteria; il loro salario annuale era 225 denari all'epoca di Augusto, 300 nel I secolo, 450 nel II e 675 nel III.Si richiedeva grande perizia e responsabilità da parte di tutti i classiarii, in particolare ad alcune figure chiave:
il gubernator (timoniere) doveva non solo conoscere i porti, ma anche gli scogli, le secche o i banchi di sabbia presenti lungo la rotta di navigazione. Allo stesso era richiesta grande perizia durante gli scontri navali, quando era di fondamentale importanza individuare la miglior rotta per colpire le navi avversarie o per evitare di essere affondati dal nemico.
i navarchi (comandanti delle navi) dovevano essere dotati di grande attenzione e capacità di comando dell'equipaggio.
Ai rematori era richiesto coraggio e grande forza fisica, come necessario durante una battaglia navale, quando sul mare calmo, senza un soffio di vento, tutto viene affidato alla spinta dei remi, per colpire gli avversari con i rostri e, a loro volta, evitare di essere colpiti ed affondati.
Le navi facenti parte della marina romana si dividevano in due categorie, naves longae e naves ceterae. Le prime erano adibite per la guerra propriamente detta, le altre erano navi da trasporto e da carico. Le navi da guerra romane erano fondamentalmente delle versioni aggiornate e riviste delle navi greche, dunque biremi e triremi (ma anche modelli più grandi) con l'aggiunta di invenzioni tutte capitoline come il corvo. Ecco come le descrive Vegezio:
La liburna prende il nome dal popolo dei Liburni (pirati della Dalmazia, nella zona di Iader). Utilizzata per la prima volta durante la battaglia di Azio, fu adottata da Augusto come modello per le sue flotte, risultando la migliore tra le navi a disposizione.Era una nave stretta, veloce e molto manovrabile, adatta agli inseguimenti, al supporto logistico e al rapido trasporto di truppe. Poteva essere a due, tre, fino a sei ordini di remi, almeno in epoca imperiale.
Era un'antica imbarcazione ellenistica, costruita probabilmente per la prima volta in Fenicia (V secolo a.C.). Lunga circa 23/24 metri e larga poco più di 3, presentava due file di rematori (30+30 su un lato e 30+30 sull'altro lato, per un totale di 120 rematori) seduti sulla stessa panca. Quelli più in alto erano chiamati ζευγῖται, quelli più in basso θαλαμῖται. Aveva una vela di forma quadrata e riusciva a raggiungere discrete velocità grazie al peso e alle dimensioni contenute. Abbastanza diffusa nell'antichità, fu però presto soppiantata dalla più funzionale e completa trireme.
Le triremi costituivano la vera "spina dorsale" della marina romana. Veloci ed agili, molto manovrabili, furono la tipologia di imbarcazione da guerra più diffusa nel Mediterraneo fino al Medioevo. Lunghe oltre 40 metri erano larghe poco più di 6. Tali dimensioni garantivano anche lo spazio per posizionarvi armi da campo riadattate o semplicemente fissate sul ponte della nave, e una centuria (80 uomini) di fanti di marina. Sotto al tavolato del ponte, in condizioni molto precarie (ma mai quanto quelle degli schiavi adibiti alla pulizia delle cloache o di quelli che lavoravano alle fornaci sotto le terme), remavano 170-180 vogatori (secondo quanto ci tramandano Tucidide e Senofonte), disposti su tre livelli sovrapposti (30+30+30 su un lato e 30+30+30 sull'altro lato).
La quadrireme e la quinquereme erano due navi simili per dimensioni (45 metri di lunghezza per 8 di larghezza ed un pescaggio di 1 metro circa la prima, poco di più per la seconda), ed erano le corazzate dell'epoca. Montavano due corvi (uno a prua l'altro a poppa), diverse armi da assedio sul ponte (baliste e piccoli onagri) e una o due vere e proprie torri in legno, per permettere agli arcieri di tirare frecce incendiarie da una posizione vantaggiosamente rialzata. La quadrireme aveva 240 vogatori, 15 marinai e 75 soldati (milites classiarii). La quinquereme portava sottocoperta 300 vogatori e 120 milites classiarii.
Vi era, infine, una sola nave che trasportava lo Stato Maggiore dell'esercito (dall'imperatore al praefectus classis), che non prendeva però parte agli scontri. Aveva per lo più la funzione di deterrente per impressionare il nemico, o anche solo quello di trasportare il princeps "in parata militare". Nonostante la funzione probabilmente "dimostrativa", era comunque armata di tutto punto ed imponente per dimensioni. Risulta, infatti, che, a partire da Augusto e poi per tutto l'alto Impero romano, vi fosse una sola esareme, che apparteneva alla classis Misenensis e svolgeva il ruolo di ammiraglia dell'intera flotta romana. Floro, Plutarco e Cassio Dione Cocceiano riferiscono che, nel corso della battaglia di Azio, furono utilizzate navi con nove o addirittura anche dieci ordini di remi, completamente dismesse in seguito alla grande riforma augustea, ma le fonti sono ancora da verificare e confutare con eventuali riscontri archeologici.
Questo tipo di imbarcazione, la cosiddetta navis actuaria, serviva per il trasporto delle truppe di terra (compresi i reparti di cavalleria) e gli approvvigionamenti. Secondo Ammiano Marcellino, alcune di esse potevano trasportare fino ad 800 armati. Erano imbarcazioni non grandi, con quindici remi per lato e dotate di vele. Avevano, inoltre, una chiglia piatta e timoni anche anteriormente, per poter sbarcare le truppe sulle spiagge e tornare in mare aperto senza incagliarsi. Si ritiene che avessero una lunghezza media di 21 metri per 6,50 metri di larghezza, con profondità della linea di galleggiamento pari a 0,80-0,90 metri. Erano per lo più non armate.
Sappiamo che furono utilizzate durante la spedizione germanica di Germanico del 16, e che durante la campagna sasanide di Giuliano ne furono costruite ben 1 000 sull'Eufrate (su cui erano imbarcati circa 20 000 classiarii), per il trasporto di grano, legname e macchine d'assedio. Vi erano poi le cosiddette naves onerariae o corbitae, per il trasporto di merci e l'approvvigionamento dei classiarii.
La caudicaria era una nave da trasporto piatta e larga, somigliante ad una chiatta, utilizzata nei fiumi venendo trainata da dei buoi sulla sponda destra. Era utilizzata per raggiungere le coste e, in situazioni imperve, era un'alternativa al trasporto via terra, portando anche truppe, viveri o macchine da guerra.
Secondo quanto ci racconta Vegezio, le navi liburniche erano normalmente costruite in legno di cipresso, pino domestico o silvestre, larice e abete. Le travi erano fissate con chiodi di bronzo, preferito al ferro che si arrugginisce per l'acqua.
Vegezio raccomanda che gli alberi per la costruzione delle navi siano tagliati tra la quindicesima e la ventiduesima luna. Egli sostiene che solo il legno tagliato durante questi otto giorni del mese lunare si conservi perfettamente, e che quindi bisogna avere quest'accortezza per evitarne il disfacimento una volta in mare. Quello, al contrario, tagliato nei giorni sbagliati, si ridurrebbe con l'andar del tempo in polvere a causa della corrosione interna. Vegezio consiglia, inoltre, di tagliare i tronchi degli alberi tra i mesi di luglio e agosto, ovvero trascorso il solstizio d'estate, e nel periodo tra l'equinozio d'autunno e gli inizi di gennaio. In tali mesi, infatti, l'umidità può evaporare ed il legno risulta più asciutto e quindi più forte. Ancora, bisognerebbe evitare che i tronchi venissero segati subito dopo essere stati tagliati, e che venissero inviati subito per la costruzione delle navi dopo essere stati segati, poiché essi devono avere un periodo di riposo, per raggiungere un giusto livello di secchezza, prima di essere lavorati. Vegezio dà la sua motivazione:
La marina militare romana aveva due basi principali (praetoriae) e diverse basi provinciali (provinciales); ciascuna base ospitava una flotta, marittima o fluviale. Le due flotte principali avevano la funzione di controllare l'intero Mediterraneo, ed erano la Classis Misenensis, di stanza a Miseno e la Classis Ravennatis, di stanza a Ravenna (porto di Classe). Ognuna era comandata da un prefetto dell'ordine equestre. Il prefetto di Miseno era di grado superiore rispetto a quello di Ravenna.
Le flotte provinciali erano la Classis Britannica, che controllava il canale della Manica e le acque intorno alla Britannia; la Classis Germanica, che era una flotta fluviale e controllava il Reno; la Classis Pannonica, che era una flotta fluviale e controllava il Danubio; la Classis Moesica, che controllava il Mar Nero occidentale e parte del corso del Danubio; la Classis Pontica, che controllava il mar Nero meridionale; la Classis Syriaca, che controllava le coste della Siria, della Palestina e della Turchia meridionale; la Classis Alexandrina, che controllava le coste dell'Egitto; la Classis Mauretanica, che controllava le coste dell'Africa occidentale e la Classis Libyca, che controllava i litorali libici.
Successivamente, nel IV e nel V secolo, a causa dell'indebolimento militare dell'Impero, vennero create molte piccole flottiglie navali che operavano soprattutto nei fiumi della Gallia e nei laghi alpini.
La Classis Misenensis, successivamente Classis Praetoria Misenensis Pia Vindex, aveva il compito di controllare la parte occidentale del Mediterraneo. Istituita da Augusto intorno al 27 a.C., era di stanza a Miseno, porto naturale nel golfo di Napoli. I Romani sfruttarono ad arte la naturale conformazione del porto, che consiste in una doppia baia (una interna ed una esterna), adibendo gli spazi più interni ai cantieri e al rimessaggio delle navi, mentre quelli più esterni come porto propriamente detto. La flotta ebbe poi alcuni suoi distaccamenti nei principali porti del Mediterraneo, come ad esempio nel mar Egeo a Il Pireo (presso Atene), e a Salona.Le navi della flotta rimanevano al sicuro nella base in autunno e inverno: la navigazione iniziava il 10 marzo con la festa detta Isidis Navigium in onore della dea egizia Iside, patrona del mare, dei marinai e delle attività marinare.
La residenza del prefetto della flotta di Miseno sorgeva su quello che oggi è l'isolotto di Punta Pennata (allora collegato alla costa), dove sono presenti alcune evidenze archeologiche risalenti al periodo romano. Nel 79, il prefetto della flotta misenate era Gaio Plinio Secondo, meglio conosciuto come Plinio il Vecchio. Plinio, secondo il nipote, morì durante l'eruzione del Vesuvio del 79, nel tentativo di salvare alcuni cittadini in difficoltà.Il velarium (sistema di teloni retrattili che coprivano il Colosseo) era azionato da un distaccamento della Classis Misenensis, che era alloggiato nei castra misenatium, accampamenti situati nei pressi del grande Anfiteatro Flavio. L'imperatore Costantino I, nel 330, creò una nuova flotta praetoria a Costantinopoli.
Gli effettivi in armi erano circa 10 000 tra legionari ed ausiliari, ed erano acquartierati nella cittadella di Miseno, nei pressi della quale aveva sede la Schola Militum dove i legionari apprendevano e si esercitavano tanto nelle tattiche della guerra navale quanto in quelle tradizionali della guerra campale.
La Classis Ravennatis, successivamente rinominata Classis Praetoria Ravennatis Pia Vindex, fu istituita da Augusto intorno al 27 a.C. Era di stanza a Ravenna ed era la seconda flotta dell'Impero per importanza. Aveva il compito di sorvegliare la parte orientale del Mediterraneo.Il porto di Classe era simile per conformazione a quello di Miseno, ma nel suo complesso non era del tutto naturale. Si racconta che potesse contenere fino a 250 imbarcazioni. Le lagune, interne rispetto alla costa, erano unite al mare tramite un sistema di dune costiere sopraelevate tagliate da un canale, la "Fossa Augusta", che, prolungato verso nord, congiungeva Ravenna alla laguna veneta e al sistema portuale di Aquileia. Lungo la fossa ed attorno ai bacini si potevano vedere arsenali e depositi a perdita d'occhio; lo sviluppo delle banchine raggiungeva i 22 chilometri, estensione ragguardevole se si pensa che alcuni porti europei hanno raggiunto queste dimensioni solo nell'ultimo secolo. A Ravenna, la basilica di Sant'Apollinare in Classe, quando fu costruita nella prima metà del VI secolo, era in riva al mare. Il nome "in Classe" indica appunto la vicinanza a quelli che erano i cantieri navali della flotta imperiale.La flotta ebbe poi alcuni suoi distaccamenti nei principali porti del Mediterraneo, come ad esempio nel mar Egeo a Il Pireo (Atene), nel mare Adriatico ad Aquileia e a Salona. Come la flotta di Miseno, parte di quella di Ravenna fu trasferita nel 330 a Costantinopoli da Costantino. Anche per la flotta ravennate il numero degli effettivi si aggirava intorno ai 10 000 tra legionari e ausiliari.
Flotta africana istituita da Commodo nel 186, secondo quanto ci riferisce la Historia Augusta. Fu creata per mettere al sicuro i rifornimenti di grano a Roma provenienti dall'Africa proconsolare.
Con base principale ad Alessandria d'Egitto (oltre a basi secondarie lungo il Nilo, come a Thebis), la Classis Alexandrina controllava la parte orientale del Mediterraneo. Venne formata da Augusto nel 30 a.C. e, per aver dimostrato il proprio appoggio ad Ottaviano nella guerra civile, ricevette il titolo di Augusta, divenendo così la Classis Augusta Alexandrina. Durante la guerra civile del IV secolo tra Costantino I e Licinio, quest'ultimo poté schierare 80 triremi provenienti dalla Classis Alexandrina.
La Classis Britannica aveva il compito di controllare le acque tra le province romane della Gallia e della Britannia. Questa flotta svolse un ruolo importante nell'invasione della Britannia da parte dell'imperatore Claudio. Era inizialmente di stanza a Portus Itius, forse l'attuale Boulogne-sur-Mer (detta anche Gesoriacum o Bononia), in Gallia settentrionale. Con la dinastia dei Flavi, venne resa permanente, spostandola nell'85 a Portus Dubris (Dover), con basi aggiunte anche a Portus Lemanis (Lympne) e Anderitum (Pevensey). Sotto il governatorato di Gneo Giulio Agricola, la Britannica circumnavigò la Scozia e, nell'83, attaccò la costa orientale della Scozia. L'anno dopo, invece, raggiunse le isole Orcadi. Dopo la vittoria di Costanzo Cloro del 296 sull'usurpatore Alletto, sembra che la base principale della flotta sia stata spostata a Rutupiae (Richborough).
Detta anche Classis Augusta Germanica Pia Fidelis, la Classis Germanica fu istituita da Augusto nel 12 a.C.. Era di stanza a Castra Vetera (l'odierna Xanten), ma fu spostata da Claudio nel 50 a Colonia Agrippinensis (l'odierna Colonia). Aveva il compito di pattugliare il fiume Reno, i suoi affluenti e il Mare del Nord. Di fondamentale importanza logistica, trasportava anche truppe e armamenti al di là di quello che per i romani era il confine per antonomasia.
Tra i prefetti a capo della Classis Augusta Germanica Pia Fidelis risulta, da un'epigrafe, anche il nome di Publio Elvio Pertinace, imperatore dal 192 al 193. Vi fu anche un certo Marco Pomponio Vitelliano.
Detta anche Classis Nova Lybica, aveva il compito di pattugliare le coste libiche. Le fonti la menzionano per la prima volta intorno al 180 sotto l'imperatore Marco Aurelio o più probabilmente sotto Commodo (tra il 180 ed il 188). Di questa flotta potrebbe essere poi stato praefectus classis un certo Clodio Lucifero.
Di stanza a Iol-Cesarea Mauretaniae (l'attuale Cherchell in Algeria), la Classis Mauretanica aveva il compito di pattugliare lo stretto di Gibilterra in particolare, ma anche le coste del Mediterraneo sud-occidentale (le coste della Mauretania) e della Spagna meridionale.Era un distaccamento della Classis Alexandrina (con comando speciale). La sua comparsa si fa risalire al 40 circa, sotto Caligola o più probabilmente sotto Claudio, dopo la costituzione della regione in provincia (abbiamo informazioni di classiarii al tempo di Traiano, probabilmente come vexillationes di altre flotte permanenti). Divenne flotta permanente dopo il 176 con Marco Aurelio.
La Classis Moesica era il completamento naturale della flotta del Danubio insieme a quella pannonica. Sede principale della flotta a partire da Domiziano (in seguito alla crisi dacica dell'85-88) fu Sexaginta Prista ("città delle sessanta navi"), più tardi (sotto Traiano dopo la conquista della Dacia) fu Noviodunum.Altre sedi nel corso dei secoli furono: Novae, Dinogetia, Carsium (oggi Hârșova), Troesmis, Barbosi, Independenta Tomi e Histria. Pattugliava il basso corso del Danubio e i suoi affluenti e, dal 41, il Mar Nero settentrionale con distaccamenti a Olbia Pontica e Chersonesos Taurica.
Fu istituita negli anni 35-33 a.C. dopo le campagne in Illirico di Ottaviano, ma fu stabilmente operativa dal 9/10 dopo la fine della grande ribellione dalmato-pannonica. Lo storico Tacito racconta che nel 50 era presente una flottiglia a guardia del Danubio, subito dopo la caduta di Vannio, re di Marcomanni e Quadi. Riorganizzata sotto la dinastia Flavia, prese il nome di Classis Flavia Pannonica. Aveva il controllo:
del medio corso del Danubio, da Carnuntum a Taurunum (poco a nord di Singidunum, l'attuale Belgrado), con sedi anche a Brigetio, Aquincum, Lussonium (?), Lugio (?) e Malata;
del fiume Drava con basi a Poetovio (almeno nel I secolo) e Mursa.Classis Pontica
Di stanza a Trapezus (l'odierna Trebisonda), la Classis Pontica pattugliava il Mar Nero meridionale e orientale. Istituita da Augusto nel 14 a.C., operò stabilmente solo a partire dal principato di Nerone. Sembra infatti che, dopo una spedizione nel Chersoneso Taurico (l'attuale penisole di Crimea) nel 57, venne istituita una nuova flotta permanente a presidio e pattugliamento del Pontus Euxinus: la Classis Pontica, utilizzando anche navi appartenute al precedente regno di Tracia (annesso nel 46 da Claudio).
Detta anche Classis Syriaca Seleucena, fu istituita nel 63 a.C. da Gneo Pompeo Magno per debellare i pirati della Cilicia, che rendevano insicure per i commerci le acque orientali del Mediterraneo e del mare Egeo; diventò operativa come flotta stabile sotto l'imperatore Vespasiano nel 70, o forse già sotto Tiberio, al tempo dell'allora governatore di Siria, Gneo Calpurnio Pisone. Era di stanza a Seleucia Pieriae (o Seleucia di Pieria, l'attuale Samandağ in Turchia).
Esistono altri nomi di navi di cui non sappiamo se siano appartenute a flottiglie minori o se, più probabilmente, appartenessero a vexillationes di altre già conosciute (tra cui le due flotte pretorie):
3 quadriremi: Fortuna (iscrizioni da Roma oppure da Civitavecchia), Ops (iscrizione da Olbia in Sardegna), Padus (da Civitavecchia);
18 triremi: Aesculapius (iscrizione da Ravenna), Ops (da Roma), Apollo (iscrizione da Ostia/Roma), Aquila (iscrizione da Roma), Athenonix (iscrizione da Paestum), Augustus (iscrizione da Seleucia ad Calycadnum e Roma), Capricornus (iscrizione da Roma), Diana (iscrizione da Roma), Fides (iscrizione da Roma), Iovis (iscrizione da Seleucia di Pieria), Libertas (iscrizione da Ostia/Roma), Mars (vexill. della Classis Ravennatis in Hispania Citerior), Minerva (iscrizione da Roma e Napoli), Nauta (iscrizione da Brindisi), Neptunus (iscrizione da Roma), Providentia (da Seleucia di Pieria), Quadriga (iscrizione da Brundisium), Triptolemus (iscrizione da Brundisium).
12 liburne: Armata (da Roma), Clementia (da Civitavecchia), Clupeus (da Caorle), Dulphinus (da Tiro), Eufrates, Fides (iscrizione da Roma), Gryps (iscrizione da Efeso nella provincia d'Asia), Lucusta (da Opsorus o da Punta Krizia in Dalmazia), Murena (iscrizione da Salona), Salus Augusta (da Olbia in Sardegna), Sphinx, Triton (sembra fosse di stanza a Brundisium).
Le informazioni qui raccolte derivano in gran parte dalla Notitia Dignitatum, che corrisponde ad una situazione databile attorno al 420 per l'Impero romano d'Occidente ed al 395 per l'Impero romano d'Oriente. Va notata la moltiplicazione di flotte fluviali o locali rispetto al periodo alto imperiale.
La Classis Histrica successe alle Classis Pannonica ed alla Classis Moesica. Aveva come principali basi Mursa nella Pannonia secunda, Florentia in Pannonia Valeria, Arruntum in Pannonia prima, Viminacium in Moesia prima e Aegetae nella Dacia ripensis.Flotte di minori dimensioni erano attestate anche lungo i tributari del Danubio:
la Classis Ratianensis, in Dacia ripensis.Le unità navali erano poi connesse con i porti e le unità imbarcate. Lungo il limes danubiano erano presenti:
in Pannonia prima e Noricum ripensis, distaccamenti navali (milites liburnarii) della legio XIV Gemina e della legio X Gemina a Carnuntum e Arrabona, oltre a quelli della legio II Italica a Ioviacum;
in Pannonia secunda, la I Flavia Augusta (a Sirmium) e la II Flavia erano sotto un loro prefetto.
In Moesia secunda, due unità di classiarii (milites nauclarii) ad Appiaria e Altinum.
In Scythia Minor, classiarii (muscularii) della legio II Herculia a Inplateypegiis e marinai (nauclarii) a Flaviana.
Nella parte occidentale, in particolare nella Gallia, si trovavano numerose flotte fluviali. Erano tutte poste sotto il comando di un magister peditum dell'Occidente, ed erano le seguenti:
la Classis Anderetianorum, con base a Lutetia Parisorum (Parigi), che operava lungo i fiumi Senna ed Oise;
la Classis Ararica, con base a Caballodunum (Chalon-sur-Saône), che operava sul fiume Saône;
la Classis barcariorum, composta da piccole imbarcazioni, con base ad Eburodunum (la moderna Yverdon-les-Bains), che operava presso il lago di Neuchâtel;
le antiche flotte della Classis Misenensis e Ravennatis, senza che fosse specificato se fossero o meno superiori alla altre flotte, considerando che buona parte delle stesse era stata trasferita a Costantinopoli a partire dal 330;
la Classis fluminis Rhodani, con base ad Arelate, che operava lungo il fiume Rodano. Era una flotta complementare a quella di marinai (milites muscularii) con sede a Marsiglia;
laClassis Sambrica, con base a Locus Quartensis (località sconosciuta), che operava lungo il fiume Somme ed il Canale della Manica. Fu posta sotto il comando del Dux Belgicae secundae;
La Classis Venetum, con sede ad Aquileia, che operava nel nord del mare Adriatico. Questa flotta fu creata per garantire le comunicazioni con le capitali imperiali della valle del Po, Ravenna e Mediolanum (Milano), oltre alle vicine città della provincia di Dalmazia.Va notato che, con l'eccezione della flotta pretoriana (la cui citazione nella lista non significa necessariamente un suo stato di attività), le antiche flotte del Principato sono del tutto assenti. La Classis Britannica scomparve sotto questo nome dopo la metà del III secolo. I suoi resti confluirono tutti nel sistema del litus Saxonicum. Le flotte di Mauritania ed Africa furono invece sciolte dopo la conquista dei Vandali, mentre l'assenza della Classis Germanica fu dovuta molto probabilmente al crollo del limes renano dopo la grande invasione dell'inverno del 405-406.
Riguardo invece alle flotte orientali, sappiamo da fonti autorevoli che la Classis Alexandrina e la Classis Seleucena continuarono ad operare, e che attorno al 400 fu creato un distaccamento dalla Classis Syriaca, denominato Classis Carpathia, con sede nel mare Egeo, nell'isola di Scarpanto. Una flotta era infine posizionata a Costantinopoli, ma non si han sufficienti dettagli su di essa.
Possiamo dividere i principali porti militari/commerciali in due aree di influenza: occidentale ed orientale. Nell'ambito poi di questa divisione, vale la pena considerare i porti delle flotte pretorie e provinciali, di quelle marittime e fluviali.
In età augustea, in seguito all'impraticabilità del precedente porto militare di Portus Iulius nella baia di Pozzuoli (utilizzato da Ottaviano durante la guerra contro Sesto Pompeo), la vicina Miseno divenne la più importante base militare della flotta praetoria romana a guardia del bacino del Mediterraneo occidentale. Il porto sfruttava un doppio bacino naturale, quello più interno di circa 3 km di circonferenza (detto Maremorto o Lago Miseno), in epoca antica dedicato ai cantieri e alla manutenzione navale, e quello più esterno, che era il porto vero e proprio. Tra i due bacini gli storici hanno immaginato vi fossero gli impianti navali e gli alloggiamenti della classis Misenensis.
Porto di Claudio: già Giulio Cesare aveva intuito la necessità di creare un nuovo porto vicino a Roma, ma le difficoltà tecniche e l'urgenza di altri problemi l'avevano fatto rinunciare. A causa dell'aumento del traffico commerciale e della distanza tra Roma ed Ostia (pari a 190 stadi), che dava scarsa autonomia agli approvvigionamenti della capitale dell'Impero romano (solo otto giorni), l'imperatore Claudio fece costruire, a partire dal 42, un nuovo porto circa 3 km a nord di Ostia, collegato al Tevere da un canale, terminato nel 46: il canale di Fiumicino, con la formazione dell'Isola Sacra. Il porto fu terminato da Nerone, nel 64-66 (cfr. moneta qui sotto), ma era già attivo nel 62.Di forma grossomodo circolare, fu creato partendo da un bacino artificiale di circa 90 ettari di superficie (non molto profondo, solo 5 metri), costruito utilizzando una laguna, con il cordone sabbioso a costituire una protezione naturale. Poteva ospitare fino a 200 navi. L'entrata del bacino fu sbarrata da un'immensa diga di 758 m di lunghezza e 3 m di larghezza, lasciando come entrata al porto un passaggio di 206 m, tra la diga ed un molo lungo 600 m e largo 12 m, il cosiddetto monte Giulio, situato a nord-est sulla terra ferma. Furono creati attracchi ed horrea (magazzini utilizzati in epoca romana) sui due bracci del porto, che in complesso coprivano più di cento ettari, per facilitare gli scambi e lo stoccaggio delle merci. All'estremità della grande diga fu eretto un faro, simile a quello del porto di Alessandria, utilizzando come fondazione la nave utilizzata dall'imperatore Caligola per portare dall'Egitto l'obelisco che attualmente si trova in piazza San Pietro, nella città del Vaticano. La nave fu riempita di pietre, quindi fatta affondare per far affiorare un isolotto artificiale, lungo 300 metri e largo 23. Secondo Svetonio i lavori richiesero l'intervento di 30 000 operai e di 2 000 buoi in un arco di 11 anni.Porto esagonale di Traiano: il nuovo porto di Claudio era troppo esposto alle insidie delle tempeste. Tacito riporta che già nel 62, prima quindi che i lavori fossero portati a compimento, una tempesta affondò 200 navi. Inoltre, il suo mantenimento era estremamente costoso. L'imperatore Traiano fece quindi costruire da Apollodoro di Damasco un nuovo porto, il porto di Traiano, più funzionale e più arretrato di quello di Claudio rispetto alla costa. I lavori durarono dal 100 almeno al 112, con la creazione di un bacino di forma esagonale con lati di 358 m e profondo 5 m, con una superficie di 32 ettari e 2 000 metri di banchina. Fu costruito un ulteriore canale (fossa Traiana) ed il collegamento ad Ostia fu assicurato da una strada a due corsie. Al Portus Traiani furono costruiti magazzini e depositi per permettere la miglior conservazione delle derrate alimentari.
Fondata da Giulio Cesare in sostituzione della vicina Massalia, attorno al 49 a.C.. Qui Ottaviano, dopo la vittoria di Azio, portò tutte le navi da guerra prese al rivale Marco Antonio, costituendovi una base militare. Poi, tra il 29 ed il 27 a.C., Forum Iulii venne trasformata in colonia romana con il nome di Colonia Octaviorum con i veterani della legio VIII Augusta e IX Hispana, divenendo un grande mercato per il commercio di prodotti artigianali e beni agricoli. Il porto commerciale, fu secondo solo a quello di Ostia in Occidente.
Colonia Claudia Ara Agrippinensium (oggi Colonia), oltre ad essere una fortezza legionaria della provincia romana della Germania inferiore, fu porto fluviale della Classis germanica.
Si trattava di uno dei maggiori porti fluviali. Era posizionato lungo il limes renano. Sorgeva non molto distante dalla fortezza legionaria, lungo la strada che conduceva a nord-est fino al fiume, sede della classis germanica. Alcune navi della flotta vennero rinvenute e sono oggi presso il Museo delle navi romane di Magonza. Sulla sponda opposta del fiume, attraversato da un lungo ponte i cui piloni in pietra poggiavano su palafitte in legno (metà del I secolo), si raggiungeva un forte ausiliario in località Kastel, a protezione del ponte stesso.
Il porto era un elemento dal quale la città non poteva prescindere nella visione urbanistica di Settimio Severo, che qui vi era nato. Del faro non restano oggi che le fondamenta, ma un tempo esso era alto più di 35 metri e, a detta di alcuni storici, non era molto diverso dal più rinomato Faro di Alessandria. Le zone che meglio si sono conservate del porto sono il molo orientale, i magazzini, le rovine di una torre di osservazione ed una parte delle banchine utilizzate per il carico delle merci. Il porto era costituito da un grande bacino di circa 102.000 mq (390 x 410 metri), con una circonferenza fi quasi 1.300 metri. Ai lati vi erano due banchine di 1.000 metri ciascuna (una delle quali terminava con la forma di una "T"), dotate di numerose postazioni di ormeggio. Altrettanto degna di nota è l'imponente scalinata del Tempio di Giove Dolicheno. Era, questa, una divinità siriana poco conosciuta all'epoca di Settimio Severo, e si crede che la comparsa di questo tempio a lei dedicato sia dovuta al fatto che la moglie dell'imperatore fosse siriana.
Nel 44, dopo quattro anni di rivolte, l'Imperatore Claudio divise il regno di Mauretania in due province. Caesarea divenne la capitale della Mauretania Caesariensis. Claudio diede poi alla città due nomi: la capitale Caesariensis e la città, colonia romana con il secondo nome di Colonia Claudia Caesarea. La città ebbe quindi un porto, dove fu insediato un distaccamento della Classis Alexandrina e che in seguito divenne la Classis Mauretanica. Fu quindi luogo di nascita dell'Imperatore Macrino, succeduto a Caracalla. Poi, nel V secolo fu assediata e distrutta dai Vandali, per essere rioccupata dall'Imperatore bizantino Giustiniano I, che la restaurò e la riportò al suo antico splendore.
Il porto di Classe era simile per conformazione a quello di Miseno, ma nel suo complesso non era del tutto naturale. Poteva contenere fino a 250 imbarcazioni. Le lagune, interne rispetto alla costa, erano unite al mare tramite un sistema di dune costiere sopraelevate tagliate da un canale, la "Fossa Augusta" che, prolungato verso nord, congiungeva Ravenna alla laguna veneta e al sistema portuale di Aquileia. Da questo porto potrebbe essere iniziata la seconda campagna di Traiano contro i Daci (nel 105), come rappresentato sulla omonima Colonna. Lungo la fossa e attorno ai bacini si potevano vedere arsenali e depositi a perdita d'occhio; lo sviluppo delle banchine raggiungeva i 22 chilometri, estensione ragguardevole se si pensa che alcuni porti europei hanno raggiunto queste dimensioni solo nell'ultimo secolo.
Carnuntum divenne un'importante fortezza legionaria dell'Impero romano a partire dal 50 (misurava 480×368 metri, per un'estensione pari a circa 17,6 ettari) e sede della Classis Pannonica, diventando anche sede del governatore prima della Pannonia e poi (nel 103-106) della Pannonia superior. Attualmente si trova in Austria.
Il porto di Atene, il Pireo, fu base di appoggio di alcuni distaccamenti della flotta praetoria di Miseno, per il pattugliamento del mare Egeo.
Nell'antica Bisanzio fu raccolta una flotta durante la guerra civile del 69. Qui sono state trovate due epigrafi funerarie di un bucinator e di un aquilifer delle due legioni di ex-classiarii legio I Adiutrix e II Adiutrix, databili al II secolo, forse da porre in relazione all'assedio delle forze di Settimio Severo contro quelle del rivale Pescennio Nigro nel 195. Quando poi Costantino I decise la costruzione di una nuova capitale per l'Impero (dopo la vittoria su Licinio del 324), il sito ideale venne individuato in quello di Bisanzio, che si trovava al centro di eccellenti vie di comunicazione sia terrestri che marittime verso i principali centri dell'Impero; che dominava gli stretti strategici del Bosforo e dei Dardanelli e che, per la sua dislocazione al culmine di una sorta di penisola, risultava facilmente difendibile.
L'opera colossale di ricostruzione vide un allargamento dell'area urbana da 200 a 700 ettari, la costruzione di nuove mura, di un nuovo porto nel Corno d'Oro e di un nuovo impianto urbano, con la creazione di nuovi edifici, templi e strutture pubbliche atti a fare della città la nuova Roma. Qui fu trasferita parte della flotta praetoria, che in precedenza si trovava dislocata a Miseno e Ravenna. Sotto gli altri imperatori della dinastia costantiniana, la città continuò a crescere e a prosperare. L'ultimo esponente della dinastia, Flavio Claudio Giuliano, lasciò alla città un nuovo grande porto, realizzato sul lato meridionale e affacciato sul Mar di Marmara.
Tessalonica fu sede di un importante porto militare fin dall'epoca macedone, disponendo anche di un arsenale. Ebbe una sua importanza strategica a partire dal periodo tetrarchico, quando Galerio, Cesare d'Oriente, la utilizzò come una delle sue capitali imperiali (298-299) oltre a Sirmium, presso il Danubio. Morto Galerio nel 311, Tessalonica tornò ad essere residenza imperiale negli anni tra il 317 ed il 323, quando Licinio dovette cedere a Costantino I l'Illirico. In questo periodo Costantino potenziò le flotte sull'Adriatico e sull'Egeo, rafforzando i porti marittimi di Aquileia, Pireo e Tessalonica, con la costruzione di nuovi arsenali e cantieri navali, oltre a migliorare l'armamento delle squadre navali.
Noviodunum passò sotto il controllo romano con l'annessione della Tracia nel 46, venendo poi annessa alla provincia di Mesia. Divenne un importante porto della Classis Moesica e centro militare della regione a partire da Domiziano-Traiano, in seguito alla conquista della Dacia. Qui furono distaccate alcune vexillationes della legio V Macedonica, almeno fino al regno di Marco Aurelio. Seguirono vexillationes della legio I Italica, e, a partire da Diocleziano, della legio I Iovia. Fu probabilmente distrutta nel corso della seconda metà del III secolo durante le invasioni dell'epoca, da parte di Goti e Eruli. Fu ricostruita sotto il regno dell'imperatore Costantino il Grande (dopo il 324), durante le campagne militari e posta sotto il comando del Dux Scythiae. Nel 369, sulla sponda opposta del Danubio, fu combattuta una grande battaglia tra l'imperatore Valente ed Atanarico, capo dei Tervingi. Tra il 434 ed il 441, la città fu occupata dagli Unni, per poi tornare sotto il dominio dell'Impero bizantino.
I Romani fondarono agli inizi del II secolo il fortened il porto fluviale di Sexaginta Prista (ovvero "città delle sessanta navi"). Come base navale, essa aveva il compito di controllare il limes mesico inferiore, contro le incursioni barbariche al di là del grande fiume nella piana della Moldavia. Con le riforme di Diocleziano e Costantino, fu posta sotto il comando del Dux Moesiae secundae. La città cominciò a declinare con le invasioni di Avari e Slavi nel 586.
Fondata come porto della vicina città di Antiochia, in epoca romana, in seguito alla riforma augustea dell'esercito romano, fu base militare principale della Classis Syriaca. Si trattava di un porto artificiale, di forma quasi circolare, con una superficie di 16 acri, collegato al mare da un canale lungo 1 300 metri e largo tra i 130 ed i 150 metri, costruito sembra al tempo di Vespasiano. Fu di importanza fondamentale per accogliere le truppe giunte da altre province, oltre a quelle della guardia pretoriana provenienti da Roma, ogni volta che fu necessario compiere una campagna contro i Parti, ad esempio al tempo di Traiano, Lucio Vero, Settimio Severo e Caracalla. Al tempo di Diocleziano erano presenti 500 addetti a mantenere libero il canale del porto da eventuali detriti. Il Codice Teodosiano menziona per gli anni 369-370 una Classis Seleucena.
Il porto principale della Classis Pontica fu posto a Trapezus (l'odierna Trebisonda in Turchia), dopo l'annessione del Ponto attorno al 63 a.C.. Fu utilizzato per il pattugliamento soprattutto della parte orientale del Mar Nero. Qui fu concentrata la flotta di Muciano nel 69, prima di recarsi nell'Illirico e poi in Italia durante la guerra civile di quegli anni. Sempre da questo porto partì Arriano in perlustrazione delle coste orientali del Pontus Euxinus. A questo periodo potrebbero appartenere alcune vexillationes delle legioni XII Fulminata e XV Apollinaris. A partire dal periodo tetrarchico qui fu installata un'intera legione romana, la legio I Pontica, a maggior protezione della costa.
Il porto di Alessandria d'Egitto (città di 300.000 abitanti in epoca pre-romana), sede della Classis Alexandrina, era uno dei più grandi di tutto l'Impero con un bacino di 60 ettari. La diga dell'Eptastadio, il cui nome deriva dalla sua lunghezza di sette stadi, collegava l'isola di Faro alla terraferma, nel punto in cui oggi si apre la Grande piazza con la Porta della Luna. Il molo, che divideva i due porti, occidentale e orientale, è oggi coperto dal moderno quartiere di Ras al-Tin, che occupa un istmo considerevolmente allargato.
Il porto occidentale (detto "di Eunostos") era ampio, ma affiancato da scogliere situate sull'asse dell'isoletta di Faro, come racconta Strabone. Racchiudeva un porto più interno artificiale, il Kibôtos ("scatola rettangolare"). Oggi è stato obliterato dall'allargamento per la realizzazione del porto moderno.
Il porto orientale (o "Gran Porto") era protetto dallo sperone di Lochias a Est e dalla punta dell'isola di Faro a Ovest. L'entrata nel porto era pericolosa per la ristrettezza dell'imbocco e numerose navi greco-romane naufragate tra il IV secolo a.C. e il VII secolo d.C. sono state scoperte in questa zona. Al suo interno, l'isola di Antirodi delineava una piccola baia detta "porto reale". Qui erano posizionati i navalia fin dalla guerra civile tra Cesare e Pompeo. I palazzi reali occupavano l'angolo nord-orientale della città, sul promontorio di Lochias, che dominava il porto occidentale (nella moderna zona di Pharillon). La località è attualmente sotto il livello del mare, così come il "porto privato" e l'isola di Antirodi.
Per le flotte militari era essenziale saper riconoscere in anticipo i segnali di possibili tempeste. Come Vegezio stesso riporta, infatti, il mare grosso e le burrasche inflissero alle classes sconfitte ben più gravi delle guerre. L'arte della navigazione doveva, pertanto, prendere in primo luogo conoscenza dei venti. Secondo Vegezio gli antichi credevano vi fossero solo quattro venti, come i punti cardinali. Poi, le generazioni successive ne riconobbero dodici. Come detto, risultava indispensabile per evitare un naufragio, conoscere e studiarne l'elenco ed il comportamento di questi venti.
Ad oriente si trovava l'Apheliotes o Subsolanus (oggi Levante), alla cui destra spirava il Caecias o Euroborus (oggi Scirocco) e a sinistra l'Eurus o Vulturnus.
Da meridione proveniva Noto o Auster (oggi Ostro), alla cui destra soffiava Leuconotus o Noto bianco e a sinistra Libonotus o Corus.
L'occidente era occupato da Zefiro o Subvespertinus (vento di Ponente), alla cui destra spirava Lips o Africus (oggi Libeccio) ed a sinistra Iapyx o Favonius (oggi Favonio).
A nord vi era il Septentrio o Aparctias (oggi Tramontana), alla cui destra si trovava il Thrascias o Circius (oggi Circio), e a sinistra il Boreas o Aquilo (oggi Aquilone).Era inoltre importante stabilire quale fosse il periodo dell'anno migliore per la navigazione. Per Vegezio esso si colloca sicuramente dopo che le Pleiadi sono sorte, ovvero dal 27 maggio fino al 14 settembre, proprio quando la mitezza dell'estate smorza l'impeto dei venti. Dopo questo periodo, fino all'11 novembre, la navigazione si fa più incerta e rischiosa. Da novembre in poi il numero delle tempeste si moltiplica ed il mare risulta inaccessibile fino al 10 marzo.
Alle grandi navi da guerra liburniche furono aggregate imbarcazioni più piccole da ricognizione, che avevano spesso non più di venti rematori per lato e lo scafo ricoperto di pece (chiamate perciò dai Britanni, picatae). Con queste si sferravano attacchi improvvisi e si catturavano i convogli di navi nemiche. Erano inviate in esplorazione per anticipare i piani del nemico. Per evitare che le imbarcazioni in fase di esplorazione potessero essere riconosciute, venivano colorate di blu, insieme alle funi ed alle vele, per meglio mimetizzarsi in mare aperto, non solo di notte ma anche di giorno. Identica cosa accadeva anche ai classiarii, che indossavano divise azzurre, così da poter rimanere nascosti. Le ricognizioni servivano, inoltre, per analizzare più attentamente le correnti prodotte dalle maree, poiché:
Nell'antichità classica, l'arma principale utilizzata sulle navi da guerra fu certamente il rostrum (da cui il nome di naves rostratae), utilizzato soprattutto per speronare, affondare o comunque immobilizzare la nave nemica, bloccando il suo scafo. Il suo impiego, però, richiedeva un equipaggio esperto e qualificato, oltre ad una nave veloce e agile, come una trireme o anche una quinquereme. Nel periodo ellenistico, le flotte più grandi, invece, facevano affidamento su navi di grandi dimensioni. Ciò aveva i suoi vantaggi: la struttura più pesante e robusta limitava i danni di uno speronamento di una nave di più piccole dimensioni; uno spazio maggiore per imbarcare un buon numero di armati ed una miglior stabilità delle imbarcazioni. Inoltre, le dimensioni permettevano il posizionamento sulle navi più grandi di una torre, sopra la quale potevano essere montate balliste, scorpioni e catapulte.
Anche se i rostri continuarono a costituire una caratteristica standard di tutte le navi da guerra romane, le tattiche andarono via via evolvendo: da una in cui la nave era trasformata in un vero e proprio "siluro" con equipaggio, progettato per affondare le navi nemiche, a una in cui rappresentava piattaforme di artiglieria mobile, impiegate non solo in azioni di lancio di dardi, ma anche per azioni di sbarco. I Romani in particolare, essendo inizialmente inesperti in combattimenti marittimi, si erano attrezzati con il famoso corvo (una sorta di ponte levatoio) per azioni di assalto e arrembaggio delle navi avversarie. Questo li portò da un lato a vittorie decisive, dall'altro a "sbilanciare" notevolmente le loro quinqueremi quando erano in balia di venti e correnti in alto mare, causando frequenti naufragi. Due intere flotte romane andarono, infatti, perdute a causa delle tempeste nella sola prima guerra punica.Durante il periodo delle guerre civili, vi furono importanti innovazioni nella marina militare romana, attribuite a Marco Vipsanio Agrippa, come racconta Appiano di Alessandria. Si trattava dell'introduzione di una nuova macchina da guerra, l'harpax: una catapulta che lanciava grappoli di arpioni, utilizzata per bloccare una nave nemica. Essa era più efficiente rispetto al vecchio corvo perché, pesando molto meno, evitava di ribaltare le navi. Un'altra innovazione fu l'utilizzo di torri a prua e poppa della nave per avere un "fuoco di copertura" per l'arrembaggio delle truppe di milites classiarii.Altre armi utili negli scontri navali erano le stanghe, le falci e le bipenni:
la stanga era una trave sottile e lunga, con entrambe le estremità di ferro, appesa all'albero della nave come un'antenna. Le navi, quando si scontravano, lanciavano con violenza le loro stanghe a destra o a sinistra, quasi fossero degli arieti, uccidendo i marinai nemici e sfondando la nave stessa.
la falce era un ferro ricurvo ed appuntito, come una vera e propria falce, che era montato su lunghe aste, atto a recidere l'attrezzatura velica avversaria, rendendo le navi più lente. Si ricorda a tal fine la battaglia contro i Veneti di Cesare nel 56 a.C., quando:la bipenne è invece una scure, con alle due estremità una punta in ferro molto larga ed appuntita, che i classiarii utilizzano durante la battaglia per tagliare di nascosto le funi alle quali erano legati i timoni delle navi nemiche. Ciò rendeva la nave nemica ingovernabile e quindi facilmente catturabile e disarmabile.Tattica in battaglia
Vegezio spiega che, quando i nemici sono impreparati, sono più facili da sconfiggere. Egli raccomanda di cogliere l'attimo e di sferrare l'attacco vincente in tutte le situazioni in cui i marinai nemici fossero in chiaro svantaggio per qualche motivo: la stanchezza per il lungo remare, la presenza un vento o di una marea contrari, il fatto che fossero ignari di un possibile assalto o la loro posizione in un punto senza via d'uscita.Se invece il nemico fosse stato attento agli agguati e fosse riuscito ad evitare scontri frontali, si sarebbe dovuto schierare la liburne non in linea retta come le truppe sulla terraferma ma, al contrario, con la forma di "mezzaluna", in modo tale che, quando le estremità ("ali") sarebbero avanzate, il centro si sarebbe incurvato, in modo da circondare l'avversario. Vegezio raccomanda di sistemare alle "ali" le forze maggiori, sia come tipologia di imbarcazioni, sia come numero di soldati.
 Marina militare romana, su thes.bncf.firenze.sbn.it, Biblioteca Nazionale Centrale di Firenze. 
 Il porto di Classe e la sua flotta, su racine.ra.it. URL consultato il 12 giugno 2007 (archiviato dall'url originale il 23 aprile 2007).
 La Marina militare romana, su roma-victrix.com. URL consultato il 2 agosto 2007 (archiviato dall'url originale il 27 settembre 2007).