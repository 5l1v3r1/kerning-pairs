
Col nome di Venezia marittima (in latino: Venetia maritima, in greco: Bενετικὰ, "Venetikà") o Venezia bizantina s'intende un territorio dell'impero bizantino inquadrato nell'Esarcato d'Italia e corrispondente alla fascia costiera dell'antica Venetia, cioè alle coste degli odierni Veneto e Friuli-Venezia Giulia, distinta dall'entroterra della Venezia euganea passata dalla fine del VI secolo sotto controllo dei Longobardi.
Il territorio interessato era una vasta area periferica dei domini bizantini in Italia, caratterizzata da insediamenti sparsi, senza centri urbani di rilievo. Le precarie condizioni geografiche favorirono nuovi modelli sociali ed economici che si svilupparono dalle tradizionali attività lagunari d'epoca romana come la pesca, la lavorazione del vetro e l'estrazione del sale. Scampata alle invasioni barbariche, la popolazione locale sviluppò inoltre notevolmente il commercio, grazie alla protezione che garantiva il complesso sistema di canali ed isole e grazie ai privilegi fiscali di cui godevano le province bizantine in Italia. La distanza da Bisanzio ed alcune controversie politiche dovute allo scisma tricapitolino causarono inizialmente la nascita di due fazioni in lotta fra loro, variamente schierate ora con i Longobardi ora con i Bizantini, finché le forti autonomie concesse dagli imperatori bizantini furono ufficializzate nella nascita, tra la fine del VII secolo e gli inizi dell'VIII del Ducatus Venetiae.
La Venetia Maritima nasceva a seguito dell'occupazione longobarda di buona parte dell'attuale Veneto e la progressiva migrazione delle popolazioni romane provenienti dalla caduta di Aquileia portò a nuovi insediamenti costieri, al sicuro, protetti dalle lagune e dalla flotta imperiale. I romanici che migrarono della Venetia continentale, per edificare nuovi centri nelle isole della costa adriatica, non abbandonarono la propria regione, pensando un giorno di poter tornare a riconquistare le città perdute. Un processo simile avvenne in Istria e, qualche decennio dopo, in Dalmazia a seguito dell'invasione degli Avari.
L'area soggetta all'amministrazione della provincia bizantina si estendeva prevalentemente entro le lagune di Venezia e Marano e di Grado, parte dell'attuale costa friulana, Chioggia e, per un brevissimo periodo, parte dell'entroterra veneto tra i fiumi Adige e Brenta.Così descriveva la provincia Giovanni Diacono, scrivendo poco dopo il mille:
Nell'area troviamo comunque citate nelle varie fonti numerosi centri. A partire da nord si hanno dunque:
Grado, sede patriarcale, che sotto l'autorità dei suoi metropoliti gode di ampia autonomia, vivendo al contempo uno stato di endemico conflitto coi duchi del Friuli e con i concorrenti patriarchi aquileiesi;
Iulia Concordia, città romana ai margini delle lagune rapidamente declinata a seguito dell'occupazione longobarda;
Opitergio, antica città romana che fu il principale centro amministrativo della provincia sino alla conquista longobarda;
Melidissa, poi detta Eracliana, porto lagunare di Opitergio, accresciutasi in importanza parallelamente al declino della vicina metropoli, sino a divenire nuova capitale e nuova sede del vescovo opitergino;
Equilio, centro urbano anch'esso sviluppatosi dal declino di Oderzo e per questo in stato di perenne conflitto con la vicina Eracliana, alla quale contende il primato e i possedimenti territoriali;
Torcello, principale centro commerciale delle lagune, posto in strategica posizione al centro dell'area lagunare formata dalla confluenza dei fiumi Piave, Sile, Dese e Zero, sviluppato dall'esodo della vicina Altino, il cui vescovo proprio qui si trasferisce, fondando una nuova diocesi; tracce attorno all'attuale centro urbano di una presenza industriale storica ben sviluppata, prevalentemente caratterizzata da cantieri navali (squeri) e magazzini commerciali (fondachi).
Ammiana, centro urbano gravitante attorno a Torcello, poco ad oriente della stessa;
Maiurbum, anch'essa, come i vicini centri, sviluppata dai profughi altinati; il nome deriva dal «vicus Maioribus» (quartiere degli antenati) di Altino. La città non ebbe un grande sviluppo, rimanendo un secondario insediamento della laguna, con attività economiche legate principalmente alla pesca e alla coltivazione di orti domestici.
Burano, grosso centro posto a sud di Torcello, a breve distanza da questa; fu fondata su un gruppo di isole fino ad allora disabitate dai profughi della terraferma, prevalentemente da abitanti di Altino, col nome di Burianum, cioè «città dei boreani», gli abitanti del «vicus Boreanum» (porta di Borea o porta settentrionale), quartiere di Altino.
Mureana, altro centro sorto a seguito della caduta di Altino dove si concentrarono la maggiorpate delle attività industriali legate alla lavorazione del vetro;
Rivoalto, primo nucleo della futura Venezia, sviluppato lungo il canale profondo scavato all'interno della laguna dalle correnti del Brenta;
Olivolo, centro sorto sullo stesso gruppo di isole occupato da Rivoalto, sede episcopale;
Metamauco, città strategicamente sorta su uno dei lidi più lontani dall'entroterra, sede episcopale e, con la creazione del Ducato di Venezia, nuova capitale della Venetia maritima;
Chioggia Minore, porto della vicina Chioggia Maggiore, all'estremità meridionale delle lagune;
Chioggia Maggiore, già città romana con il nome di Clodia, era il principale centro della parte meridionale della provincia, nonché il più antico insediamento abitato della laguna e il principale porto prima della nascita di Venezia (anche Clugie, Cluia e Cluzia);
Brondolo, porto di Chioggia Maggiore, già antica mansio distaccata presso la via Popilia, una sorta di nodo d'interscambio tra le comunicazioni marittime, lagunari e terrestri..
All'epoca il sistema lagunare risultava molto diverso e molto più esteso rispetto all'attuale, costituendo in pratica un complesso ininterrotto tra le foci del Po, a sud, e dell'Isonzo a nord. Tale sistema lagunare, del quale oggi sopravvivono le lagune di Comacchio, Venezia, Caorle, Marano, e Grado, fungeva da sicura via di navigazione interna, parallelamente alle antiche vie romane sulla terraferma, e da protezione delle città costiere, realizzate sulle isole-lido. L'ambiente lagunare venne tuttavia pesantemente stravolto attorno alla fine del VI secolo da una grande alluvione, nota come rotta della Cucca o alluvione di Paolo Diacono, che provocò la fuoriuscita dei fiumi dal loro precedente alveo, mutandone il corso. Le conseguenze dell'evento portarono ad una progressiva separazione delle diverse lagune, con lo sviluppo di impaludamenti e di zone malariche provocate dalla mutata concentrazione dei ristagni di acque dolci. Il mutamento ambientale influì anche sul conseguente sviluppo dei vari centri urbani, gettando le basi del successivo declino di molti di essi.
Nel 554 finì la ventennale Guerra gotica, con cui l'imperatore Giustiniano I aveva riconquistato la penisola italiana, la Dalmazia e la Sicilia; con le ulteriori conquiste dell'attuale Tunisia, della Sardegna, della Corsica e delle Baleari, strappate ai Vandali (Guerra vandalica, 533-534) e della Spagna del sud, strappata ai Visigoti nel 554, una parte dei territori un tempo facenti parte dell'Impero romano d'Occidente erano stati riconquistati dall'Impero di Giustiniano.. Da allora al 584 ca. tutta l'area tornata sotto il controllo bizantino subì una profonda riforma amministrativa, che seguiva i traumatici eventi bellici e un diffuso impoverimento dell'economia del Mediterraneo occidentale: l'antica Prefettura del pretorio d'Italia, la cui sede era Ravenna, venne affidata all'amministrazione del generale e patrizio bizantino Narsete, che aveva guidato vittoriosamente le armate imperiali nell'ultima fase del conflitto. La Venetia et Istria costituì una delle provincie di questa entità amministrativa, e rimase tale fino al 754, quando l'area lagunare fu separata dall'Istria, che invece fu aggregata al thema di Dalmazia. La nuova regione probabilmente aveva un governatore civile, che era eletto dai vescovi e i notabili del luogo, questo lo si può supporre grazie alla Pragmatica sanctio pro petitione Vigilii di Giustiniano, scritta nel 554, con cui si promulgava l'estensione della legislazione imperiale orientale ai nuovi territori. Nelle varie città, poi, le singole assemblee locali, i comitia, eleggevano poi ciascuna un Tribuno per reggere l'amministrazione locale, perpetuando l'uso romano avviato negli ultimi anni dell'Impero romano d'Occidente.Nel 554 la conquista dell'Italia non era ancora del tutto compiuta: alcune aree del Nord, e soprattutto le Venezie, erano ancora in mano gota e franca; Narsete nel giro di pochi anni riuscì a riportare questi territori in mano imperiale e nel 559, anno in cui è attestata la presenza di un comandante imperiale nelle Venezie, la conquista delle Venezie poteva dirsi per gran parte compiuta; fu però solo nel 561-562, con la resa di Verona e Brescia, che i Franchi abbandonarono l'Italia. Nell'anno 566 scoppiò una rivolta dei foederati eruli di stanza a Trento che assunse vaste proporzioni e che venne sedata da Narsete nell'anno successivo.
Nel 584 ca. la Prefettura d'Italia divenne, con una nuova riforma, Esarcato di Ravenna, il cui capo, l'esarca, era un funzionario nominato direttamente dall'imperatore bizantino con pieni poteri sia civili che militari.
Nel 568, approfittando della debolezza dell'Italia settentrionale, ancora dissanguata dalla Guerra gotica e flagellata da una violenta pestilenza, una popolazione di stirpe germanica proveniente dalla Pannonia, i Longobardi, attraversò l'Isonzo, distrusse il presidio militare bizantino di Forum Iulii e occupò la città, investendo poi rapidamente l'intera area più orientale della Venetia fino a conquistare dapprima Aquileia, Treviso, dove trovò un accordo con la chiesa locale, e poi Verona, Vicenza, Milano e infine Pavia. Mentre i conquistatori dilagavano anche nell'Italia centrale e nord-occidentale, Pavia divenne nel 572 la capitale del nuovo Regnum Langobardorum.
A seguito dell'invasione, nell'Italia nord-orientale, i cui territori occupati andarono a formare l'Austria longobarda, rimasero sotto il controllo bizantino solo Padova, Oderzo, Monselice e Cremona, assieme alla città costiere, ma la dissoluzione della realtà sociale italica, appena ricostruita dopo le devastazioni della Guerra gotica, fu traumatica per le popolazioni locali. Il patriarca di Aquileia Paolo si rifugiò nelle lagune, dove già a seguito delle invasioni dei Goti e degli Unni si erano formate le prime comunità cittadine, portando allo sviluppo del centro urbano di Grado, dove venne anche trasferita la sede metropolitana, definitivamente nel 579 con la consacrazione della basilica di Sant'Eufemia ed un apposito sinodo delle chiese suffraganee della Venetia e dell'Istria. Successivamente cadde anche Julia Concordia, i cui abitanti fondarono Caorle. L'unità dell'antica provincia della Venetia sopravviveva solo nei confini della giurisdizione ecclesiastica.
Con la morte di Giustiniano I la situazione politica in Italia rimase travagliata: l'Impero era assediato a oriente da Persiani, Avari e Slavi, per cui nella penisola italiana ai Romanici venne a mancare il supporto economico e bellico di Bisanzio per lungo tempo. L'unico tentativo di riconquista fu effettuato nel 576 ad opera del generale Baduario, sotto la reggenza di Tiberio II, che non ebbe alcun successo. La difesa del territorio perciò trovò sostegno finanziario e civile solo nelle forze municipali locali, tanto che l'esercito in Italia divenne per lo più un insieme di militari che erano proprietari terrieri al comando dell'esarca di Ravenna, che traevano di fatto la maggior parte delle provvigioni direttamente dai latifondi e dalle proprietà terriere: costoro erano definiti milites limitanei (soldati di frontiera) e costituivano una compatta struttura sociale, sia nelle città che nei centri periferici.
Questo sistema di riforme influenzò profondamente anche la Laguna veneta, che, legata prevalentemente ad una economia marittima e lagunare più che a quella agreste dell'entroterra, guadagnò dai cambiamenti in atto in tutta Italia una forte autonomia, sia nell'amministrazione del sistema tributario, sia nella costituzione dell'organizzazione civile. Nel 580, Tiberio II soppresse la provincia della Venetia costituendo l'eparchia Annonaria, con Ravenna, l'Emilia e la Bassa Padana lombarda, ma solo pochi anni dopo (584) Maurizio la ricostituì in distretto col nome di Venetikà.
L'arcidiocesi di Aquileia era, assieme a Milano, una delle Chiese italiane che non aveva accettato la condanna degli scritti di Teodoro di Mopsuestia, Teodoreto di Cirro e di Iba di Edessa decretata da Giustiniano e da questi imposta con la forza a papa Vigilio. Le chiese dell'Italia nord-orientale avevano infatti visto in questo una forzatura imposta dai monofisisti d'Armenia e Siria, cosicché le iniziali divergenze si trasformarono in un vero e proprio scisma, che si inasprì assumendo i caratteri di una controversia non solo religiosa ma soprattutto politica. Paolino I di Aquileia, forte del rango apostolico della sua cattedra, che era fatta risalire all'evangelizzazione da parte di San Marco, nel I secolo, e dei discepoli di questi, Ermagora e Fortunato, era stato così proclamato nel 568 patriarca dai suoi suffraganei, dando inizio ad Aquileia all'autocefalia.
Nonostante nel 579, papa Pelagio II riconoscesse al patriarca Elia la metropolia sulla Venezia e sull'Istria nel tentativo di venire ad un accordo, Roma e Ravenna, che erano sotto il controllo dell'imperatore, contrastavano direttamente gli scismatici di Aquileia. Fallito il tentativo di ricomposizione, nel 587, l'esarca Smaragdo passò alle vie di fatto, catturando il patriarca Severo ed imprigionandolo per un anno, fino a costringerlo a piegarsi, insieme ad alcuni vescovi dell'Istria, ai dettami imperiali. L'episodio non aveva però ricomposto lo scisma, perché i vescovi, una volta liberati, erano ritornati sulle loro posizioni, forti anche delle conseguenze dell'occupazione longobarda, che aveva fortemente indebolito il potere bizantino: nel 590 Severo radunò dunque un sinodo a Marano, dove dichiarò solennemente che l'abiura gli era stata estorta con la forza.L'occupazione longobarda, frattanto accentuò la distanza fra le Chiese soggette al patriarcato: le città cadute sotto il dominio germanico, infatti, godendo - anche in funzione anti-bizantina - di una maggiore tolleranza religiosa da parte degli ariani Longobardi, si arroccarono su posizioni radicalmente scismatiche, mentre le città della Venezia marittima scivolarono lentamente verso posizioni più moderate.
Nel 589, un'immane alluvione giunse a sconvolgere l'intero territorio, mutando il corso dei principali fiumi (Adige, Mincio, Brenta, Sile e Piave) e investendo anche le città sorte sulle lagune: tra queste la principale, Melidissa, che venne a trovarsi improvvisamente ricongiunta alla terraferma. Nel 590 un'alleanza franco-bizantina contro il re dei Longobardi Autari sembrò dover portare alla sconfitta definitiva dei Longobardi, ma i Franchi, proprio quando i Longobardi stavano per capitolare, ritornarono in patria senza farvi più ritorno. Nel 591 Agilulfo, succeduto ad Autari, trattò una pace separata con Childeberto re dei Franchi e i Bizantini dovettero abbandonare i loro piani di riconquista. In Venetia riannetterono all'Esarcato solamente Altino. Da allora iniziarono una serie di scorrerie longobarde dapprima in Istria, col sostegno di Avari e Slavi, e quindi lungo il confine veneto; nel 601, Agilulfo infine conquistò Padova e Monselice, causando una seconda ondata migratoria dei Romanici verso le città di Brondolo, Clodia, Popilia, Metamauco e Spinalonga. La Venetia era sempre più isolata dal resto del territorio bizantino e la popolazione, forzatamente, stava aumentando nell'area lagunare, costituendo nuove realtà urbane o rafforzando quelle già esistenti. Quando il Regno longobardo fu ereditato da Rotari, gli attacchi contro i territori bizantini si intensificarono, e nel Veneto si spinsero fino a sottrarre ogni lembo di territorio, tralasciando solo le aree lagunari.
Il dilagare dei Longobardi acuì la frattura interna alla chiesa aquileiense, creando tensioni crescenti che esplosero nel 606, quando le Chiese sotto il controllo militare bizantino nominarono metropolita - a Grado - Candidiano di Rimini, contrario ai tricapitolini, mentre le Chiese dei territori longobardi gli opposero Giovanni I, che da parte sua condannò il metropolita di Grado reinsediandosi ad Aquileia, sotto la protezione di Gisulfo II del Friuli: l'episodio sancì la scissione del patriarcato nelle due opposte sedi di Aquileia e Grado, ciascuna rivendicante per sé l'esclusiva legittimità. L'Istria e le lagune, fedeli a Roma e all'Impero, finirono così per distaccarsi dal resto del Veneto e del Friuli, il cui entroterra aveva abbandonato definitivamente l'autorità bizantina.Intorno all'anno 616, durante il pontificato di Papa Adeodato I, cadde in mano longobarda anche la città di Concordia, il cui vescovo, «terrorizzato dalla paura dei Longobardi», si rifugiò con la popolazione a Caorle, dove stabilì la propria nuova sede. La sola città dell'entroterra a resistere ai Longobardi, oltre ad Altino, era allora Opitergium, probabile sede del governo provinciale. Qui, probabilmente tra il 619 e il 625, il patrizio bizantino Gregorio massacrò a tradimento i duchi del Friuli, Caco e Tasone, figlio di Gisulfo II: l'episodio rimase impresso nella memoria dell'altro figlio di Gisulfo scampato all'imboscata, Grimoaldo, che, divenuto re, si sarebbe vendicato nel 667 radendo al suolo la città.
Un ruolo di primaria importanza era comunque venuta assumendo già da tempo la vicina città lagunare di Melidissa, ribattezzata attorno al 628 Eracliana (o Eraclea) in onore dell'imperatore Eraclio, vittorioso in oriente sui Persiani di Cosroe II e liberatore della Vera Croce: con la caduta di Oderzo la città di Eraclio divenne dunque nuova sede dei funzionari provinciali. La definitiva perdita dell'entroterra spinse ad una riorganizzazione della vita civile alla luce della nuova geografia lagunare, provocata anche dal rapido avanzare dei Longobardi, condotti dal loro re Rotari, il quale, asceso al trono nel 636, abbandonò la politica di pacificazione con l'Impero adottata dai suoi immediati predecessori. Nel 639 Rotari attaccò Oderzo e Altino e le conquistò, costringendo la popolazione a fuggire nelle lagune. Così ad Eraclea la nuova cattedrale accolse il vescovo di Oderzo Magno, mentre nel 639, per ordine dell'esarca Isacio, venne fondata la nuova cattedrale di Santa Maria Madre di Dio di Torcello, per accogliervi la sede episcopale del vescovo altinate, la cui città era stata appena distrutta dal re Rotari:
Anche in tutto il resto delle lagune gli insediamenti aumentarono in modo esponenziale, come sulle isole di Costanziaco, Ammiana, Burano e Maiurbum, nonché Olivolo e Rivoalto., che cinsero come una cintura il grande centro mercantile di Torcello.
Frattanto però, l'unità politica della Venezia venne scossa da diversi fattori economici e politici; le trasformazioni in corso nell'economia della laguna si riscontrarono anche nel sistema amministrativo e sociale: i veneziani continuano a mantenere i propri diritti usi territori agricoli sottratti dai longobardi (pascolo, legnatico, transito) e probabilmente l'unità delle comunità lagunari era mantenuta grazie ad un sistema federativo alla cui base erano i tribuni e il clero, certamente per tutto il VII secolo. Dalla nascita di forti rivalità tra Eraclea e la vicina Equilio poi, città dove più forte era l'influenza filo-longobarda e che al pari della capitale ducale si proclamava erede di Oderzo, le crescenti tensioni sfociarono nel 690 in aperto conflitto, risoltosi in favore della capitale filo-bizantina.
Non migliore era la generale condizione dell'Esarcato, scosso nel 692 da una tremenda rivolta contro l'autorità dell'imperatore Giustiniano II, colpevole di aver tentato l'arresto di papa Sergio I. Lo stesso sovrano sarebbe stato colpevole, poi, appena un decennio più tardi, dopo la sua seconda intronizzazione, di un ulteriore grave sconvolgimento per l'esarcato, quando, nella sua generale campagna di vendetta contro quanti avevano osato ribellarglisi, massacrò spietatamente e a tradimento un gran numero di notabili italici a Ravenna. I Ravennati reagirono con una nuova e grave rivolta che scosse l'Esarcato: guidata da Giorgio Ioanniccio, a seguito dell'applicazione delle norme del concilio in Trullo, condannante la pratica latina del celibato ecclesiastico, la ribellione assorbì l'attenzione del nuovo esarca (forse Eutichio al suo primo mandato?), che riuscì però infine a soffocarla.
Tra la fine del VII secolo e gli inizi dell'VIII una nuova riforma politica investì la Venetia: come le altre province bizantine d'Italia venne trasformata in ducato.
Secondo la tradizione il primo duca della Venetia fu l'opitergino od eracleense Paolo Lucio Anafesto, l'inizio del cui governo è posto nel 697 dal Dandolo, durante il regno di Leonzio, posticipabile al 698 stando alla Cronaca Altinate, mentre il diacono Giovanni lo fa risalire agli anni della reggenza imperiale di Anastasio II, dunque attorno al 713, attribuendo inoltre l'elezione agli stessi Venetici.
Il nuovo duca riuscì a consolidare i confini attraverso un trattato col re longobardo Liutprando, riuscendo anche a preservare l'autonomia ecclesiastica di Grado, minacciata nel 699 dal Sinodo di Pavia, tanto che nel 717 papa Gregorio II decretò l'elevazione della sede al titolo di patriarcato di Grado. Attorno a quella stessa epoca, però, stando alle cronache, Paoluccio cadde poi in una congiura organizzata da nobili equiliani. Gli successe quindi come duca il suo vecchio magister militum Marcello, la cui morte giunse in un momento di grave crisi politica provocata dalle conseguenze dei provvedimenti iconoclasti ordinati dall'imperatore Leone: nel 726 l'Italia cadde così preda di rivolte intestine e molti ducati bizantini insorsero contro Costantinopoli e Ravenna. I veneti in rivolta nominarono così autonomamente il proprio duca, nella persona di Orso.
Della situazione approfittarono intorno al 732 i Longobardi che occuparono Ravenna: spaventato, papa Gregorio III esortò quindi il duca Orso a fornire aiuto all'esarca fuggitivo Eutichio. La capitale esarcale venne dunque riconquistata e il potere di Orso venne legittimato l'anno successivo con la concessione imperiale del titolo di Ipato. Nel 731, poi, la Venezia veniva ulteriormente ricompensata dal nuovo papa Gregorio III con la definizione della separazione canonica delle diocesi di Grado ed Aquileia e con il riconoscimento, alla prima, della metropolia sulle diocesi dell'Istria e del Ducato di Venezia. L'esarca Eutichio riuscì tuttavia a riportare sotto il completo controllo bizantino la Venetia: approfittando infatti dell'assassinio del duca Orso, coinvolto nell'ennesimo scontro tra Eracliana ed Equilio, Eutichio ordinò nel 738 che il governo del ducato fosse assegnato a magistrati militari annuali, i Magistri Militum. Garantitosi così la fedeltà della Venetia e la riscossione delle sue tasse, Eutichio riparò nel 740 nelle lagune allorché i Longobardi occuparono nuovamente Ravenna. L'anno successivo, 741, Eutichio riprese la città con l'aiuto del magister militum Gioviano, che venne in cambio nominato Ipato. Il potere bizantino sull'Italia appariva tuttavia in inarrestabile declino.
Nel 742 i nuovi scontri tra Eracliana ed Equilio provocati dall'eracleense magister militum Giovanni Fabriciaco portarono infine alla deposizione di quest'ultimo e al trasferimento della capitale a Metamauco, dove con la concessione imperiale i Venetici si videro conferita la potestà all'autonoma nomina del Dux: il potere venne dunque affidato al figlio dell'ultimo duca, Teodato Orso.
I dati sulla situazione economica della Venetia maritima sono stati raccolti grazie ad una serie di studi effettuati sugli scavi archeologici di Torcello verso la metà degli anni cinquanta. Originariamente il territorio della laguna, dall'età romana fino al primo Medioevo, era impiegato prevalentemente, se non esclusivamente, per la produzione del sale o per altre attività minori legate alla pesca e al dragaggio della costa. Già importante appariva la navigazione all'epoca del regno del goto Vitige, il cui ministro Cassiodoro così si rivolgeva ai Venetici:
Il sistema economico romano resse sino agli inizi del dominio bizantino, fintanto che, cioè, si mantenne l'unità della provincia. Ai tempi di Narsete le varie arti si riunivano già in corporazioni, dette scholae, protette da un patrono: si annoveravano così le arti dei fabbri, dei centonari, dei fulli, dei mercanti, dei bottegai, degli scalpellini, dei vasai, dei pittori, etc..
L'aumento forzato della popolazione dovuto alle migrazioni dal Veneto comportarono un mutamento radicale nelle produzioni economiche dell'area che da periferia divenne un vero e proprio mercato. Dall'invasione longobarda fu attivata una produzione agricola abbastanza consistente, anche di prodotti da esportazione come il pino da pinoli, il noce, il nocciolo, il pesco e il susino, nonché la vite e il cetriolo, in una varietà locale ancora presente a Torcello. Il crescere della popolazione poi comportò una seconda trasformazione del territorio che, diventando area cittadina, vide crescere la richiesta di prodotti artigianali, così sviluppò l'industria della ceramica e infine l'arte vetriaria (già dal 639 nella chiesa di Torcello compaiono i primi mosaici a tessere vitree). Torcello si avviava a diventare un vero e proprio centro commerciale, un «μέγαν ἐμπόριον» (megan emporion, "grande mercato") già ai tempi di Costantino Porfirogenito. Della terraferma restava solo la tecnica edilizia, sia nei materiali da costruzione che nelle produzioni artigianali più comuni, che però sentirono molto anche l'influenza dei modelli longobardi.
Il territorio di naturale sviluppo delle attività commerciali veneziane era sempre stato la pianura padano-veneta e il vasto tratto di costa che da Ravenna raggiunge Trieste (in senso più ampio anche l'Istria), percorso dalla vie Annia e Postumia e dalla rete di fiumi e canali navigabili garantito dal sistema lagunare. Questo legame mercantile continuò, nonostante i vari conflitti, ininterrotto fino all'VIII secolo. Quando però Adriano I confiscò i possedimenti veneziani nei territori dell'arcidiocesi di Ravenna, dopo dei contrasti politici in Italia, e bandì i mercanti lagunari dell'Esarcato, l'economia veneziana che fino ad allora era stata controllata dai proprietari terrieri e indirizzata dalle loro esigenze finanziarie, fu costretta a rinnovarsi radicalmente nel sistema produttivo, e le principali attività furono quelle create da homini novi o dei vecchi agrari che divennero armatori, rivolte per lo più ai commerci marittimi. I rapporti politici privilegiati con l'oriente permisero inoltre alla popolazione locale di guadagnare ambiti monopoli come quello del commercio delle cosiddette porpore di Tiro, del pellame o delle stoffe asiatiche, nonché, fattore non certo secondario, il mercato degli schiavi che fu condotto per diversi secoli dai veneziani fra il mondo slavo e l'Africa islamica.
Così anche la flotta militare fu incentivata notevolmente, sia dai privati che dal governo locale, già dai primi tempi di pattuglia su tutto l'Adriatico dall'Istria fino ad Otranto, contro la pirateria, rafforzata da potenti navi costruite sul modello del dromone imperiale bizantino, dette zalandriae
Giovanni Cassandro, Atti della Accademia Pontaniana, vol. XIV, Le origini di Venezia, 1964-1965.
 Roberto Cessi, Venezia ducale, vol. I, Duca e popolo, Venezia, Deputazione di Storia patria per le Venezie, 1963.
 Charles Diehl, La Repubblica di Venezia, Roma, Newton & Compton editori s.r.l., 2004.
 Charles Diehl, Etudes sur l'administration byzantine dans l'exarchat de Ravenne, New York, Burt Franklin, 1958.
 Carlo Guido Mor, Le origini di Venezia, Aspetti della vita costituzionale veneziana fino alla fine del X secolo, Firenze, Sansoni editore, 1964.
 Gherardo Ortalli, Storia d'Italia, vol. I, Venezia dalle origini a Pietro II Orseolo.
 Georg Ostrogorsky, Storia dell'Impero bizantino, Milano, Einaudi, 1968, ISBN 88-06-17362-6.
 Giorgio Ravegnani, Bisanzio e Venezia, Milano, Il Mulino, 2006, ISBN 88-15-10926-9.
 Giorgio Ravegnani, Introduzione alla storia bizantina, Bologna, il Mulino, 2006, ISBN 88-15-10863-7.
 Samuele Romanin, Storia documentata di Venezia, Venezia, Pietro Naratovich tipografo editore, 1853.

La comunità amministrativa di Linz am Rhein (Verbandsgemeinde Linz am Rhein) si trova nel circondario di Neuwied nella Renania-Palatinato, in Germania.
(DE) Sito ufficiale, su linz-vg.de. URL consultato l'11 agosto 2011 (archiviato dall'url originale il 25 giugno 2007).
Questa voce raccoglie le informazioni riguardanti il Verdy Kawasaki nelle competizioni ufficiali della stagione 1993.
Il primo impegno stagionale del Verdy Kawasaki (che nel precampionato aveva subito un avvicendamento alla guida tecnica, con Pepe rilevato da Yasutarō Matsuki) fu il match che, il 15 maggio 1993, aprì ufficialmente la stagione d'esordio della J. League. Opposto a quegli Yokohama Marinos con cui nelle stagioni precedenti competé per la vittoria finale, il Verdy Kawasaki rimediò una sconfitta cui, dopo quattro giorni, ne seguì una seconda contro il JEF United. Dopo la prima vittoria stagionale, rimediata in casa del Sanfrecce Hiroshima il 22 maggio, il Verdy Kawasaki fu autore di alcune prestazioni altalenanti; la sconfitta per 3-2 rimediata il 23 giugno contro un Kashima Antlers lanciato verso il primo posto compromise definitivamente le ambizioni della squadra di concludere in vetta la prima fase. Vincendo le cinque gare la squadra concluderà infatti la Suntory Series al secondo posto, distanziato dal Kashima Antlers a causa di una sconfitta in più.
Nella NICOS Series la squadra, che aveva operato una serie di rettifiche alla rosa, dopo la sconfitta d'esordio contro gli Yokohama Marinos, ingranò la marcia giusta e iniziò un duello in vetta con lo Shimizu S-Pulse. Sconfitto ai rigori nello scontro diretto del 28 agosto, il Verdy Kawasaki vincerà tutte le gare restanti piazzando il sorpasso definitivo a quattro gare dal termine, ottenendo con un turno di anticipo la qualificazione alla finale. Nel frattempo la squadra aveva già intascato il primo trofeo stagionale vincendo per il secondo anno consecutivo la Coppa Yamazaki Nabisco: dopo aver perso le prime due gare del girone preliminare, il Verdy Kawasaki riprese quota e ottenne la qualificazione alle semifinali, dove sconfisse ai tempi supplementari lo Yokohama Flügels. La finale del torneo, giocata il 23 novembre, vide il Verdy Kawasaki opposto allo Shimizu S-Pulse, regolato per 2-1 dopo che gli avversari erano passati per primi in vantaggio.
Nel mese di dicembre il Verdy Kawasaki giocò in Coppa dell'Imperatore dove, dopo aver passato agevolmente i primi due turni, incontrò ai quarti di finale i futuri vincitori dello Yokohama Flügels, i quali sconfissero la squadra per 2-1 impedendole di proseguire nella competizione. Con l'inizio del 1994 il Verdy Kawasaki fu impegnato nel Suntory Championship, che vide la squadra opposta al Kashima Antlers in due match che avevano in palio il titolo di campione del Giappone. Il 2-0 conseguito all'andata il 9 gennaio portò il Verdy Kawasaki a un passo dalla vittoria finale, suggellata una settimana dopo grazie a un pareggio per 1-1 al termine di un incontro che aveva visto gli avversari premere sino all'espulsione di Zico a pochi minuti dal termine. Al termine della stagione il Verdy Kawasaki disputò la fase finale del campionato d'Asia per club, a cui era acceduto sconfiggendo l'Eastern nel primo turno disputato a ottobre: con due vittorie nel mini-girone con Oman Club e Al-Ansar il Verdy Kawasaki ottenne l'accesso alle semifinali contro il Thai Farmers Bank, uscito vincitore al termine di una gara protrattasi sino ai rigori dopo che il risultato per 1-1 non subì mutazioni durante i supplementari. La squadra si qualificò pertanto alla finale per il terzo posto dove ottenne la posta piena sconfiggendo i campioni cinesi del Liaoning.
Le divise impiegate per il campionato sono prodotte dalla Mizuno, mentre quelle per la coppa nazionale della Puma. Sulla parte anteriore e posteriore della maglia vi è lo sponsor Coca Cola, mentre sulle maniche vi è il logo di McDonald's.

Verissimo è un rotocalco televisivo italiano, in onda nel daytime pomeridiano di Canale 5 dal 1996. La trasmissione, inizialmente a cura della redazione del TG5, è andata in onda per le prime 10 stagioni dal lunedì al venerdì, proponendo notizie di cronaca nera, bianca e rosa (da qui il sottotitolo delle prime edizioni Tutti i colori della cronaca). A partire dal 2006 il programma, non più a cura della testata giornalistica di Canale 5, va in onda solo il sabato pomeriggio ed è interamente dedicato a notizie di gossip e spettacolo. Condotto da Cristina Parodi fino al 2005, dopo una stagione affidata a Benedetta Corbi e Giuseppe Brindisi prima, ed a Paola Perego poi, è presentato dal 23 settembre 2006 da Silvia Toffanin.
Il 16 settembre 1996, Cristina Parodi, storica conduttrice del TG5, termina la conduzione dell'edizione serale del TG e inizia quella di Verissimo, il nuovo rotocalco quotidiano di Canale 5 ideato da Gregorio Paolini e legato al TG5. Verissimo va in onda alle 18:00 con durata di 45 minuti, prima dei quiz del preserale, al posto di OK il prezzo è giusto, migrato su Rete 4 alla stessa ora. Il programma, diretto dal regista Gigi Botta nella prima stagione (16 settembre 1996-27 giugno 1997), ha come protagonisti, così come suggerisce il suo sottotitolo Tutti i colori della cronaca, e spazia dunque dalle più scabrose notizie di cronaca nera alle più frivole notizie di cronaca rosa. Queste ultime curate da Enrico Papi (reduce dal fortunato programma Papi quotidiani) nella rubrica Parola di Papi. I collegamenti dai luoghi di cronaca erano curati dall’inviato Marco Liorni. Nella primavera del 1997, visto il buon consenso di pubblico, il programma approda in seconda serata con un ciclo di puntate intitolate Le Storie di Verissimo. Seguendo lo stile della trasmissione Rai Donne al bivio, ogni puntata propone un film a tema, introdotto alle 20.50 da Cristina Parodi, al quale fa seguito alle 22.45 un dibattito in studio, in cui gli ospiti testimoniano, con la loro esperienza diretta, fatti e situazioni affrontati nella pellicola. 
La seconda stagione prende il via il 15 settembre 1997 con la conduzione di Marco Liorni, già inviato del programma nell'edizione precedente, e la regia di Duccio Forzano. Il giornalista sostituisce Cristina Parodi assente per maternità. In questa edizione la trasmissione parte alle 17:50 e ogni puntata dura 45 minuti. Dal 5 gennaio 1998 torna la Parodi alla conduzione della trasmissione, che da quel momento in poi vede in regia Maurizio Pagnussat, mentre Liorni passa alla conduzione dello spin off Verissimo - Sul posto (in onda 30 minuti prima, alle 17:20, con durata di 30 minuti, ogni giorno in diretta da un luogo legato ad un fatto di cronaca o stretta attualità. Anche in questa stagione la trasmissione propone in primavera un ciclo di puntate in seconda serata dal titolo Le Storie di Verissimo.
La terza stagione prende il via il 16 settembre 1998 è a cura di Piero Vigorelli e mantiene una formula invariata, ma priva dello spin off Verissimo sul Posto. La conduzione rimane saldamente nelle mani di Cristina Parodi. Visto il successo crescente di pubblico e critica, la trasmissione vien confermata anche per la stagione 1999/2000. La nuova edizione è a cura di Carlo Rossella ed è condotta per il quarto anno consecutivo dalla Parodi che, nella primavera del 2000 conduce anche una nuova serie in seconda serata de Le Storie di Verissimo. 
Il programma prosegue con successo anche nella stagione 2000/2001, confermando il fortunato mix di cronaca banca, nera e rosa. Un successo premiato nel maggio del 2001 con un Telegatto come Miglior trasmissione di attualità e informazione. Dal 28 maggio al 27 luglio dello stesso anno Verissimo viene condotto dalla giornalista Rosa Teruzzi, che sostituisce la Parodi assente perché ormai in stato di avanzata gravidanza. Nell'estate del 2001 il programma prosegue per la prima volta con un'edizione estiva, in onda sempre dal lunedì al venerdì, dal titolo Verissimo Vacanze condotta dalla Teruzzi con Alberto Bilà. Sempre nella stesso periodo nasce Verissimo Sport una rubrica sportiva in onda nel week-end in fascia preserale condotta da Antonella Delprino e Alberto Brandi. Il 29 luglio 2001 va in onda al pomeriggio uno speciale condotto da Carlo Rossella e Cesara Buonamici interamente dedicato al ventennale delle nozze di Carlo e Diana d'Inghilterra.
Il 10 settembre 2001 la sesta edizione viene inizialmente condotta da Benedetta Corbi, che sostituisce la storica conduttrice assente per congedo maternità sino al 26 ottobre. Da lunedì 29 ottobre la trasmissione torna a essere presentata dalla Parodi fino al 14 giugno 2002. Dalla settima edizione, in onda dal 23 settembre 2002 al 27 giugno 2003, complice il crescente successo, l'inizio della trasmissione viene anticipato alle 17:00. L'ottava stagione (22 settembre 2003 - 11 giugno 2004) vede riconfermata la conduzione di Cristina Parodi per la penultima volta: in questa nuova stagione Verissimo passa sotto il controllo di Francesco Ricchi, che diventa il nuovo capo autorale, e il programma viene incentrato, oltre che sulla cronaca, sulla storie di tutti i giorni e sulla vita delle persone comuni; grazie alla guida di Ricchi Verissimo ottiene una media di oltre 3 milioni di spettatori e il 23% di share riuscendo così per la prima volta a battere la concorrenza del rotocalco di Rai 1 La vita in diretta che da più di dieci anni dominava quella fascia oraria. Inoltre vi è anche un nuovo spin off dal titolo Verissimo Magazine, rubrica settimanale dedicata a musica, cinema e libri condotta da Rosa Teruzzi, in onda ogni sabato mattina.
La nona stagione (13 settembre 2004 - 10 giugno 2005) è l'ultima con Cristina Parodi alla conduzione e vede di nuovo la trasmissione prevalere sul rivale di Rai 1 La vita in diretta condotto da Michele Cucuzza. Al mattino (fascia oraria dove dal settembre 2002 la trasmissione si chiamava Verissimo Mattina ed era condotta da vari giornalisti) il programma prende il nome di La mattina di Verissimo, condotto sempre da Cristina Parodi. Va in onda dal lunedì al venerdì alle 8:45 e propone al pubblico interviste ad ospiti in studio, servizi d’attualità, costume, cronaca, e nuove rubriche. Ogni sabato alle 8:45 prosegue l'appuntamento con Rosa Teruzzi e Verissimo Magazine.
Dal 12 settembre 2005 si registra una svolta e un forte restyling all'interno del programma: Cristina Parodi torna a condurre il TG5 e il programma cambia conduzione e titolarità, venendo così affidato a due nuovi conduttori: Giuseppe Brindisi e la già citata Benedetta Corbi. Tuttavia il programma non ottiene lo stesso riscontro di pubblico degli anni precedenti, raccogliendo bassi risultati di ascolto per tutto l'autunno 2005 e dal 9 gennaio 2006, dopo la pausa natalizia, si decide di applicare un cambiamento fondamentale per la storia del rotocalco, la cui conduzione passa a Paola Perego. Con l'arrivo della Perego Verissimo assiste all'introduzione del pubblico in studio, mentre la presenza di cronaca rosa prevale su quella nera, determinando così la nuova natura del programma, incentrata quindi più sul varietà che sull'informazione; dopo numerose critiche e rivolte all'interno della redazione del TG5 contro il nuovo orientamento del programma, Verissimo passa sotto direzione di Videonews, staccandosi così dal TG5 che l'aveva creato 10 anni prima. Nonostante le critiche la conduzione della Perego risolleva le sorti del programma, che aumenta la propria durata di un'ora, partendo alle 16:00.
Dopo la deludente stagione 2005/2006, per il programma si profila un'ulteriore restyling che avviene dal 23 settembre 2006, quando Verissimo approda nella nuova collocazione del sabato pomeriggio. La conduzione è affidata a Silvia Toffanin, giornalista che in precedenza si era già occupata all'interno del programma di una rubrica di moda. Il programma così riformato perde la diretta e cambia format. Dopo una prima edizione in cui è presente ancora la cronaca nera e l'attualità, viene sempre più incentrato sulla cronaca rosa, anche grazie alla partecipazione del giornalista Alfonso Signorini, presenza fissa per molte stagioni. La trasmissione va in onda senza particolari cambiamenti anche nelle stagioni 2006/2007, 2007/2008, e 2008/2009. 
La stagione 2009/2010, a causa della gravidanza di Silvia Toffanin, termina il 17 aprile 2010 (puntata in cui intervenne, per la prima volta in assoluto e a sorpresa, il suo fidanzato Piersilvio Berlusconi in persona nel portare un mazzo di rose rosse alla conduttrice). Dalla settimana successiva va in onda Verissimo di primavera, una versione speciale che ripropone le interviste migliori della stagione 2009-2010, unite alle ultime notizie di gossip presentate da Alvin con la partecipazione di Alfonso Signorini. Il programma è riproposto anche nella stagione 2010/2011 con diverse novità, tra cui la presenza del pubblico in studio (come durante il periodo della conduzione di Paola Perego) e una rubrica riservata al dibattito tra giovani. Questa stagione viene replicata la domenica in seconda serata su La5.
La stagione 2010/2011 non propone particolari novità, a differenza della stagione 2011/2012 che, in onda dal 17 settembre, propone sigla e grafica modernizzate, uno studio rinfrescato e la presenza di nuove rubriche come L'Editoriale (rubrica d'attualità e costume a cura di Alfonso Signorini), Le nuove Tecnologie (rubrica sulla scienza e sulla tecnologia a cura di Daniele Bossari), Le news della Settimana (rubrica sui gossip della settimana a cura di Alvin), I Consigli di Tata Simona e Tata Francesca (spazio rivolto alle mamme e neo-mamme che potranno chiedere consigli alla tata che risponde, inoltre, alle domande che i telespettatori invieano via email), I Look delle star (rubrica di moda e di look curata da Jonathan Kashanian). Da marzo 2012, Verissimo torna ad occuparsi anche di cronaca nera e dei drammi sociali legati alla crisi economica di quel tempo. In questa stagione il programma viene replicato la domenica mattina su Mediaset Extra. Il 22 agosto 2012 Alfonso Signorini comunica ufficialmente di lasciare il programma perché impegnato in altre nuove attività.
Verissimo torna in onda anche nella stagione 2012/2013, alle ore 15:30 (poi dalle 16:00 con l'arrivo del nuovo talent show La Scimmia su Canale 5) con uno studio rinnovato, nuove rubriche, collaboratori e sigla.
La stagione 2013/2014 di Verissimo inizia il 28 settembre 2013 ed è caratterizzata dalla presenza del comico di Zelig Giuseppe Giacobazzi per la nuova rubrica dell'editoriale comico, e dalla nascita dei profili ufficiali del programma sui principali social network (cioè Facebook, Twitter e Instagram). Questa nuova stagione (2013-2014) è anticipata da una puntata speciale in onda il 21 settembre 2013, intitolata «Il Matrimonio di Belén» dedicata alle nozze di Belén Rodríguez con Stefano De Martino. Questa puntata speciale ottiene un record negli ascolti, 2.413.000 spettatori con il 24,55% di share, consentendo così al programma di ottenere il suo miglior risultato auditel in assoluto dalla nascita del marchio Verissimo; Questa stagione vede la cancellazione definitiva degli spazi di cronaca nera e sociale (andati in onda dal marzo 2012 al maggio 2013) a favore di quelli dedicati ai temi leggeri.
La stagione 2014/2015 di Verissimo, in onda dalle 16:15 alle 18:45, va in onda dal 20 settembre 2014 al 16 maggio 2015 con diverse novità tra cui, ad esempio, il nuovo studio, la cancellazione della rubrica di Giacobazzi, la creazione di spazi dedicati ai retroscena della trama e dei vari personaggi della soap Il segreto.
La stagione 2015/2016 di Verissimo, va in onda dallo studio 5 del Centro di produzione Mediaset di Cologno Monzese dal 17 ottobre 2015 al 28 maggio 2016, nella fascia oraria compresa tra le 16:30 e le 18:45, con Silvia Toffanin come conduttrice e con la partecipazione di Alvin e Jonathan Kashanian; Novità di questa stagione sono i giochi in studio con gli ospiti condotti da Alvin e le interviste in esterna fatte dai vip dello showbiz italiano ed internazionale.
La stagione 2016/2017 di Verissimo va in onda dal 17 settembre 2016 al 27 maggio 2017, nella fascia oraria compresa tra le 16:15 e le 18:45, sempre con la conduzione di Silvia Toffanin. Da quest'edizione il programma viene trasmesso dallo studio 10 del Centro di produzione Mediaset di Cologno Monzese, più grande del precedente.
La stagione 2017/2018 di Verissimo va in onda dal 16 settembre 2017 al 26 maggio 2018, nella fascia oraria compresa tra le 16:00 e le 18:45, sempre con la conduzione di Silvia Toffanin. Anche quest'edizione viene trasmessa dallo studio 10 del Centro di produzione Mediaset di Cologno Monzese. Da questa stagione gli attori del Segreto non sono presenti in tutte le puntate, ma solo in caso di colpi di scena nella trama.
La stagione 2018/2019 di Verissimo va in onda dal 15 settembre 2018 nella fascia oraria compresa tra le 16:00 e le 18:45, sempre con la conduzione di Silvia Toffanin. Anche quest'edizione viene trasmessa dallo studio 10 del Centro di produzione Mediaset di Cologno Monzese.
Verissimo - Speciale Carlo e Diana vent'anni dopo (29 luglio 2001) condotto da Cesara Buonamici e Carlo Rossella
Verissimo - Harry e Meghan il matrimonio reale (19 maggio 2018) condotto da Silvia Toffanin con la partecipazione di Cesara Buonamici, Carlo Rossella ed Alfonso Signorini.

Verona (, AFI: /veˈrona/) è un comune italiano di 257 993 abitanti, capoluogo dell'omonima provincia situata in Veneto. È la seconda città della regione per popolazione dopo il capoluogo, Venezia, e la dodicesima a livello nazionale.Nota per essere il luogo della tragedia di Romeo e Giulietta, Verona si è sviluppata progressivamente e ininterrottamente durante duemila anni, integrando elementi artistici di alta qualità dei diversi periodi che si sono succeduti, tra i quali si ricordano in particolare il governo della famiglia Della Scala tra i secoli XIII e XVI, e quello della Repubblica di Venezia tra l'inizio del Quattrocento e la fine del Settecento; per la sua arte e architettura e per la sua struttura urbana, "eccellente esempio di città fortificata", Verona è stata dichiarata patrimonio dell'umanità dall'UNESCO.
La città sorge lungo le rive del fiume Adige, nel punto in cui questo entra nella pianura padana e forma un caratteristico doppio meandro, a una trentina di chilometri a est del lago di Garda. È situata a 59 m sul livello del mare, ai piedi dell'appendice meridionale dei monti Lessini: il colle San Pietro. Inoltre si trova nell'unico punto in cui l'arco alpino meridionale diventa convesso rispetto ai 3 grandi archi concavi presso Cuneo, Varese e Udine. L'area urbana scaligera è al centro di un hinterland che al 2001 conta circa 482.000 abitanti. È, dopo Catania, la 2ª città italiana più popolosa non capoluogo di regione.Anticamente la città era un punto nodale di tutti i sistemi di trasporto terrestre e acquatico del Nord-Est italiano.
Al tempo dei Romani, infatti, era il punto di incontro di quattro strade consolari: la via Gallica, la via Claudia Augusta, il vicum Veronensium e la via Postumia. Ancora oggi Verona costituisce un importante nodo geografico - stradale, ferroviario e autostradale - al crocevia tra le direttrici che collegano il Centro Italia e la parte ovest del Nord Italia con il passo del Brennero.
Per quanto riguarda il rischio sismico, Verona è classificata nella zona 3, ovvero a bassa sismicità, anche se vi sono notizie storiche di gravi terremoti nel Medioevo.
L'Adige oggi scorre a Verona all'interno di possenti muraglioni, argini costruiti dopo la terribile alluvione del 1882, per proteggere la città da altre piene. Esso ormai si limita ad attraversare la città rinchiuso tra i muraglioni, ma fino a tempi relativamente recenti Verona era una città particolarmente legata al suo fiume, per via delle numerose attività commerciali e industriali che la sua notevole portata consentiva di svolgere. L'Adige era una via di comunicazione di primaria importanza, navigabile fino a Trento: è stato utilizzato sin dall'antichità per il trasporto di merci, e il suo tragitto era quindi servito da approdi, da caselli daziari, da torri utilizzate per sostenere catene, tese da una parte all'altra del fiume per trattenere le merci (a Verona è ancora presente quella a monte della città, mentre quella a valle è andata persa), e da castelli e forti. A sud della città, nel rione Filippini, è ancora presente la Dogana delle merci che si affaccia sull'Adige con una grande Darsena, ai lati sono ancora presenti i ganci e gli anelli dove ormeggiavano le imbarcazioni. Colpita da bombe incendiarie durante la seconda guerra mondiale, conserva le mura perimetrali. Nel dopoguerra c'è stato un tentativo di restauro rimasto incompiuto, dagli inizi degli anni sessanta è sede del Canoa Club Verona. Un tempo Verona e i borghi che si affacciavano sul fiume avevano un'economia collegata direttamente alla presenza dell'acqua: lungo le sue rive venivano lavorati i blocchi di marmo e il legname che venivano poi trasportati dalle sue acque, sorgevano cantieri navali, numerosi mulini galleggianti, idrovore, depositi merci, piccole industrie e attività artigianali.Il fiume formava alcuni rami secondari, oggi non più esistenti: presso il teatro romano si staccava sulla sinistra il canale dell'Acqua Morta, cosiddetto per il lento fluire delle sue acque che nelle epoche successive a quella romana persero progressivamente di portata e velocità, che si ricongiungeva al ramo principale presso il ponte Navi, formando il cosiddetto Isolo, un'isola fluviale costituita da sedimenti ghiaiosi, e l'Adigetto, che era invece un largo fossato ampliato in età medievale a scopo difensivo, che si separava dall'Adige poco prima di Castelvecchio e costeggiava a sud le mura comunali, congiungendosi all'Adige poco a valle dell'odierno ponte Aleardi. Oltre a questi due rami principali vi erano anche i cosiddetti vò, più di settanta collegamenti che garantivano lo scambio tra acqua e area abitata.
Caratteristici erano i mulini, costruiti su di una piattaforma o pontone galleggiante, in modo da potersi adattare al variare del livello delle acque. Sul pontone si trovavano la ruota a pale e un capanno di legno che ospitava la macina, mentre un ponticello detto peagno li collegava alla riva. Documentati fin dal Medioevo, molti di essi erano controllati dai vari monasteri locali, che anticamente avevano il diritto di sfruttamento delle acque del fiume; gruppi di mulini si trovavano in particolare presso San Zeno, San Giorgio in Braida e a Sottoriva. Il loro numero aumentò nei secoli fino a superare le 400 unità nel corso del XIX secolo, per poi calare sensibilmente a causa della crescente industrializzazione di Verona, fino alla totale scomparsa all'inizio del Novecento.La piena del 16 settembre 1882, che invase buona parte della città distruggendo centinaia di case, due ponti e causando diverse vittime, costrinse a modificare profondamente l'assetto dei corsi d'acqua; molte di queste opere furono costruite nel periodo 1882-1895 e mutarono per sempre l'aspetto della città. L'alveo dell'Adige fu ampliato e ripulito, vennero edificati i cosiddetti muraglioni lungo tutta la città mentre furono interrati l'Adigetto e il ramo dell'Acqua Morta. Per ridurre la portata del fiume nel suo percorso urbano si realizzò il canale industriale Camuzzoni (dedicato all'omonimo sindaco in carica dal 1867 al 1883), che partendo da Chievo (dove nel 1923 sarà realizzato anche un ponte-diga) percorre 7,5 km in direzione sud-est fino a rientrare nell'Adige a valle della città.
Verona ha un clima dominante continentale, con un microclima influenzato dall'area urbana e dal sistema prealpino che determina temperature leggermente superiori alle limitrofe zone di pianura. In estate le temperature sono piuttosto elevate mentre in inverno sono rigide, l'umidità relativa è elevata durante tutto l'anno, specialmente nei mesi invernali, quando provoca il fenomeno, sempre meno frequente, delle nebbie, che si verificano per lo più a partire dal tramonto fino a tarda mattina. Le temperature medie di luglio si mantengono superiori ai 24 °C, mentre la temperatura media a gennaio è di circa 2,5 °C.Le precipitazioni si concentrano tra fine aprile e inizio giugno, e tra ottobre e inizio novembre, con un picco ad agosto, che si è dimostrato in media il mese più piovoso dell'anno.
L'inverno, da fine novembre fino a marzo, è il periodo meno piovoso, con una media di poco superiore ai 50mm per mese, nonostante sia il periodo più umido.
Dal punto di vista legislativo, il comune di Verona ricade nella "Fascia climatica E" con 2.468 gradi giorno, dunque il limite massimo consentito per l'accensione dei riscaldamenti è di 14 ore giornaliere dal 15 ottobre al 15 aprile.
L'origine del toponimo Verona è sconosciuta e nel tempo sono state formulate diverse ipotesi sulla sua derivazione: esso potrebbe essere di origine veneta oppure di origine gallica, questa seconda ipotesi derivante dal fatto che il suffisso -ona è presente in molti nomi gallici. La teoria più interessante è però che il toponimo sia di origine etrusca in quanto vicino a Lamporecchio, in Toscana, esiste un luogo chiamato proprio Verona. Inoltre, nella stessa regione, esistono due luoghi detti Verone e Verrone e, non molto distante da questi, un Verǫlla (già Verunula). Questi toponimi sono tutti derivati da nomi di persona etruschi: è quindi possibile che pure la città scaligera abbia un nome di derivazione etrusca.Secondo una leggenda (raccolta dal cronista Galvano Fiamma) il mitico fondatore di Verona, il capo gallico Brenno, chiamò il nuovo centro abitato Vae Roma, cioè Maledetta Roma, che poi si trasformò in Verona.
L'area su cui sorge Verona è stata abitata fin dal neolitico, quando si ebbe la probabile presenza di un villaggio presso la zona meridionale di colle San Pietro, "l'arce" lungo il corso dell'Adige, uno dei pochi punti guadabili del fiume. Quella del colle San Pietro è in effetti un'area ricca di reperti, e vi sono stati trovati addirittura i resti delle case che formavano l'antico villaggio. In epoca protostorica nel veronese giunsero i Galli Cenomani, che si stanziarono a ovest, sino al corso dell'Adige, e molto probabilmente il villaggio collinare fu abitato insieme dai Cenomani e dai Veneti.Gli storici latini hanno accreditato a Euganei, Reti, Veneti, Etruschi o Galli Cenomani le origini di Verona: lo storico Polibio afferma che ai suoi tempi (II secolo a.C.) era ancora numerosa l'etnia venetica tra la popolazione della città, e infatti la presenza veneta è ben documentata, in particolare presso il colle San Pietro, e su questa sua affermazione si basa l'ipotesi della fondazione veneta; l'ipotesi della fondazione da parte dei Reti e insieme degli Euganei è stata invece formulata da Plinio il Vecchio (dei primi tra l'altro la presenza è accertata dai numerosi ritrovamenti nel territorio veronese delle loro ceramiche); quella da parte dei Galli Cenomani fu invece sostenuta da Tito Livio.
I primi contatti fra Roma e Verona sono documentati intorno al III secolo a.C.: vi furono subito rapporti di amicizia e alleanza. Probabilmente i primi contatti furono nel 390 a.C., quando i Galli di Brenno invasero la stessa Roma: forse grazie a un'azione diversiva dei Veneti, i Galli potrebbero essere stati costretti a venire a patti con i Romani. Galli Cenomani e Veneti aiutarono più volte i Romani, anche nella conquista della Gallia cisalpina. Nel 174 a.C., a seguito della sottomissione della Gallia cisalpina e dell'inizio di un nuovo periodo di colonizzazione della pianura Padana, cominciò a rivelarsi la grande importanza strategica di Verona. Il senato romano richiese a Cenomani e Veneti l'ampliamento del castrum fortificato che essi gli avevano concesso sul colle San Pietro, mentre coloni romani e popolazioni indigene ponevano le basi per l'edificazione di una nuova città all'interno dell'ansa dell'Adige.
Grazie a Cesare Verona ottenne, nel 49 a.C., la cittadinanza romana e, tramite la Lex Roscia, le venne attribuito il rango di municipium e concesso un agro di ben 3.700 km²: il municipio poté quindi fregiarsi del nome di Res publica Veronensium.Durante il periodo repubblicano Verona si sviluppò e la sua economia crebbe: in questo periodo la città, ormai spostata nell'ansa dell'Adige, cominciò a ingrandirsi e ammodernarsi. Durante il periodo imperiale la città divenne un nodo strategico ancora più importante, poiché fu utilizzata come base temporanea per le legioni. Sotto l'imperatore Vespasiano la città raggiunse l'apice della ricchezza e dello splendore: l'ultima grande opera, nel I secolo, fu l'Arena, costruita poiché la città, che aveva ormai superato i 25.000 abitanti, aveva bisogno di un grande edificio per permettere a tutti gli abitanti di assistere agli spettacoli.
Verona si trovò poi investita anche dalle invasioni barbariche, essendo il primo baluardo dell'Italia alle discese dal nord Europa. Per questo l'imperatore Gallieno, nel 265, fece allargare le mura della città fino a includervi l'Arena, fortificandola in soli sette mesi.
Sotto Teodorico il Grande, in Germania conosciuto come Dietrich von Bern, cioè Teodorico di Verona, Verona divenne un centro militare di primaria importanza e fu la sede preferita del re: Teodorico restituì alla città il suo antico splendore e rialzò le mura semidistrutte dalle precedenti incursioni barbariche. Successivamente i Longobardi interruppero il breve dominio bizantino (ripristinato in seguito alla sconfitta degli Ostrogoti nella Guerra gotica) sulla città, che fu capitale d'Italia sino al 571, quando la sede della corte longobarda fu spostata a Pavia. Verona rimase comunque capitale di un importante ducato longobardo e una delle principali città della Langobardia Maior accanto a Milano, Cividale e Pavia.
A Verona il 15 maggio 589 fu celebrato il matrimonio tra Autari, re dei Longobardi, e la cattolica Teodolinda, figlia del Duca dei Bavari.
Il dominio dei Longobardi su Verona e gran parte dell'Italia durò ancora per quasi due secoli, fino alla calata dei Franchi. E proprio a Verona, nel 774, Carlo Magno venne a capo dell'ultima resistenza dei Longobardi, guidata dal figlio di Desiderio, Adelchi: il principe cercò rifugio all'interno della città, prima di essere costretto alla fuga, segnando la fine del Regno longobardo. Alla caduta dei Longobardi corrispose la nascita dell'Impero carolingio con l'incoronazione di Carlo Magno (800); questi assegnò al figlio Pipino la parte longobarda dell'Impero. La città fu spesso meta degli imperatori carolingi, che vi soggiornarono anche per lunghi periodi, e ospitò numerose diete.
Negli anni successivi al 1000 l'Italia settentrionale fu sconvolta da numerose guerre, ma Verona rimase sempre fedele agli imperatori del Sacro Romano Impero durante tutta la lunga lotta per le investiture con il Papato. La nascita del Comune si ebbe nel 1136 con l'elezione dei primi consoli, mentre andavano delineandosi due partiti che in seguito sarebbero stati chiamati dei guelfi e dei ghibellini. Verona fu in un primo tempo particolarmente colpita dalla lotta tra queste due fazioni, anche perché nel contado si trovavano le maggiori forze del partito guelfo (con massimi esponenti i conti di Sambonifacio), mentre la città era prevalentemente ghibellina (tra i maggiori esponenti i Montecchi, resi famosi dal dramma Romeo e Giulietta di Shakespeare).Verona fu anche sede papale per cinque anni. Papa Lucio III nel 1181 stabilì in città la Curia Pontificia e alla sua morte, nel 1185, venne sepolto nel coro del Duomo. Nel Conclave che si tenne a Verona nello stesso anno fu eletto Papa Urbano III. Urbano era risoluto a scomunicare l'imperatore Federico Barbarossa ma i veronesi, temendo ritorsioni da parte di Federico, protestarono contro un tale procedimento preso all'interno delle loro mura al punto che Urbano, nel 1186, decise di trasferirsi insieme alla Curia a Ferrara, dove morì pochi mesi dopo.
Le continue dispute tra le fazioni avverse vennero infine a cessare nel 1223, quando Ezzelino III da Romano ottenne il potere su Verona. All'inizio la reggenza ezzeliniana fu pacifica, ma, dopo voci insistenti di un attacco guelfo, egli fece imprigionare numerosi esponenti guelfi della città e riuscì ad ottenere il titolo di "vicario imperiale in Italia": da quel momento iniziò un lungo periodo di battaglie e di saccheggi di città e castelli guelfi, che cercavano di tenergli testa. Lo stesso imperatore Federico II, che gli concesse il vicariato, cominciò a preoccuparsi della prepotenza di Ezzelino III, ma questi continuò nell'opera di espansione territoriale, e perfino papa Alessandro IV promosse una crociata contro Ezzelino, che infine venne catturato, e morì poco dopo. Alla sua morte Verona fu l'unica città sotto il suo dominio a non finire in mano ai guelfi.
A Verona infatti la fazione ghibellina mantenne il potere e, con Mastino I della Scala, la città passò in forma non traumatica da Comune a Signoria. Fu in particolare con Cangrande I della Scala, signore illuminato e rispettato, che la città riscoprì un nuovo periodo di splendore e importanza, tanto che Dante dedicò a lui l'intera cantica del Paradiso nella Divina Commedia. Il suo potere si estese su buona parte dell'Italia settentrionale: divenne signore di Verona, Vicenza, Montagnana, Padova, Belluno, Feltre, Monselice, Bassano, Treviso, oltre che vicario imperiale di Mantova e capo della fazione ghibellina in Italia. La signoria scaligera, ormai padrona di tutto il Veneto di terraferma, preoccupava molto Venezia, però la politica espansionistica di Verona verso est fu interrotta dalla improvvisa morte di Cangrande a soli 38 anni, pochi giorni dopo la conquista di Treviso, secondo la tradizione a causa di una congestione presa bevendo da una fonte fredda in occasione della conquista di Treviso, mentre un'autopsia del 2004 ha individuato nella salma pesanti tracce di veleno. La prematura e inaspettata morte di Cangrande della Scala lasciò la Signoria senza discendenti diretti e il potere venne preso dal nipote Mastino II della Scala, che, con l'acquisizione di Lucca, allargò la signoria fino sul Mar Tirreno. Tale espansione territoriale preoccupò gli stati confinanti e provocò la formazione di una lega promossa dalla Repubblica di Venezia a cui aderirono Visconti, Carraresi, Estensi e Gonzaga, contro i quali l'esercito veronese combatté due grandi battaglie prima della resa definitiva.
La signoria scaligera subì quindi un ridimensionamento territoriale e venne indebolita da discordie fra le famiglie influenti. Essa venne infine occupata dai Visconti.
Il dominio visconteo fu rigido ma di breve durata, finché, approfittando della morte di Gian Galeazzo Visconti, Francesco II da Carrara, con l'aiuto di fuoriusciti Scaligeri tra cui Guglielmo della Scala, entrò in città nella notte tra il 7 e l'8 aprile 1404. Pochi giorni dopo, il 17 aprile, Guglielmo della Scala morì in circostanze non chiarite e Francesco II da Carrara il 24 maggio 1404 si proclamò Signore di Verona. Venezia approfittò del malcontento dei veronesi e dei disordini che continuavano dentro la città, così il suo esercito, aiutato in parte anche dalla cittadinanza, il 22 giugno 1405, riuscì a entrare in città e a chiudere la breve parentesi Carrarese.
A Verona, nel Medio Evo, è presente una comunità giudaica, da cui proviene, ad esempio, il padre del rabbino Hillel ben Samuel, rabbino che muore a Forlì nel 1295. Negli anni ottanta del trecento, invece, era attivo a Venezia, come prestatore, un certo Iacob da Verona. Nel 1398, infine, risulta operante, in Verona, un banco ebraico, dei soci Abramo del fu Bonaventura di Consiglio da Forlì e di Elia di Leone, di Rimini.
Il 24 giugno 1405 vi fu la dedizione di Verona a Venezia, sotto cui la città godette di un lungo periodo di pace che si perpetuò sino al 1509, quando la Repubblica di Venezia venne attaccata dalle potenze della lega di Cambrai. Conclusasi la guerra della Santa Alleanza, ricominciò per Verona un nuovo periodo di pace che sarebbe finito non per la guerra, ma per una malattia devastante: la peste, portata in Italia nel 1630 da soldati tedeschi. La città era piena di corpi che venivano bruciati o gettati nell'Adige per mancanza di spazio. Per la città fu un vero disastro: basti pensare che nel 1626 erano stati censiti 53.333 abitanti, che si erano ridotti a 20.738 alla fine del contagio: morì dunque ben più della metà della popolazione. Il numero di abitanti tornò a un livello simile solo alla fine del Settecento (nel 1793 erano 49.000). Il XVI secolo vide comunque un rifiorire dell'economia e la costruzione di chiese e di palazzi importanti, di cui uno degli artefici più importanti fu l'architetto Michele Sammicheli. In questo periodo di rinascita artistica e culturale nacque anche la famosa tecnica dei concerti di campane alla veronese, oltre a decine di accademie che determinarono un fiorire di attività culturali di dimensione europea.
Nel maggio del 1796, durante la Campagna d'Italia, gli austriaci vennero sconfitti in Piemonte dal generale Napoleone Bonaparte, e dovettero darsi a una precipitosa ritirata sino al Trentino, mentre Napoleone e le idee rivoluzionarie francesi andavano a sconvolgere la tranquillità dei veronesi: gli austriaci in ritirata infatti occuparono Peschiera, violando la neutralità veneta, e Napoleone ne approfittò per occupare a sua volta Peschiera e per entrare successivamente a Verona. A questo periodo risale la spoliazione napoleonica della basilica di San Zeno, dove la Pala d'altare di San Zeno di Andrea Mantegna venne smembrata a inviata al Louvre. Durante la Restaurazione, Antonio Canova ottenne la restituzione della pala centrale, mentre la tre predelle, un tempo unite alla pala centrale, rappresentati rispettivamente l'Orazione nell'Orto, la Crocifissione, e la Resurrezione sono rimaste in Francia rispettivamente al Musée des Beaux Art di Tours e al Louvre di Parigi.
Nel 1797 Napoleone, con il Trattato di Campoformio, cedette la città agli austriaci, dopo che la stessa aveva tentato una coraggiosa rivolta antifrancese, le Pasque Veronesi, durante la quale i veronesi mostrarono il loro valore contrastando le incursioni di pattuglie francesi e sopportando il cannoneggiamento della città, che non riuscì però a resistere all'assedio di 15.000 soldati. Alla fine le morti francesi ammontarono a 500 soldati, i feriti furono circa un migliaio, e i prigionieri 2.400 (di cui 500 soldati e 1.900 loro famigliari). Dunque dei 3.000 soldati francesi di guarnigione al momento della rivolta circa mille (tra morti e prigionieri) furono messi fuori combattimento. Con il successivo Trattato di Lunéville Verona venne divisa in due lungo il corso dell'Adige: la parte destra ai francesi, la sinistra (che i francesi chiamarono dispregiativamente Veronette, da cui il nome Veronetta) agli austriaci, e così rimase fino al 1805 quando questi ultimi cedettero l'intero Veneto alla Francia. Con il Congresso di Vienna del 1815 Verona passò stabilmente in mano austriaca e lo resterà fino al 1866, diventando il vertice strategicamente più importante del Quadrilatero, area di maggiore importanza militare nella strategia asburgica, il quale doveva fungere da cuscinetto contro gli assalti dei Piemontesi, che miravano alla conquista del Lombardo-Veneto austriaco.
La storia di Verona italiana ebbe inizio il 16 ottobre 1866 con la conquista del Veneto da parte dei Savoia a seguito della terza guerra di indipendenza: di qui in avanti la città passò un periodo di relativa tranquillità, turbato però da una crisi economica che durò fin dopo la seconda guerra mondiale e che ebbe come principale conseguenza l'emigrazione di centinaia di migliaia di veronesi. Nel 1882 Verona fu colpita da una tremenda alluvione, e l'Adige allagò buona parte della città, così, negli anni successivi, per proteggere la città da altre piene, vennero edificati i cosiddetti muraglioni, e la città dovette così rinunciare a uno dei suoi aspetti più caratteristici, di "città che viveva sull'acqua".
Durissima fu la parentesi della seconda guerra mondiale, durante la quale fu una delle città più colpite dai bombardamenti, con 11.627 vani completamente distrutti e 8.347 gravemente danneggiati.
Dopo la caduta del fascismo Verona, sede di cinque ministeri e di importanti comandi tedeschi, era infatti diventata centro nevralgico della Repubblica Sociale Italiana. Il processo di Verona, intentato contro Galeazzo Ciano e altri gerarchi fascisti, accusati di aver tramato con Badoglio per far arrestare Mussolini, decretò la loro esecuzione sommaria nel poligono di forte Procolo, non lontano dalle rive dell'Adige.
Lo stemma comunale nasce intorno alla metà del XIII secolo, quando Verona si presentava ancora come libero Comune, e il precedente stemma, portante croce bianca in campo rosso, venne sostituito dal vessillo delle Arti veronesi, avente croce d'oro in campo azzurro, tutt'oggi i colori araldici di Verona.
Altro simbolo di Verona, che viene ripreso anche nello stemma della provincia, è il vessillo scaligero: quello più conosciuto vede una scala bianca, con quattro o cinque pioli, in campo rosso. Ci sono anche due varianti di quest'ultimo stemma, anche se oggi poco conosciute: una con due cani rampanti ai lati della scala, e uno con l'aquila imperiale in cima alla scala, assunto ufficialmente, quest'ultimo, da Alboino della Scala e Cangrande I della Scala in quanto vicari imperiali, carica assegnata dall'imperatore Enrico VII di Lussemburgo.
Verona è, inoltre, tra le città decorate al valor militare per la guerra di Liberazione, insignita della medaglia d'oro al valor militare il 25 settembre 1991, per i sacrifici delle sue popolazioni, per la sua attività nella lotta partigiana durante la seconda guerra mondiale:
Verona è una delle maggiori città d'arte d'Italia per le sue ricchezze artistiche e archeologiche.
La città ha uno sviluppo complesso, ma due opere murarie ne accentuano la divisione tra parte romana e moderna (fino alla seconda metà dell'Ottocento): da una parte le mura romane che circondano il cuore della città tra porta Borsari, porta Leoni e le mura di Gallieno, dall'altra la cosiddetta circonvallazione interna con fortilizi rinascimentali (completati sotto gli austriaci).
Nella Verona antica è sensibile l'opera restauratrice di Cangrande della Scala: il forte impatto visivo dato dal colore rosso dei mattoni degli splendidi palazzi gotici è temperato dal sapiente utilizzo dell'antico marmo bianco romano; opera, questa, frutto della politica scaligera di ritorno ideale ai fasti imperiali.
Da qui la nuova urbs marmorea, rifulgente nel bianco lastricato di piazza delle Erbe, al centro della quale troneggia luminosa la fontana di Madonna Verona, composta di parti provenienti dalle antiche terme romane.
Verona presenta numerosi monumenti di epoca romana, costruiti tutti dopo il I secolo a.C., quando ci fu la ricostruzione della città all'interno dell'ansa dell'Adige.
Il monumento più famoso in assoluto, diventato simbolo della città stessa, è l'Arena, il terzo anfiteatro romano in Italia per dimensione dopo il Colosseo e l'anfiteatro capuano, ma il meglio conservato tra questi, tanto che viene utilizzato oggi per ospitare il famoso festival lirico areniano, oltre a numerosi concerti.
Altro famoso monumento è il teatro romano, del I secolo a.C., ma tornato alla luce solo nel 1834, quando gli edifici che letteralmente lo ricoprivano vennero abbattuti.
D'estate si tengono nel teatro una serie di spettacoli che prendono il nome di estate teatrale veronese.
Sono entrambe del I secolo d.C. le due porte romane che si aprivano nelle mura della città, delle quali rimangono ancora visibili alcuni resti: porta Borsari e porta Leoni.
Della prima è ben conservata tutta la facciata, mentre della seconda rimane solo metà della facciata interna. Non lontano dalla prima, inoltre, doveva sorgere il tempio di Giove Lustrale.
Arco monumentale posto fuori della cinta urbana romana è l'Arco dei Gavi, posto sulla via Postumia che portava verso il centro abitato, e dedicato ad alcuni membri della gens Gavia.
Sempre di epoca romana è il ponte Pietra, l'unico ponte romano ancora ben visibile della città, poiché del ponte Postumio, crollato nel 1153, si può vedere oggi solo la base dei piloni durante le secche dell'Adige.
Il ponte Pietra è composto da cinque archi, quattro dei quali furono fatti saltare nel 1945 dai tedeschi in ritirata, e vennero poi ricostruiti con le pietre recuperate dal fiume.
Presso piazza Erbe, corrispondente all'antico foro romano, sono presenti nei sotterranei di numerosi edifici i tracciati di strade, fognature e i resti di case e di una basilica romana. È possibile vedere alcuni resti del complesso del Capitolium della città nell'adiacente Corte Sgarzerie.
Una parte di esse sono visibili lungo il percorso del Centro Internazionale di Fotografia Scavi Scaligeri, un museo sotterraneo creato dal recupero dell'area negli anni settanta, lavori intrapresi per poter dare un assetto definitivo ai numerosi resti archeologici romani e medievali presenti nelle fondazioni della zona del palazzo del Tribunale.
L'Alto Medioevo ha lasciato a Verona pochi ricordi, a causa del devastante terremoto del 3 gennaio 1117 che ebbe come epicentro proprio il veronese, e vide la città fortemente danneggiata.
A causa del terremoto crollò addirittura parte dell'anello esterno dell'Arena, lasciandone in piedi solo una porzione, che fu danneggiata ulteriormente in un successivo terremoto nel 1183, creando così l'attuale suggestiva forma dell'Arena con la sua "ala".
Inoltre molti palazzi e quasi tutte le chiese, i monasteri e i monumenti vennero seriamente danneggiati, se non distrutti: questo fatto ha lasciato lo spazio per una forte diffusione del romanico come stile della ricostruzione.
In particolare questo periodo vide un grande sviluppo di edifici di culto, il più famoso dei quali è forse la basilica di San Zeno, considerata uno dei capolavori del romanico in Italia, e legata all'omonima abbazia, di cui rimangono la torre e alcuni chiostri.Importante è anche il Duomo, il cui nome sarebbe più propriamente cattedrale di Santa Maria Matricolare, nato dalle ceneri di due chiese paleocristiane crollate per colpa del terremoto.
Quello scaligero è stato un periodo positivo per Verona sotto il profilo urbanistico: esso infatti ha visto la costruzione di molti edifici e monumenti tutt'oggi visibili.
Il centro storico (in particolare piazza Erbe, piazza dei Signori e piazza San Zeno) presenta edifici nati durante la Signoria, come il palazzo del Podestà, che venne abitato certamente da Alberto I della Scala, e fu probabilmente adibito a dimora dei signori della città.
Nel palazzo trovarono ospitalità anche molti uomini illustri, tra cui spiccano personalità di primo piano come Dante e Giotto, che durante il suo soggiorno eseguì, secondo Giorgio Vasari, alcuni ritratti di Cangrande I, che però sono andati perduti.
Altro importante palazzo scaligero è il palazzo di Cansignorio, la cui costruzione venne decisa da Cansignorio, terminato probabilmente nel 1363.
Questo edificio originariamente era un palazzo-fortezza, dotato di tre grandi torri agli angoli del fabbricato.
In alcuni scritti è chiamato anche Palazzo Grande, proprio per la sua imponenza.
Del palazzo originario rimane un solo torrione, risistemato durante i lavori del 1882, mentre il resto dell'edificio risale al XVI secolo.
Importantissimo fu il sistema difensivo costruito dagli Scaligeri, che faceva perno su Castelvecchio, fatto costruire da Cangrande II della Scala insieme al ponte scaligero.
Il castello venne costruito tra il 1354 e il 1376, e concepito non tanto per la difesa della città da nemici, ma come difesa verso i cittadini stessi; infatti il ponte scaligero originariamente aveva la funzione di facilitare un'eventuale fuga del signore verso la Germania, dove regnava il genero di Cangrande II, Ludovico il Bavaro.
Il ponte scaligero venne costruito nell'arco di tre anni, tra il 1354 e il 1356, e la sua robustezza gli consentì di passare indenne cinque secoli di storia, fino alla notte del 24 aprile 1945, quando, alla fine della seconda guerra mondiale, i tedeschi, per coprire la ritirata, fecero saltare tutti i ponti di Verona.
La sua robustezza è dovuta all'ampiezza delle arcate e alla mole dei piloni, studiati in modo da resistere alla diversa forza d'urto dell'Adige nei vari punti dell'ansa: infatti verso Castelvecchio, dove passa la maggior mole d'acqua, l'arcata è più lunga rispetto alle altre due, e i piloni sono più grossi. Castelvecchio ospita inoltre il Museo Civico, tra i più importanti della città. 
Restaurato con criteri moderni, presenta ventinove sale e diversi settori: scultura, pittura italiana e straniera, armi antiche, ceramiche, oreficerie, miniature e le antiche campane cittadine.
Un importante edificio commissionato dagli Scaligeri è la torre del Gardello, che segna una delle prime conquiste del progresso tecnologico meccanico: è infatti il primo orologio pubblico, consultabile da tutti.
Non molto distante da questo sorgono le arche scaligere, un complesso funerario in stile gotico, destinate a contenere le arche (ovvero le tombe) dei più illustri rappresentanti della casata: racchiusi da un recinto in ferro battuto in cui ricorre il motivo della scala, simbolo della casata, i sarcofagi si trovano a terra o su piani rialzati. Le arche sono state indicate come uno dei più insigni e significativi monumenti dell'arte gotica. A esse adiacente si trova la chiesa di Santa Maria Antica, sopra al cui ingresso è posta la tomba di Cangrande I della Scala: il sarcofago è sormontato da una statua equestre che ritrae il signore di Verona in atteggiamento sorridente (l'originale si trova al Museo di Castelvecchio).
L'epoca della Repubblica Veneta a Verona fu molto feconda soprattutto per l'edilizia privata e militare.
In particolare, protagonista assoluto del XVI secolo fu l'architetto veronese Michele Sanmicheli, che abbellì Verona di numerosi palazzi, e venne scelto dalla Serenissima per la costruzione delle porte d'ingresso alla città. Porta Nuova è un esempio dello stile sanmicheliano: eretta tra il 1535 e il 1540, la sua posizione andava a generare l'importante corso Porta Nuova, che si conclude ai portoni della Bra.
Le due facciate sono costruite in ordine dorico: quella verso la città in tufo, mentre la facciata rivolta verso la campagna in pietra bianca.
La porta è importante anche storicamente perché durante una serie di rivolte, dette Pasque Veronesi, contro le guarnigioni napoleoniche, rimasero intrappolati all'interno circa duecento soldati francesi, che avevano cercato di difendere la porta.
Ci fu successivamente anche la costruzione di porta Palio, tra il 1542 e il 1557, che, nonostante la minore importanza rispetto porta Nuova, appare più interessante sotto il profilo culturale e artistico: di pianta rettangolare, verso l'esterno presenta tre archi con colonne doriche, all'interno cinque archi, ognuno munito di due colonne.
La facciata esterna riprende schemi compositivi desunti dal teatro romano di Verona.
Vi è poi Porta San Zeno, conclusa nel 1542, la cui facciata Sanmicheli ha interpretato come un arco di trionfo, con colonne di ordine ionico, e molte decorazioni (come medaglie, stemmi e fregi).
In questo caso come materiale sono stati utilizzati, oltre a pietra bianca, anche mattoni rossi, molto utilizzati soprattutto negli edifici scaligeri.
Sempre opera del Sanmicheli sono palazzo Canossa, palazzo Pompei, palazzo Bevilacqua, e palazzo Della Torre.
Quest'ultimo, però, secondo alcuni critici è ritenuto opera di Domenico Curtoni nel XVII secolo.
L'autore più probabile potrebbe essere però Bernardino Brugnoli, un parente del Sanmicheli, che lavorò spesso con lui, e dunque prese in parte il suo stile e la sua tecnica.
Sicuramente opera di Michele Sanmicheli fu invece palazzo Canossa, costruito su commissione della famiglia dei marchesi di Canossa, una delle famiglie più antiche e illustri d'Italia.
L'edificio ospitò tra l'altro, nel 1822, il celebre congresso di Verona, a cui parteciparono quasi tutti gli Stati d'Europa.
Sanmicheli cercò di allineare, mediante la facciata monumentale, i fondali opposti di Porta Borsari e dell'arco dei Gavi, dando un'impostazione scenografica alla via che permane tutt'oggi.
Un soffitto fu affrescato da Tiepolo, ma è andato perduto durante i bombardamenti che colpirono la città durante la seconda guerra mondiale.
Palazzo Bevilacqua è uno dei palazzi più raffinati e ricchi di particolari della città, con una facciata realizzata in due ordini, quello inferiore più massiccio, e quello superiore maggiormente slanciato ed elegante.
Il palazzo accoglieva celebri dipinti, tra cui La pietà della lacrima di Giovan Francesco Caroto, il Paradiso del Tintoretto, un ritratto di Donna con bambino di Paolo Veronese.Palazzo Pompei segue lo stile neoclassico di Sanmicheli, e grazie alla donazione dai proprietari, alla loro morte, al comune di Verona del palazzo, l'edificio ospita oggi il museo civico di storia naturale, con oltre due milioni di reperti geologici, paleontologici, zoologici, preistorici e di botanica.
Una storia particolare ha poi palazzo Turchi, commesso dal cavaliere Pio Turchi, e costruito pochi anni dopo la battaglia di Lepanto del 1571, dove la flotta della Serenissima sconfisse la flotta ottomana; Pio Turchi fu portavoce della comunità veronese alle grandi celebrazioni della vittoria a Venezia.
Il palazzo era decorato da statue di personaggi turchi, facenti parte del bottino della battaglia di Lepanto, e ad alcune di queste venne decapitata la testa, che fu esposta in piazza delle Erbe, proprio nel luogo dove venivano solitamente mostrate le teste dei condannati a morte.
Altri palazzi, situati rispettivamente in piazza dei Signori e piazza Erbe, sono la Loggia del Consiglio e palazzo Maffei.
La Loggia del Consiglio possiede colonne di marmo, molte sculture e affreschi, tra cui due altorilievi bronzei raffiguranti l'Arcangelo Gabriele e la Vergine Annunciata, tolti però nell'Ottocento. Può essere considerata uno dei simboli maggiori del Rinascimento veronese.
Palazzo Maffei è un palazzo del XV secolo, ingrandito nel 1629 su decisione di Marcantonio Maffei.
Costruito in stile barocco, è allo stesso tempo imponente ed elegante, su tre piani, con una facciata talmente bella da catturare l'attenzione del turista occasionale e non.
Di fronte al palazzo si trova una colonna sormontata dal Leone di San Marco, simbolo della Repubblica di Venezia a cui i veronesi sono particolarmente legati.
Verona fu sotto servitù militare per tutto il periodo in cui vi fu la dominazione austriaca, per cui lo sviluppo edilizio privato fu scarso, a fronte però di un grande sviluppo delle strutture militari.
In particolare furono ricostruiti e potenziati tutti i bastioni (che erano stati semidistrutti dai francesi) e venne creata ex novo un'impenetrabile rete di forti, in particolare a ovest della città (rivolti verso il crescente stato sabaudo) e sul colle San Pietro.
Uno degli edifici che può riassumere il pensiero architettonico asburgico è l'arsenale Franz Josef I, gigantesco complesso militare, con un perimetro di 392 metri per 176 metri, e munito di numerose torri di guardia; composto da nove edifici, sul lato maggiore si trova l'edificio di comando, internamente si trovano tre isolati destinati agli uffici amministrativi e progettuali, e ai loro lati trovano posto magazzini e scuderie.
L'arsenale si ispira all'architettura tedesca, ma anche allo stile neogotico, stili fino ad allora lontani alla realtà veronese, tanto che vennero utilizzati in parte mattoni rossi nella costruzione, materiale molto utilizzato nell'epoca scaligera, in modo da non allontanare troppo lo stile architettonico da quello cittadino.
Simile all'arsenale nell'architettura è il Castel San Pietro, una caserma ispirata in parte ai castelli tedeschi.
Nell'edificio erano presenti le camerate per l'esercito, alloggi e uffici per gli ufficiali, depositi e officine. Il piazzale davanti a castel San Pietro poteva essere utilizzato dall'artiglieria per colpire la città dall'alto in caso di guerra (o rivolta).
Due palazzi importanti, costruiti inizialmente a uso civile e per chiudere piazza Bra, anche se poi utilizzati dall'esercito asburgico, sono il palazzo della Gran Guardia e palazzo Barbieri, originariamente chiamato Palazzo della Gran Guardia Nuova.
La costruzione del palazzo della Gran Guardia è stata molto lunga e travagliata, iniziata già nel XVII secolo.
Nel 1848 i lavori erano ancora in corso, e furono fermati perché l'edificio venne utilizzato dall'esercito austriaco durante la prima guerra d'indipendenza.
Grazie alla sua mole e alla sua forma è riuscita a tenere testa all'Arena, che si trova a poche decine di metri di distanza, oltre i giardini di piazza Bra.
Palazzo Barbieri è un edificio in stile neoclassico progettato dall'ingegnere Giuseppe Barbieri; la sua costruzione iniziò nel 1836 e venne portata a termine nel 1848.
Durante l'occupazione austriaca il palazzo fu adibito prevalentemente a usi bellici e solo dopo l'unione del Veneto al Regno d'Italia si scelse, per la sua importanza e la sua centralità, di destinarlo a sede degli uffici comunali.
Un altro palazzo degno di nota è il Palazzo Negri, di stile neoclassico e progettato dall'architetto Giannantonio Selva nel XVIII secolo.
Edificio molto importante è il Teatro Nuovo, inaugurato il 12 settembre 1846, con la rappresentazione dell'Attila di Verdi.
Nel teatro si svolsero numerosi episodi di insofferenza verso il dominio austriaco: il primo, già all'inaugurazione del teatro, vide il veronese Vittorio Merighi comporre un sonetto patriottico dedicato alla prima donna dello spettacolo, che entusiasmò il pubblico.
Questo fatto portò disagio alla polizia austriaca (che nemmeno si era accorta dell'accaduto), dato che il componimento riportava:
Merighi si beffò nuovamente della polizia: scrisse una nuova ode, praticamente un inno all'Italia personificata e contro lo Straniero, che codardo e maligno ha perenne sull'Italia il sogghigno.
Il giornale di Verona, controllato dalla polizia austriaca, non poté negare l'accaduto, ma non spiegò nemmeno il vero motivo dell'entusiasmo e il contenuto dell'ode.
Il 18 marzo 1848 giunse a Verona ad assistere a un dramma nel Teatro Nuovo addirittura il viceré del Regno Lombardo-Veneto, e la polizia, per creare consenso, divulgò la voce che era venuto a portare vantaggi alla città.
Lo stesso giorno arrivò la notizia che Vienna stava insorgendo, che Metternich era fuggito, e l'imperatore Ferdinando I aveva dovuto concedere la Costituzione.
L'annuncio si sparse per Verona, e la cittadinanza si radunò al Teatro Nuovo durante lo spettacolo.
Le cronache raccontano di un vero delirio, e di una folla festosa e inneggiante all'Italia e a Pio IX.
Essendo Verona diventata una delle città simbolo dell'amore perché vi è ambientata la tragedia "Giulietta e Romeo", si è cercato di ricostruire quali potessero essere le due abitazioni degli amanti e la presunta "Casa di Giulietta" è frutto di un pellegrinaggio ininterrotto di turisti, tanto da farne il maggior luogo d'attrazione turistica di Verona.
Del periodo antico e medievale sono presenti solo calcoli approssimati circa la popolazione residente nella città di Verona: si è stimato che la popolazione nella Verona del I secolo d.C. si attestava sui 25.000 abitanti, scesi poi ai circa 10.000 abitanti nella Verona dei primi anni 1000. Dati certi si hanno invece a partire dal 1472: questi mostrano come la crescita della popolazione, invece di seguire uno sviluppo regolare nel tempo, procedette attraverso sbalzi intermittenti con aumenti e cali (anche repentini) del numero di abitanti. Le cause principali di queste oscillazioni sono le calamità che colpirono la città (malattie, esondazioni dell'Adige), le guerre e le depressioni economiche.A partire dal 1472 vi furono principalmente due momenti in cui avvenne un drastico e repentino calo della popolazione. Tra il 1501 e il 1514, quando la popolazione scese da 50.084 abitanti a 31.184 abitanti, con un calo del 37,7% della popolazione, a causa della pestilenze (1511 e 1512) e delle pesti (1510 e 1511) che colpirono in quegli anni la città. Ancora maggiore fu il calo dopo l'ultima grande peste che colpì l'Italia settentrionale nel 1630: se nel 1630 Verona contava 53.036 abitanti, solamente l'anno successivo la popolazione era scesa a 20.987 abitanti, con un calo del 69,4% della popolazione.Verificando i dati raccolti durante i censimenti generali sulla popolazione residente a Verona si può osservare che dal 1871 (anno del primo censimento nel Veneto) fino al 1936 (unico anno in cui vi è un censimento intermedio) la popolazione cresce abbastanza stabilmente, mentre a partire dalla fine della seconda guerra mondiale vi è stato un rapidissimo incremento della popolazione, che passa dalle 178.415 unità del 1951 alle 266.205 unità del 1971, con una crescita di quasi il 50% in soli venti anni. Dal 1971 al 2001 vi è stata invece una leggera flessione, e la popolazione residente è scesa a 253.208 abitanti (contemporaneamente però vi fu una grande crescita della popolazione residente nei comuni a ridosso di Verona).
Dal 2001, anche grazie all'aumento degli stranieri immigrati, vi è stato invece un aumento costante dei residenti, che sono tornati al livello del 1971.
Come molti altri centri dell'Italia settentrionale, nel XXI secolo Verona è diventata una città multietnica con una presenza significativa di cittadini provenienti dall'estero: il 31 dicembre 2014 risiedevano 37.578 stranieri, che quindi rappresentavano il 14,5% della popolazione totale. Al 31 dicembre 2017 i cittadini stranieri residenti erano 35.639 (16.795 maschi e 18.844 femmine), in diminuzione rispetto al 31 dicembre 2014, del -5,2%.
Sul totale della popolazione residente, gli abitanti di cittadinanza straniera erano il 13,9%.
Nella Biblioteca capitolare è custodito uno dei primissimi scritti che attestano gli inizi del nostro volgare e del dialetto locale: l'indovinello veronese (IX secolo), ritenuto il primo testo in lingua volgare romanza.Quello di Verona è un dialetto della lingua veneta, come tutti i dialetti del nord Italia, derivato dalle parlate galloromanze come volgarizzazione del latino.
Il sostrato celtico preistorico, moderato dall'influenza del latino classico, ritornò a manifestarsi con il declino e la caduta dell'Impero romano d'Occidente, poi con la presenza franca e nel tardo medioevo, con l'opera dei trovatori provenzali e dei loro imitatori locali (XIII secolo).
Uno dei primi esempi di produzione letteraria in volgare veronese è costituito da due poemetti in versi alessandrini, il De Babilonia civitate infernali e il De Jerusalemi celesti, composti da un frate francescano detto Giacomino da Verona.Terra di conquista (come tutto il Nord Italia) e sulla principale via di comunicazione con la Germania, il veronese ha subito nei secoli soprattutto l'influenza tedesche (dominazione asburgica) e un'influenza francese breve, ma apportatrice di molte novità, nell'epoca napoleonica (dominazione napoleonica).
Nel corso del Novecento la produzione poetica in dialetto veronese ha ricevuto nuova linfa grazie all'opera di poeti come Berto Barbarani e Tolo da Re.Solitamente il veronese è classificato come una variante del veneto, di cui condivide molte strutture grammaticali, come il pronome clitico obbligatorio (lu el dise, mentre in italiano è lui dice); tuttavia, a causa della peculiare collocazione geografica al confine tra Veneto e Lombardia, esso ha assorbito sia elementi veneti che lombardi, e si discosta perciò significativamente sia dalle parlate bresciane e mantovane a ovest, sia da quelle vicentine e padovane a est (con le quali è comunque altamente intelligibile), sia da quelle trentine a nord come da quelle rodigine a sud (che, ancorché venete, risentono per l'Alto polesine, cioè la zona posta tra il veronese ed il ferrarese, dei periodi di dominio ferrarese, oltre che della stretta vicinanza con la città di Ferrara).
L'aretino Giorgio Vasari scrisse nel suo trattato Le vite de' più eccellenti pittori, scultori e architettori che si come è vero che la città di Verona, per sito, costumi, ed altre parti è molto simile a Firenze, così è vero che in essa, come in questa, sono fioriti sempre bellissimi ingegni in tutte le professioni più rare e lodevoli. La città veneta venne vista dal Vasari come città simile alla sua Firenze dal punto di vista geografico, in quanto ambedue poste tra collina e pianura, urbanistico, entrambe infatti divise in due da un fiume, ma soprattutto per costumi, fioritura artistica e vivacità intellettuale. Egli vide nella città, romanica, gotica, ma anche classica e monumentale, il contraltare all'egemonia veneziana, ed effettivamente notevoli sono le differenze tra Verona e Venezia nonostante il dominio di quest'ultima sia durato nella città scaligera per ben quattro secoli: l'arte e l'architettura veneziana fanno pensare all'Oriente ortodosso, a delle origini bizantine e quindi greche, mentre Verona, distante solamente un centinaio di chilometri, colpisce per le mastodontiche chiese romaniche e gotiche, espressione di un'arte occidentale.
A Verona lavorarono nei secoli numerosi artisti, veronesi e non. Nel XII secolo lo scultore romanico Niccolò portò nella città una nuova arte, occidentale e romanza: è in questo periodo che si sviluppa la Verona romanica, mentre sotto la signoria scaligera la città sviluppò e mantenne a lungo un aspetto gotico e araldico, con uno stile che raggiunse la massima espressione nel Castelvecchio (e soprattutto nel suo monumentale ponte) e nelle arche scaligere. La civiltà pittorica veronese vide dal Trecento attivi artisti come l'Altichiero, e, nel Quattrocento, personalità come Stefano da Zevio, e soprattutto il Pisanello, uno dei massimi esponenti italiani del Gotico internazionale. Più tardi, durante il Rinascimento, lavorarono Domenico Morone e il figlio Francesco Morone, oltre all'eclettico Giovan Francesco Caroto e Girolamo dai Libri. L'arte veronese mantenne costantemente delle peculiarità che la rendono riconoscibile dall'arte portata da Venezia nei domini di Terraferma, grazie all'opera di artisti come il Veronese, Tiepolo, Alessandro Turchi, e più tardi Giambettino Cignaroli e Angelo Dall'Oca Bianca, tanto che è lecito parlare di una "scuola veronese". Altri famosi artisti veronesi del periodo barocco, furono il compositore Giuseppe Torelli e suo fratello pittore, Felice Torelli.
Anche grazie a William Shakespeare Verona è oggi una città ampiamente conosciuta e ammirata nel mondo, e proprio in funzione shakespeariana sono presenti nel mondo numerose località di nome Verona: le varie Verona statunitensi, canadesi e australiane nascono dalle sue opere. Shakespeare non visitò mai Verona ma la conobbe attraverso scritti di Luigi da Porto, Masuccio Salernitano e Matteo Bandello, che lo ispirarono per la sua opera più famosa, la tragedia di Romeo e Giulietta. Il Bardo aveva probabilmente un rapporto particolare con l'immagine che si era creato della città, tanto che è menzionata anche ne I due gentiluomini di Verona e La bisbetica domata.
Già il famoso poeta George Byron attesta l'importanza del ruolo avuto da William Shakespeare nel plasmare la fama della città nel mondo. Nelle sue lettere il poeta sottolineava come i veronesi sostenessero con ostinazione l'autenticità della storia di Romeo e Giulietta, d'altronde la rivendicazione della veridicità della leggenda e l'identificazione dei luoghi dove la vicenda si sarebbe svolta erano cominciate già molto tempo prima: il primo luogo a essere "riscoperto" fu la tomba dei due amanti, identificato nel Cinquecento in un sepolcro vuoto in marmo rosso veronese, nei pressi di un convento. Furono molti i nomi famosi che resero omaggio ai due amanti in questo luogo, tra cui Madame de Staël, Maria Luigia d'Austria, Heinrich Heine, Charles Dickens e lo stesso George Byron. Le tomba venne spostata prima dall'orto del convento al chiostro e nel 1868 al coperto, ma la sua sistemazione definitiva si ebbe solo nel 1937 grazie all'opera di Antonio Avena: essa venne spostata all'interno di una loggia in romanico veronese che venne risistemata in chiave scenografica con l'utilizzo di due vani sotterranei trasformati in una cripta gotica.Contemporaneamente vi fu la sistemazione della casa di Giulietta, identificata in una casa medievale dotata dello stemma di un cappello, dimora della famiglia Capuleti, che Charles Dickens descrive nelle Pictures from Italy come un miserabile alberguccio. In effetti a seguito dei rimaneggiamenti sette-ottocenteschi risultava essere diventata una casa popolare a ringhiera, anche se la stretta facciata in cotto evocava ancora il Medioevo. Così Antonio Avena fece impiego di materiale di spoglio e andò a inserire un nuovo balcone costituito da un lastrone di marmo che era in stato di abbandono nel cortile del Castelvecchio. La spregiudicata opera di restauro fece diventare la casa di Giulietta nuova immagine simbolo di Verona, insieme all'Arena.L'ultimo luogo in ordine cronologico a essere riconosciuto è la casa di Romeo, la quale mostra ancora oggi intatta la sua natura e aspetto di casa fortificata, appartenuto ai Nogarola, amici fidati degli Scaligeri, e posto accanto alle arche scaligere, dove riposa anche Bartolomeo I della Scala, sotto il cui dominio si sarebbe svolta la vicenda secondo Luigi da Porto. Più che i singoli luoghi legati alla tragedia però è l'idea della splendente Verona medievale in cui si sarebbe svolta la vicenda di cui si sono innamorati turisti, spettatori e lettori, il cui profumo si respira ancora tra le strette e folcloristiche vie del centro.Sono comunque effettivamente esistite a Verona due famiglie di nome Montecchi e Capuleti (o Cappelletti): i Montecchi, importanti mercanti veronesi, furono coinvolti in lotte sanguinose per il controllo del potere a Verona nella fazione ghibellina, e la rivalità tra le due famiglie è documentata dal 1313 nella Divina Commedia, con qualche secolo di anticipo dalle novelle di Matteo Bandello, Luigi Da Porto e William Shakespeare. Si ha invece conoscenza della presenza dei Capuleti fino agli anni della permanenza di Dante a Verona, nell'attuale casa di Giulietta, dove la loro presenza è testimoniata dallo stemma del cappello sulla chiave di volta dell'arco nel cortile dell'edificio, dove, a inizio Novecento, è stato ricostruito il famoso balcone: quindi la casa di Giulietta è la reale casa dei Capuleti.
Già il Versus de Verona insiste sull'ampio uso della pietra nell'arredo urbano, uso che sta alla base della motivazione per cui nel Medioevo Verona venne detta Marmora o Marmorina, denominazione che compare già all'inizio del XIII secolo nel poema franco-veneto Uggeri il Danese.
L'appellativo trae origine dai numerosi edifici e monumenti in pietra, costruzioni che negli stranieri dovevano suscitare una certa soggezione o impressione: l'Arena di Verona, il teatro romano, le porte Borsari e Leoni, l'arco dei Gavi, l'arco di Giove Ammone (oggi non più presente, poiché è andato distrutto nel XVII secolo), e numerosi edifici romani che fino al XV secolo sono stati in parte conservati, ma anche i palazzi costruiti da Teodorico da Verona o in epoca comunale.Nel poema De Scaligerorum origine di Ferreto de' Ferreti compare l'appellativo marmoris urbs, mentre Cangrande I della Scala viene anche chiamato marmoreus dux.
Nello stesso periodo, nel trattato Delle rime volgari di Antonio da Tempo Verona viene indicata come vicus Marmoris.
Giovanni Boccaccio fa svolgere buona parte della storia d'amore di Florio e Biancifiore (protagonisti del Filocolo) nella città di Marmorina, nome che dà a Verona, di cui fornisce vari elementi per identificarla.In particolare, durante la Signoria di Cansignorio della Scala, l'appellativo di marmorea divenne simbolo della città. 
Simbolo maggiore divenne la fontana di Madonna Verona (in realtà una statua romana), eretta nel 1368: la parte inferiore del piedistallo è formato da quattro teste coronate con le rispettive iscrizioni, di cui una ancora decifrabile, nonostante l'usura del tempo: (MAR)MOREI VERONA.
Due anni dopo lo scaligero fece sopraelevare la torre del Gardello collocandovi il primo orologio pubblico cittadino.
E sempre opera di Cansignorio fu il ponte delle Navi, in cui un'iscrizione ricordava la paternità (il ponte originale è andato distrutto) e che egli aurea marmoree genti qui secula duxit, ovvero che ricondusse al popolo marmoreo il secolo d'oro: alla sua morte aveva lasciato una città di marmo.
Importante è il ruolo anche dei visitatori o delle persone che su Verona hanno espresso pareri o giudizi sia buoni sia cattivi.
Oltre al già citato William Shakespeare, molti sono i non veronesi che hanno parlato di Verona o vi hanno vissuto temporaneamente.
Dante Alighieri, durante il suo esilio da Firenze, si trattenne a Verona più volte e fu ospite di Cangrande I della Scala, rimanendo profondamente colpito dalla sua personalità, tanto da dedicare a Cangrande il suo Paradiso. Altri visitatori illustri furono Goethe, che visitò la Galleria di San Giorgio e rimase colpito dall'animazione della vita cittadina; Lord Byron, che si commosse visitando il sepolcro di Giulietta, e Charles Dickens che ne fu invece deluso. Wolfgang Amadeus Mozart suonò quattordicenne all'Accademia Filarmonica e nella chiesa di San Tomaso Cantuariense, sul cui organo lasciò incise con il temperino le proprie iniziali. Stendhal, Paul Valéry, Heinrich Heine, Madame de Staël, Carducci e molti altri soggiornarono a Verona, specialmente durante il XVIII e il XIX secolo, quando la città era una delle mete del Grand Tour.
Uno degli ospiti più famosi è il direttore d'orchestra, clavicembalista e organista olandese Ton Koopman. Lo scrittore inglese Tim Parks dal 1981 vive nelle immediate vicinanze di Verona ed ha descritto in una sua opera (Questa pazza fede) la sua passione per la squadra cittadina dell'Hellas Verona.
A Verona sorgono numerose scuole, per poter far fronte alla grande richiesta della cittadinanza, non solo del comune, ma dell'intera provincia. Meritano menzione la coppia dei licei scaligeri per antonomasia: il Liceo Ginnasio Statale Scipione Maffei, il più antico liceo d'Italia in attività, e il Liceo Scientifico Statale Angelo Messedaglia, nonché il celebre e antico Educandato agli Angeli.Il primo è stato fondato per decreto napoleonico il 14 marzo 1807, il liceo iniziò la sua attività nel 1808, ma in realtà era operante già dal 1805 con il nome di Regio Liceo. Particolarmente ampia è la biblioteca, risalente all'epoca napoleonica quando fu costituita con i volumi sequestrati con gli editti imperiali ai conventi. Tali opere sono ancora oggi conservate all'interno della biblioteca e a esse si sono aggiunte nel passare del tempo altre 20.000 opere di ogni genere ed epoca. Sono presenti incunaboli, cinquecentine, seicentine, settecentine, il Fondo risalente alla fondazione, il Fondo risalente all'Unità d'Italia, il Fondo del XX secolo e le ultime acquisizioni.
Il secondo è stato istituito nel 1923, in seguito alla riforma Gentile, ed è stato intitolato all'economista e uomo politico veronese Angelo Messedaglia, deputato del Parlamento del regno d'Italia tra il 1866 e il 1882, e presidente dell'Accademia Nazionale dei Lincei fino alla morte. Il liceo è stato per lungo tempo l'unico liceo scientifico di tutta la provincia di Verona, ed ha formato quindi generazioni di professionisti e di intellettuali.
Il terzo vanta di essere la seconda più antica istituzione scolastica cittadina, già sede di un convento fino al 1812 e in seguito, trasformato nel più antico educandato statale del Paese, ancora in funzione. Statalizzato a partire dagli anni 1980, accoglie dal 1994 alcune sezioni di liceo classico europeo, oltre allo storico indirizzo di liceo classico e alle recenti innovazioni (liceo scientifico dal 2010 e liceo coreutico dal 2014).
Una prima forma di Università a Verona si ha nell'825, quando Lotario, con il capitolario di Olona, fonda un istituto superiore di cultura che accoglieva studenti veronesi, mantovani e trentini, ma solo nel 1339 papa Benedetto XII concesse alla città, tramite bolla papale, i privilegi universitari, e quindi la fondazione di una scuola universitaria. Nel 1440 vennero istituite le Scuole Accolitali presso il Duomo, una scuola di musica e lettere per il clero, a cui si affiancarono poi l'Accademia Filarmonica e l'Accademia degli Incatenati, le quali fecero della città una capitale della musica europea del Cinquecento.Nel Settecento furono istituite le più importanti biblioteche di Verona, la Biblioteca capitolare e la Biblioteca civica, e nello stesso periodo nacquero l'Accademia di Agricoltura, con il compito di dare slancio all'economia veronese, e l'Accademia dei Pittori di Verona, fondata e poi dedicata allo stesso Giambettino Cignaroli. Nell'Ottocento fu costituita la Società Letteraria, importante centro di cultura, e venne istituito il Museo Civico, che ebbe inizialmente come sede il palazzo Pompei.
L'Università di Verona, nata il 10 gennaio 1959 con il nome di Libera Università di Economia e Commercio, affonda quindi le sue radici su questo terreno. Grazie alla fusione con l'ateneo patavino si aggiunsero un corso in lingue e letterature straniere, la facoltà di magistero e la facoltà di medicina. Nel 1982 l'Università di Verona divenne nuovamente un organismo autonomo, e oggi conta diverse facoltà: economia, medicina e chirurgia, scienze matematiche, fisiche e naturali, giurisprudenza, scienze della formazione, lettere e filosofia, lingue e letterature straniere, e scienze motorie. Oggi Verona si presenta così come terzo polo universitario del Veneto, dopo Padova e Venezia. All'Università di Verona appartiene la Biblioteca Arturo Frinzi.
In città ha sede il conservatorio statale di musica dedicato a Evaristo Felice Dall'Abaco, presente in città come istituzione musicale fin dal 1878.
Vi sono stati numerosi personaggi che con la loro impronta sono andati a determinare la configurazione museale odierna di Verona. Di grande importanza Scipione Maffei che diede l'avvio alla museologia europea con la sua raccolta di lapidi ed epigrafi che verranno raccolte nel museo che prende il suo nome, il museo lapidario maffeiano, situato a lato del teatro Filarmonico.Antonio Avena fu un altro grande personaggio, portò all'acquisizione del teatro romano, e quindi all'istituzione del museo archeologico al teatro romano, alla sistemazione di Castelvecchio, in cui preparò il primo allestimento del museo di Castelvecchio, all'acquisizione del palazzo Forti, in cui trovò quindi posto la galleria d'arte moderna Palazzo Forti, e l'istituzione del museo degli affreschi Giovanni Battista Cavalcaselle. Di primaria importanza il museo civico di Castelvecchio, che subito divenne punto di riferimento nel sistema museale di Verona, ancor più dopo il recupero realizzato dal famoso architetto Carlo Scarpa, che fece di Castelvecchio una delle più pregevoli e conosciute realizzazioni museografiche del secondo dopoguerra.Un rilievo particolare ha assunto Verona per quanto riguarda le raccolte naturalistiche, infatti è l'unica città europea a poter vantare una tradizione ininterrotta in tale ambito fin dal Cinquecento, quando furono raccolte varie collezioni private nel primo museo a carattere naturalistico che si conosca, poi confluite nel museo civico di storia naturale. Vi è poi il museo Miniscalchi-Erizzo, un palazzo-museo donato dall'omonima famiglia nobile veronese, in cui sono esposti dipinti, mobili, porcellane, vetri veneziani, armi, armature ed altri piccoli ma preziosi oggetti. Da ricordare anche il Centro Internazionale di Fotografia Scavi Scaligeri, il museo africano, il museo canonicale ed il museo ferroviario di Porta Vescovo.
Nel 2012 è invece stato aperto il primo museo in Italia dedicato all'opera lirica: l'AMO, ovvero ArenaMuseOpera.
Il quotidiano storico di Verona è L'Arena, uno dei quotidiani più antichi d'Italia, essendo stato fondato nel 1866, pochi giorni dopo l'annessione del Veneto al Regno d'Italia. Dal 2004, come inserto del Corriere della Sera, è pubblicato in tutta la provincia anche il Corriere di Verona, presente in realtà già dal 2002 come edizione locale del Corriere del Veneto. A Verona viene anche pubblicata la rivista Nigrizia, la più antica rivista italiana dedicata all'Africa. Verona Fedele è il settimanale edito della Diocesi di Verona, fondato nel 1872.
La prima emittente radiofonica di Verona è stata Radio Verona, nata nel 1975, che da molti anni ha tra i programmi di punta le radiocronache degli incontri di calcio dell'Hellas Verona di Roberto Puliero, noto comico, attore e regista teatrale veronese.
La radio veronese più seguita è stata comunque Radio Adige, fondata nel 1976 e chiusa il 1º luglio 2017, che offriva una programmazione incentrata sull'informazione locale e sugli eventi sportivi, oltre che sulla musica leggera.
A Verona sono presenti inoltre due emittenti televisive. Telenuovo (prima emittente di tutto il Veneto per ascolti), nata a Verona nel 1979, offre una produzione a carattere quasi esclusivamente giornalistico: telegiornali, politica locale, rubriche di approfondimento, economia, sport, dirette di eventi. Collabora con Telenuovo anche il calciatore Preben Elkjær Larsen, giocatore di punta dell'Hellas Verona nell'anno dello scudetto. Anche l'altra emittente televisiva locale, TeleArena, nasce nel 1979. TeleArena ha il suo punto forte nell'informazione locale e nell'informazione sportiva, con gli appuntamenti domenicali di telecronaca in diretta delle partite dell'Hellas Verona e del ChievoVerona.
Verona ospita un gran numero di eventi e manifestazioni internazionali; l'evento più conosciuto in assoluto è il Festival lirico areniano, che si tiene ogni estate, ormai dal lontano 1913, quando il festival venne inaugurato con l'Aida di Giuseppe Verdi, per celebrare il centenario della nascita dell'artista, e nella città accorsero persone da tutto il mondo.
Altro importante ciclo di spettacoli è l'Estate teatrale veronese, che si tiene ogni anno nella cornice pittoresca del teatro romano di Verona.
La prima serata dell'Estate teatrale veronese si tenne la sera del 26 giugno 1948, e tra il pubblico spiccavano personalità come il presidente della Repubblica Luigi Einaudi e il sottosegretario Giulio Andreotti. La prima rappresentazione avvenne, ovviamente, sotto il segno di Romeo e Giulietta.
Dagli anni sessanta e settanta si svolgono anche spettacoli di danza, con compagnie di tutto il mondo, e la serie di serate Verona Jazz, con la presenza di importanti band jazz.
Importante festival è anche Schermi d'amore, nato nel 1996 (ma derivato dal Festival del cinema di Verona, che si è svolto dal 1969 al 1995), dedicato al cinema melodrammatico.
La città di Romeo e Giulietta ospita questa rassegna che presenta retrospettive e anteprime di melodrammi e film sentimentali, ed è riconosciuta anche a livello internazionale per il lavoro di ricerca sul mélo cinematografico.
Festival nato recentemente è invece Tocatì (2003), organizzato dall'Associazione Giochi Antichi, che ha come obiettivo la valorizzazione del patrimonio della cultura tradizionale, a partire dal gioco, e comprende anche espressioni come il cibo, la musica e la danza tradizionali.
Il centro storico di Verona in occasione dell'evento si presenta libera dal traffico automobilistico, per rendere la città più sicura per i bambini, che sono i veri protagonisti del festival. Nel 2006 Verona ha ospitato il 5° Festival della coralità veneta.
Inoltre nel 2008 è rinato il Palio di Verona, o più propriamente il palio del drappo verde, un palio istituito 800 anni prima e che rappresenta quindi la corsa podistica più antica del mondo. Esso è stato ripreso per festeggiare l'anniversario della sua nascita con la 591a edizione.
Dal 1981 nella città si tiene il Festival di cinema africano di Verona festival cinematografico internazionale dedicato al continente africano.
L'urbanistica di Verona fonda le proprie origini nella città romana, di cui conserva il tessuto urbano.
Verona si sviluppa in diversi periodi: si possono distinguere il centro storico medievale, in cui sorgono però anche palazzi più recenti (rinascimentali, settecenteschi e ottocenteschi), i quartieri di Veronetta e San Zeno interamente composti di edifici di epoca basso medievale, alcune zone esterne alle mura in cui sono sorte ville e palazzi in stile barocco, la zona industriale di Borgo Roma sorta a cavallo tra Otto e Novecento, e infine la città moderna che è sorta senza intaccare questo tessuto.Verona può vantarsi di avere ancora ben cinque cinte murarie costruite in epoche diverse e ancora visibili:
in alcuni punti è ancora visibile la cinta muraria di epoca romana imperiale, di cui rimangono solo le rovine;
dal ponte Aleardi fino a piazza Bra è ben conservata la cinta del XIII secolo, con tre torri, tra cui la più conosciuta è la torre pentagona dei portoni della Bra;
i terrapieni della cinta più esterna innalzati dai veneziani, e alcuni bastioni;
le mura, i bastioni e numerosi forti costruiti dagli austriaci, ancora quasi completamente intatti.Durante la dominazione romana a Verona furono costruite due cinte murarie, una di epoca tardo repubblicana e meno conosciuta, e una più conservata e conosciuta, le cosiddette mura di Gallieno, costruite su ordine dell'imperatore Gallieno nel 265 per difendere la città dagli Alemanni.La cinta repubblicana era lunga più di 900 metri, e aveva un segmento orientato in direzione nordovest-sudest e l'altro orientato in direzione nordest-sudovest, in cui si aprivano rispettivamente porta Borsari e porta Leoni.
All'interno di Verona si sviluppò il foro, corrispondente all'odierna piazza delle Erbe, ai lati del quale si trovavano il Campidoglio, la basilica e vari edifici pubblici.Nell'XI secolo venne ampliata da Arduino d'Ivrea la cinta muraria del colle verso oriente, per meglio difendersi dall'imperatore Enrico II.
Tra il 1194 e il 1224 venne costruita la cinta comunale a sud della città, lungo una depressione naturale, che venne poi utilizzata come fossato.
In seguito il ghibellino Ezzelino da Romano restaurò la cinta muraria, e ne costruì una più robusta tre metri più all'interno.
Alberto I della Scala fece allargare il percorso delle mura a oriente e settentrione, rafforzandole di numerose torri di guardia.
Poco tempo dopo, Cangrande fece costruire delle enormi opere militari: venne fortificata la parte settentrionale, con una cinta muraria comprendente ben ventiquattro torri e quattro porte, e, praticamente in contemporanea, ampliò verso la campagna le mura a sud, creando il tracciato che oggi seguono le mura austriache di Verona.Tra il 1509 e il 1517 Verona venne assoggettata da Massimiliano I, e al loro ritorno i veneziani decisero di rinnovare le mura di Verona: i primi lavori iniziarono nel 1523, con l'abbattimento delle mura scaligere meridionali, al cui posto sorsero alcuni bastioni e rondelle.Con l'arrivo degli austriaci a inizio Ottocento, le mura subirono numerosi interventi.
I primi interventi alle difese si ebbero dal 1830 fino al 1840, quando vennero ripristinati i bastioni e furono costruiti numerosi forti, dando vita a una rete di fortificazioni molto estesa.Dopo la prima guerra di indipendenza del '48-'49 gli interventi divennero ancora più complessi, soprattutto sul fronte occidentale, dove stava crescendo il pericoloso regno di Sardegna.
Dal 1848 al 1852 venne costruita la prima cerchia di forti: Chievo, Croce Bianca, San Zeno, San Massimo, Fenilone, Santa Lucia, forte Palio, Porta Nuova, il forte Spianata, la torre Tombetta e forte Santa Caterina.Successivamente venne aggiunta una seconda cintura più esterna: Forte Cà Bellina, Parona, Lugagnano, Dossobuono, Azzano, Tomba, San Michele e Forte Cà Vecchia.
Nel 1859 l'Austria perse la Lombardia a favore del futuro regno d'Italia, così decise di creare un'intera regione fortificata, il cosiddetto quadrilatero.Durante i cinquant'anni di dominazione austriaca vennero costruiti edifici importanti come palazzo Barbieri, l'arsenale Franz Josef I, la stazione ferroviaria di Porta Vescovo e il cimitero monumentale e diversi altri edifici, principalmente grandi caserme, come ad esempio la caserma Passalacqua, dotata di raccordo ferroviario, silos e forni per cucinare il pane (utilizzata in parte dall'Università, in parte in attesa di destinazione.Fino all'Ottocento la città è cresciuta stretta tra le mura magistrali, ma con l'arrivo del nuovo secolo e dell'industrializzazione Verona cominciò lentamente a perdere il ruolo di fortezza che gli era stato affibbiato.
I primi quartieri moderni di Verona a nascere furono Borgo Trento, nato nella prima ansa che l'Adige forma nella città, e Borgo Roma a sud, dove sono nate le prime industrie.
Gli altri quartieri cominciarono a svilupparsi invece dopo la seconda guerra mondiale, senza andare a intaccare il tessuto urbano storico, ma crescendo negli spazi ancora liberi.
Al 2011, Verona vantava 17,04 m² di verde per abitante, posizionandosi tra le grandi città al secondo posto dopo Venezia.Nel centro cittadino sono da segnalare, di particolare interesse storico, il giardino di Castel San Pietro, i Bastioni Orti di Spagna delle Mura, il Giardino Giusti e i giardini dell'arsenale. In periferia si trova il parco di Villa Pellegrini Marioni Pullè al Chievo, quello di Villa Bernini Buri, i parchi dell'Adige nord e sud. Le colline a nord della città costituiscono un eccellente valore naturalistico e paesaggistico, così come anche il sistema dei vaj (piccoli canyon formatisi per erosione delle acque) come Vajo Borago, Vajo Galina, Vajo Mezzane.
Nel veronese trovano luogo numerosi distretti produttivi, a evidenziare la polisettorialità che contraddistingue l'economia provinciale e cittadina, la quale si divide equamente tra industria, commercio, artigianato, servizi, agricoltura (in particolar modo nella provincia) e turismo.
L'economia del territorio veronese è costituita soprattutto da piccole-medie imprese, anche se non mancano grandi industrie, per le quali l'interporto di Verona gioca un ruolo cruciale nello smistamento del commercio internazionale.
Il settore vitivinicolo è considerato il più importante del comparto agroalimentare veronese, basti considerare che, a livello provinciale, ben il 40,5% delle aziende agricole si dedica alla coltivazione dell'uva da vino. I vigneti veronesi sono altamente specializzati verso la produzione di qualità, tanto che Verona dispone di dieci vini DOC e tre DOCG, tra l'altro ben differenziati tra di loro grazie all'utilizzo di vitigni autoctoni. Il valore della produzione della città di Verona rispetto a quella provinciale nel suo insieme è circa del 15%.Pure il settore ortofrutticolo rappresenta una realtà importante, coinvolgendo un gran numero di imprese del settore primario (in particolar modo nella provincia) e numerose imprese che si dedicano alla lavorazione, alla conservazione e alla commercializzazione dei prodotti (soprattutto in città). La forza di questo comparto si deve in particolar modo alla sua organizzazione (di produttori, di trasformatori, del commercio e dei mercati) e alle infrastrutture.
Notevole fama ha il mobile classico del basso veronese, la cui attività produttiva è caratterizzata dalla presenza di piccole e piccolissime imprese di tipo artigianale, molto differenziate tra di loro e che ricorrono a subfornitori specializzati per le varie fasi produttive. Questa tecnica artigianale e capacità artistica forniscono un forte vantaggio sulla concorrenza veneta e italiana. Circa il 5% di queste imprese hanno spostato la loro produzione dal basso veronese al capoluogo, in particolar modo quelle che hanno bisogno di una manodopera meno specializzata e che ottengono vantaggi dalla maggior presenza di infrastrutture. Verona è rinomata soprattutto per i laboratori di oreficeria, per la lavorazione dei metalli e la produzione di argenteria.
L'escavazione del marmo nel veronese ha origini molto antiche, come dimostrano i monumenti marmorei romani della città, realizzati in marmo Rosso di Verona e in marmo Rosa del Garda. Questo distretto produttivo si distribuisce tra Valpolicella, Lessinia e Valpantena, e in minor parte nel capoluogo (10% circa del valore della produzione). Il distretto industriale di Verona rappresenta il principale polo italiano per la lavorazione del marmo e del granito, ed è addirittura il più importante a livello mondiale per quel che concerne la produzione di agglomerati, ricoprendo l'80% della produzione mondiale. La lavorazione del marmo possiede qui una lunga tradizione e diffusione, ed ha generato importanti competenze e conoscenze, e quindi un'elevata qualità dei prodotti, anche se all'inizio del XXI secolo si è fatta sentire la competizione con nuove realtà, in particolare Cina, India, Brasile e Turchia.Il settore agroalimentare a Verona rappresenta un ramo economico molto importante, e coinvolge numerose aziende agricole, artigianali e (soprattutto nel capoluogo) industrie alimentari, le quali si occupano della produzione, lavorazione, trasformazione, commercializzazione e distribuzione del prodotto alimentare, oltre alla formazione degli addetti al settore e alla ricerca. Particolarmente forte è l'export di carni e prodotti a base di carne, preparati e conserve di frutta e di ortaggi, prodotti lattiero-caseari e gelati. Tra le maggiori industrie alimentari e dolciarie ci sono quella capeggiata da Giovanni Rana e tre aziende che devono la loro fortuna soprattutto a un dolce tipico veronese, il pandoro, cioè Bauli, Paluani e Melegatti. In ambito conserviero, per la produzione di succhi di frutta, marmellate e semilavorati a base di frutta e verdura per l'industria è di grande importanza la Zuegg, che proprio a Verona ha uno stabilimento produttivo e la sede del gruppo.Importanti pure i distretti calzaturiero e della moda. Quello del calzaturiero, una scoperta degli anni novanta, si concentra soprattutto a Verona, Bussolengo e San Giovanni Ilarione, anche se la maggior parte delle aziende maggiori hanno ormai delocalizzato la produzione, passando da aziende produttrici a imprese terziarie. Il tessile-abbigliamento nel veronese manifesta alcune peculiarità: la forte specializzazione, che comporta la produzione di capi in corso di stagione, basati su prodotti che già hanno riscosso un certo successo sul mercato nazionale (questa scelta porta a minori investimenti nel campo della progettazione e a maggiori investimenti nell'organizzazione del lavoro). Altra peculiarità è la dimensione a carattere familiare delle aziende, che hanno quindi un'organizzazione snella che velocizza i tempi di adattamento in corso d'opera. Un'ultima peculiarità è il passaggio intermedio, nella distribuzione, attraverso il grossista.
A Verona e nel veronese numerose sono le aziende produttrici di macchine e apparecchi meccanici, in particolare specializzate nella produzione di bilance, macchine automatiche per la vendita e la distribuzione, macchine per le industrie chimiche, macchine per usi specifici, macchine per l'industria alimentare, macchine per la movimentazione e il sollevamento, macchine utensili e le attrezzature per la refrigerazione e ventilazione, macchine per l'industria della plastica e
della gomma, per la stampa e la legatoria, fabbricazione di stampi, macchine per i settori agricolo ed estrattivo.Le attività legate alla stampa hanno a Verona origine nel 1472, quando venne stampato il primo libro. L'avviamento dell'industria della stampa e della carta avvenne invece tra la fine dell'Ottocento e gli inizi del Novecento, in particolare tappe fondamentali furono la fondazione delle Cartiere Fedrigoni nel 1888 e l'avvio dell'attività di Arnoldo Mondadori nel 1917, che già nel 1921 inaugura un grande stabilimento, che si sviluppa ulteriormente negli anni settanta e ottanta. Il distretto, fortemente concentrato in città e nei suoi dintorni, si configura oggi come un sistema complesso d'imprese grandi, medie e piccole, queste ultime eccellenti in segmenti specifici. Oltre a questo tipo di aziende sono presenti oggi anche operatori della comunicazione visiva.
Molto importante il settore bancario-assicurativo, con aziende di primo piano a livello nazionale, come la Cattolica Assicurazioni e il Banco Popolare, diventata la più grande banca popolare d'Italia grazie alla fusione tra il gruppo Banco Popolare di Verona e Novara con la Banca Popolare Italiana.
Le aziende veronesi del settore ICT, ovvero addette all'informatica, alla comunicazione e alla tecnologia, sono concentrate quasi totalmente in città, e sono costituite da numerose piccole e piccolissime aziende e da poche grandi aziende. Si tratta per la maggior parte di aziende fornitrici di servizi, e in minor parte fornitrici di apparecchiature elettroniche ed elettriche.Primissima importanza ha per Verona il complesso sistema di servizi logistici, di trasporto e di organizzazione dei trasporti in generale. In particolare questo distretto logistico si è sviluppato grazie al posizionamento all'interno del Quadrante Europa di operatori ferroviari privati e ai progetti di riorganizzazione da parte delle Ferrovie dello Stato, riconoscendo l'importanza dell'Interporto di Verona nel segmento del trasporto ferroviario e intermodale terrestre. Il sistema logistico veronese trova il soggetto di riferimento nello storico Consorzio ZAI. L'interporto veronese è il più importante d'Italia, primato derivato da più aspetti: l'avere il maggior numero di addetti, essere al centro di tutte le principali infrastrutture di trasporto, offrire numerosi servizi, il possedere la dogana, avere all'interno 110 aziende.
Importante distretto espositivo è quello della Fiera di Verona, nata nel 1898, e ormai realtà internazionale. La fiera si tiene presso il complesso Veronafiere, nella zona industriale della città. Il complesso ha una superficie totale di 350.000 m², di cui 122.000 m² divisi tra 12 padiglioni, e ospita oltre 1.100.000 visitatori all'anno, molti provenienti anche dall'estero. Le principali manifestazioni fieristiche, tenute presso Veronafiere sono la Fieragricola, la fiera più antica, presente fin dal 1898, la Fieracavalli, Job&Orienta, dedicata all'orientamento, alla scuola, alla formazione e al lavoro, Marmomac, la più importante fiera internazionale del settore, e Vinitaly, una delle maggiori fiere vinicole mondiali, punto d'incontro degli enologi e degli amanti del vino.
A Verona, infine, sono presenti due ospedali, centri di eccellenza per molte discipline, il Policlinico Universitario "G. Rossi" e l'Ospedale Civile Maggiore.
Verona è un nodo autostradale in cui si intersecano l'A4 Milano-Venezia, con uscite a Verona Est e Verona Sud e l'A22 autostrada del Brennero, con uscita a Verona Nord.
Verona è inoltre raggiunta dalla Strada statale 434 Transpolesana, che la collega con Rovigo, dalla Strada statale 11 Padana Superiore che collega Torino a Venezia, dalla Strada statale 12 dell'Abetone e del Brennero che collega Pisa al passo del Brennero e dalla strada statale 62 della Cisa che collega Verona a Sarzana. La città è servita da un sistema di tangenziali:
Al nodo ferroviario di Verona affluiscono la ferrovia del Brennero, la linea Verona-Bologna la ferrovia Milano-Venezia, la ferrovia Verona-Mantova-Modena e la linea di interesse regionale Verona-Rovigo.La città è servita dalla stazione di Porta Nuova, tra le 13 maggiori stazioni italiane, principale impianto passeggeri, e da quella di Porta Vescovo, presso la quale sorge un importante impianto di manutenzione, nonché dalla stazione minore di Cà di David. La stazione di Parona, sulla linea del Brennero, risulta soppressa. I treni merci sono prevalentemente diretti al Quadrante Europa.
Fra il 1889 e il 1959 era attiva la ferrovia Verona-Caprino-Garda, che aveva capolinea alla dismessa stazione di Porta San Giorgio.
Verona fu inoltre, in passato, al centro di un vasto sistema di tranvie extraurbane. Dall'area di Porta Nuova originava la tranvia Verona-Albaredo-Coriano in servizio fra il 1898 e il 1925, interessata da un esperimento di trasporto integrato che prevedeva la costruzione di un grande porto fluviale sull'Adige, presso Albaredo. A Porta Vescovo trovava capolinea il sistema di tranvie che aveva nella linea Verona-Caldiero-San Bonifacio il tronco principale e che fu in esercizio fra il 1881 e il 1958.Successivamente queste tranvie vennero rimpiazzate da linee filoviarie extra-urbane, il cui servizio si protrasse fino a tutti gli anni '80.
La mobilità urbana e interurbana di Verona è svolta con autoservizi gestiti dall'Azienda Trasporti Verona.
Fra il 1884 e il 1951, l'elemento centrale del sistema di trasporti scaligero era costituito dalla rete tranviaria, realizzata da due linee che consentivano di connettere, oltre a Borgo Trento, tutte le stazioni cittadine. Tra il 1937 e il 1975 la città era servita da una rete filoviaria. Completava il sistema di trasporti cittadino la funicolare di Castel San Pietro, inaugurata nel marzo 2017.
Il Comune è dotato di una rete di piste ciclabili, e dal 2012 è attivo un servizio di bike sharing.È prevista l'attivazione di una nuova rete di filobus, che dopo alcuni scandali interni, può soddisfare la città con maggiore mobilità.
Lo scalo principale della città è l'aeroporto Valerio Catullo in località Villafranca di Verona. A nord del territorio comunale si trova l'aeroporto di Verona-Boscomantico, utilizzato per manifestazioni e voli turistici.
Amministrativamente il territorio comunale è ripartito in otto circoscrizioni amministrative. A fini toponomastici e statistici sono suddivise a loro volta in 23 quartieri, ulteriormente ripartiti in zone omogenee (tra parentesi):
10. Borgo Trento (Arsenale, Cesiolo)11. Valdonega (San Mattia, Valdonega)18. Ponte Crencano (Ponte Crencano est, Ponte Crencano ovest)30. Avesa (Avesa centro, Avesa collina)38. Parona (Parona, Saval di Parona)39. Quinzano (Quinzano centro, Quinzano collina, Saval di Quinzano)
16. Borgo Milano (Borgo Milano centro, Borgo Nuovo, Chievo, Navigatori, Porta Nuova, San Procolo, Spianà, Stadio)37. San Massimo (Basson, Croce Bianca, La Sorte, San Massimo centro)
15. Santa Lucia (Santa Lucia, Quadrante nord-est, Quadrante sud-est, Z.A.I. Santa Lucia)17. Golosine (Golosine nord, Golosine sud)
14. Borgo Roma  (Genovesa-Gelmetto, La Rizza, Palazzina, Pestrino, Polidore, Primo Maggio, Tomba, Tombetta, Z.A.I. Borgo Roma)36. Cadidavid (Cadidavid centro, Marchesino)
Circoscrizione 6: Est:12. Borgo Venezia (Biondella, Borgo Venezia centro, Fincato, San Felice Extra, Santa Croce)
13. Porto San Pancrazio (Porto San Pancrazio centro, Porto San Pancrazio sud35. San Michele (Casotti, Frugose, Madonna di Campagna, Mattozze, Molini, San Michele centro)
31. Quinto (Marzana, Poiano, Quinto centro)32. Santa Maria in Stelle (Novaglie, Santa Maria in Stelle centro)33. Mizzole (Cancello, Mizzole centro, Moruri, Pigozzo, Trezzolano)34. Montorio (Casermette di Montorio, Montorio centro, Olivè, Ponte Florio).Il centro abitato di Verona comprende oggi, oltre al nucleo storico (circoscrizione 1) e ai quartieri moderni (Borgo Trento, Valdonega, Ponte Crencano, Borgo Milano, Santa Lucia, Golosine, Borgo Roma, Borgo Venezia e Porto San Pancrazio) anche le frazioni di San Massimo e San Michele. Rimangono non inglobate le frazioni di Avesa, Parona, Quinzano, Cadidavid, Mizzole, Montorio, Quinto e Santa Maria in Stelle, oltre alle località minori di Basson, Madonna di Dossobuono, Marzana, Novaglie, Nesente, Palazzina, Poiano, Ponte Florio, San Felice Extra e Sezano.
 Monaco di Baviera, per il fatto di essere le porte gemelle verso i reciproci paesi.
Dalla stagione 2018-2019 la città è stata l'unica in Italia ad avere ben 3 squadre nelle prime 3 serie professionistiche: l'Hellas Verona (che ha vinto uno scudetto nel 1984-1985) in Serie A, il ChievoVerona in Serie B e la Virtus Verona in Serie C. Le prime due disputano le gare casalinghe e il derby cittadino allo stadio Marcantonio Bentegodi, mentre la Virtus gioca nel proprio quartiere di Borgo Venezia nell'impianto di calcio del centro sportivo Mario Gavagnin-Sinibaldo Nocini. Alle prime tre squadre già citate va aggiunta l'Audace, che tra gli anni '30 e gli anni '70 disputò diversi campionati di Serie C.Nel calcio femminile, la città è rappresentata in Serie A dal Verona Women, che nel passato ha vinto cinque scudetti, tre Coppe Italia e quattro Supercoppe italiane. Gioca allo stadio Aldo Olivieri. Nel passato, ma non più attivi, sono stati ai vertici del campionato, vincendolo, anche il Foroni Verona (due scudetti, una Coppa Italia e due Supercoppe) e il Verona Günther, prima società veneta a conquistare il titolo italiano.
A Verona si sono disputate due edizioni del campionato del mondo di ciclismo su strada, nel 1999 e nel 2004.:
nel 1984 la 20ª tappa vide la vittoria di Francesco Moser; nel 1997 la 17ª tappa fu vinta da Mirco Gualdi; nel 2007 il comune ha ospitato l'arrivo dalla 20ª tappa a cronometro individuale che ha visto la vittoria di Paolo Savoldelli; nel 2010 si svolse la tappa conclusiva del 93º Giro d'Italia, anch'essa a cronometro individuale che ha avuto luogo al colle delle Torricelle con il traguardo all'interno dell'Arena. La tappa è stata vinta dallo svedese Gustav Larsson. Infine la città ha ospitato l'ultima tappa dell'edizione numero 102 del Giro nel 2019, frazione a cronometro sul circuito delle Torricelle con arrivo all'Arena, vinta dallo statinitense Chad Haga e che ha incoronato vincitore finale della corsa rosa l'ecuadoriano Richard Carapaz.
Tra i ciclisti legati a Verona, si citano Damiano Cunego, Davide Rebellin, Davide Formolo, Paola Pezzo e Giovanna Bonazzi.Canoa
A Verona è presente la società canoistica Canoa Club Verona, fondata nel 1963, detentore di numerosi scudetti. Dal 2004 organizza una maratona di canoa tra le più importanti in Italia, in collaborazione con il Canoa Club Pescantina.Pallacanestro
Verona ha una squadra di pallacanestro, la Scaligera Basket Verona, che ha raggiunto ottimi risultati negli anni novanta del XX secolo quando era in serie A. Riuscì a conquistare una Coppa Italia nel 1991, una Supercoppa italiana nel 1996 e una Coppa Korać nel 1998. La società, fallita nel 2002 e rifondata nel 2007, milita attualmente in Serie A2.
In città ha sede una squadra di pallavolo maschile che milita in Serie A1, la BluVolley Verona, nata nel 2001 dalla fusione di due società. Ha vinto un campionato di Serie A2 e due volte la Coppa Italia di Serie A2 e la Challenge Cup nel 2016. Il Verona Volley Femminile era una società con sede a Verona e campo di gioco a Montichiari.Rugby
Nel Comune ci sono due società di rugby: il CUS Verona Rugby, retrrocessa in Serie A dal campionato di Eccellenza, e la West Verona Rugby Union, che disputa il campionato di serie C.Football americano
Verona milita nel campionato di serie A2 di football americano con la squadra dei Redskins Verona, fondata nel 1981, che ha vinto il titolo italiano "Silver Bowl" nel 1986 e la squadra dei Mastini Verona nata nel 2005.Hockey in line
In città è presente una squadra di hockey in line, il CUS Verona Hockey Sorci Verdi, che milita in serie A1 e disputa gli incontri al centro sportivo Avesani.Pattinaggio
Verona è la città di Monica Lucchese, pluricampionessa nel pattinaggio corsa che vanta ventisei titoli italiani, venti europei, otto mondiali, due World Games e un record.Nuoto
Ha sede nel comune il Centro Federale di Alta Specializzazione Alberto Castagnetti della Federazione Italiana Nuoto, uno tra i più importanti poli natatori d'Italia ed impianto d'allenamento per gli atleti della nazionale italiana di nuoto. Il centro dispone di piscine coperte e scoperte da 50 e 25 m e di una palestra.
 Giovanni Battista Giuseppe Biancolini, Notizie storiche delle chiese di Verona, Verona, 1749.
 Giovambattista Da Persico, Descrizione di Verona e della sua provincia, Verona, 1820.
 Ignazio Bevilacqua Lazise, Saggio d'una statistica della città di Verona, Venezia, Tipografia Picotti, 1823.
 Pietro Donazzolo e Mario Saibante, Lo sviluppo demografico di Verona e della sua provincia dalla fine del secolo XV ai giorni nostri, METRON (rivista internazionale di statistica), Regia Università, Istituto di Statistica, 1926.
Alessandra Aspes, Il Veneto nell'antichità: preistoria e protostoria, Verona, Banca Popolare di Verona, 1984.
 Guido Barbetta, Le mura e le fortificazioni di Verona, Verona, Vita veronese, 1970.
 Gilio Baschirotto, Albaredo: pagine di storia civile ed ecclesiastica, Sotto l'egida delle Edizione di vita veronese, 1964.
 Gino Beltramini, Le strade di Verona entro la cinta muraria, Verona, Vita Veronese, 1983.
 Marcello Bondardo, Il dialetto veronese: lineamenti di grammatica storica e descrittiva, Verona, Edizioni de Vita veronese, 1972.
 Giorgio Borelli, Una città e il suo fiume, Verona, Banca Popolare di Verona, 1977.
 Giorgio Borelli, Chiese e monasteri di Verona, Verona, Banca Popolare di Verona, 1980.
 Pierpaolo Brugnoli, Le strade di Verona, Roma, Newton Compton, 1999, ISBN 88-8289-025-2.
 Arturo Sandrini e Pierpaolo Brugnoli, Architettura a Verona nell'età della Serenissima, Verona, Banca Popolare di Verona, 1988.
 Arturo Sandrini e Pierpaolo Brugnoli, Architettura a Verona dal periodo napoleonico all'età contemporanea, Verona, Banca Popolare di Verona, 1994.
 Ezio Buchi e Giuliana Cavalieri Manasse, Il Veneto nell'età romana, Verona, Banca Popolare di Verona, 1987.
 Andrea Castagnetti e Gian Maria Varanini, Il veneto nel medioevo: Dai Comuni cittadini al predominio scaligero nella Marca, Verona, Banca Popolare di Verona, 1991, ISBN 88-04-36999-X.
 Andrea Castagnetti e Gian Maria Varanini, Il Veneto nel medioevo: Le signorie trecentesche, Verona, Banca Popolare di Verona, 1995.
 Federico Dal Forno, Case e palazzi di Verona, Verona, Banca Popolare di Verona, 1973.
 Giorgio Forti La Scena Urbana - strade e palazzi di Verona e provincia, 2000, Verona, Società Editrice Athesis.
 Giancarlo Ganzerla, Binari sul Garda - Dalla Ferdinandea al tram: tra cronaca e storia, Brescia, Grafo, 2004, ISBN 88-7385-633-0.
 Vittorio Jacobacci, La piazzaforte di Verona sotto la dominazione austriaca 1814-1866, Verona, Cassa di Risparmio di Verona Vicenza e Belluno, dicembre 1980, ISBN non esistente.
 Pier Giorgio Puppini, Ferrotranvie Veronesi, in "Tutto Treno & Storia", n. 13, aprile 2005.
 P. Floder Reitter, Case palazzi e ville di Verona e provincia, Verona, I.E.T. edizioni, 1997.
 Paolo Villa, Giardino Giusti (Storia del giardino all'italiana a Verona, usi e commerci vegetali), in tesi Accademia delle Belle Arti di Bologna, Verona, 2013 formato PDF con oltre 200 diapositive  [A.A. 1993 - 1994 prima edizione cartacea].
 Paolo Villa, Spianà delle Mura di Verona: Necropoli e fabbrica di mattoni romana, le mura difensive veneziane ed i forti austriaci, ambiente naturale presente, Verona, 2018 formato PDF  [2018 prima edizione].
(EN) Encyclopedia of Italian Literary Studies: A-J, Taylor & Francis, 2000, ISBN 978-1-57958-390-3.
 Patrizia Fabbri, Verona - Arte e storia, Casa Editrice Bonechi, 2000, ISBN 978-88-476-0276-2.
 Autori vari, Verona. La città e le fortificazioni, Roma, Ist. Poligrafico dello Stato, 2005, ISBN 88-240-1111-X.
Manuel Marini, Il sistema Arena di Verona, QuiEdit, Verona, 2013, ISBN 978-88-6464-234-5
 Portale del Comune di Verona, su comune.verona.it. URL consultato il 1º gennaio 2009.
 Smart City a Verona, su veronasmartcity.it. URL consultato il 1º novembre 2013 (archiviato dall'url originale il 5 novembre 2013).

Il nome della specie deriva dalla zona geografica guyanense di rinvenimento degli esemplari: il distretto di Bartica.
L'olotipo maschile rinvenuto ha lunghezza totale è di 4,40mm; la lunghezza del cefalotorace è di 2,15mm; e la larghezza è di 1,90mm.
La specie è stata reperita nella Guyana centrosettentrionale: l'olotipo maschile è stato rinvenuto nei pressi di Kartabo, nel distretto di Bartica, appartenente alla regione Cuyuni-Mazaruni.
Lise, A.A., Kesster, C.C. & Silva, E.L.C. da, 2015 - Revision of the orb-weaving spider genus Verrucosa McCook, 1888 (Araneae, Araneidae). Zootaxa n.3921, (1), pp.1-105. [l'articolo di Zootaxa n.3956, (4) contiene l'errata corrige] PDF (pag.93)
(EN) The world spider catalog, Araneidae, Verrucosa bartica, su wsc.nmbe.ch. URL consultato il 1º gennaio 2016.
Vespasiano Strada (Roma, 1582 circa – Roma, 1622) è stato un pittore e incisore italiano di padre spagnolo.
Figlio d'arte: il padre, spagnolo, fu anch'egli pittore, e il ragazzo frequentò le Accademie romane, "e ne divenne buon pittore, e pratico maestro". Lavorò per la sua non lunga vita su committenze ecclesiastiche per affreschi in varie chiese di Roma. Ma la sua specialità, stando al Baglione, fu il "dipinger sopra de' corami, e sì bene li coloriva che tutti i coramari di Roma da lui si servivano e buon guadagno ne ritraeva".
Emerge da questa nota lo stile di lavoro di un tipico artigiano-artista della Roma del XVII secolo, di buon mestiere.
Storie della vita di S. Onofrio, nelle lunette del chiostro dei frati di quella chiesa, tranne le prime quattro da destra, opera del Cavalier d'Arpino;
affreschi nella chiesa di Santa Marta in Vaticano, scomparsa anch'essa sotto la Domus Sanctae Marthae;
affreschi sulle pareti laterali della cappella dei santi Lorenzo e Diego in Santa Maria in Aracoeli;
Vita di Vespasiano Strada Romano, Pittore, in Giovanni Baglione, Le vite de'pittori scultori et architetti dal pontificato di Gregorio XIII del 1572 infino a' tempi di Papa Urbano Ottavo nel 1642, Roma 1642, pag.155.

Vettio Agorio Pretestato (latino: Vettius Agorius Praetextatus; 320 circa – 384) è stato un politico romano di nobile famiglia senatoria.
Fu uno degli ultimi esponenti di rilievo della religione romana, che cercò di proteggere e custodire dall'avanzata del Cristianesimo; fu sacerdote e iniziato di molti culti, oltre che studioso di letteratura e filosofia.
La sua vita è nota principalmente attraverso le opere di Quinto Aurelio Simmaco, Ammiano Marcellino e da fonti epigrafiche.
Simmaco (320 circa-402 circa) fu un importante esponente dell'aristocrazia senatoriale dell'epoca e il maggiore oratore del suo periodo. Di lui si è conservata un'ampia raccolta epistolare, discorsi e rapporti di servizio; attraverso questi è possibile capire che tra Simmaco e Pretestato c'era una profonda amicizia. Simmaco considerava Pretestato un ottimo magistrato e un uomo virtuoso.
Ammiano Marcellino (330 circa-390 circa) cita Pretestato in tre passaggi delle sue Res Gestae; a differenza degli altri esponenti dell'aristocrazia senatoriale, il giudizio di Ammiano su Pretestato è sempre favorevole, tanto che alcuni storici hanno ipotizzato che i due si conoscessero.
Esistono varie iscrizioni che citano Pretestato, tra cui quella di maggior importanza è senza dubbio quella incisa sull'ara funeraria di Pretestato e di sua moglie Aconia Fabia Paulina; altre informazioni sono fornite da alcune leggi che gli furono indirizzate in qualità di praefectus urbi e di prefetto del pretorio e conservate nel Codice teodosiano, alcune lettere indirizzategli dall'imperatore Valentiniano II e riguardanti una disputa religiosa e conservatesi nella Collectio Avellana.
Sofronio Eusebio Girolamo (347-420), teologo e polemista cristiano, conosceva l'ambiente aristocratico romano in quanto frequentava le matrone cristiane. Scrisse riguardo a Pretestato in due lettere e nella polemica Contra Ioannem Hierosolymitanum (397); il dolore causato dalla morte di Pretestato nelle persone del suo ambiente fu così grande che Girolamo fece eccezione alla sua pratica di non attaccare gli esponenti del paganesimo e scrisse in una lettera che Pretestato era nel Tartaro, all'inferno.Una testimonianza di altro genere è quella di Ambrogio Teodosio Macrobio, che fece di Pretestato il protagonista dei Saturnalia, rappresentazione della rinascita pagana romana di quel periodo. L'opera fu però probabilmente composta cinquant'anni dopo la morte di Pretestato, quando la sua figura era stata ormai idealizzata.
Zosimo, storico della prima metà VI secolo che aveva tra le proprie fonti Eunapio ed Olimpiodoro di Tebe, parla nella sua Storia nuova di Pretestato come di un difensore dei culti ellenici in Grecia, mentre Giovanni Lido (seconda metà del VI secolo) riferisce di uno ierofante di nome Pretestato (anche se la sua identificazione non è certa).
La data di nascita di Pretestato non è nota, ma dalle fonti si evince che apparteneva alla generazione precedente a quella di Quinto Aurelio Simmaco (320 circa-402/403) e di Virio Nicomaco Flaviano (334-394), e che nel 384, anno della sua morte, era stato sposato ad Aconia Fabia Paulina da quaranta anni. Se Paulina fu la sua prima moglie e se Pretestato si sposò tra i venti e i venticinque anni, come usanza nell'aristocrazia romana dell'epoca, la sua data di nascita può essere fatta risalire al periodo tra il 314 e il 319. Sono state però proposte altre date, collocate tra il 310 e il 324, sulla base dell'identificazione di Pretestato con «Pretestato lo ierofante», che secondo Giovanni Lido prese parte in qualità di pontefice alla cerimonia di polismós durante la fondazione di Costantinopoli (nel 330 circa), insieme al filosofo neoplatonico Sopatro di Apamea; è infatti possibile che un aristocratico assumesse cariche sacerdotali in età giovanissima, e per di più è noto che Vettio Agorio Pretestato effettivamente ricoprì la carica di pontifex Vestae, ma questa identificazione non è certa.
L'identità dei famigliari di Pretestato è oggetto di congetture. Gaio Vettio Cossinio Rufino (praefectus urbi di Roma nel 315-316) potrebbe essere il padre di Pretestato, sia per ragioni onomastiche, sia perché ricoprì diverse cariche poi ricoperte da Pretestato (corrector Tusciae et Umbriae, proconsul Achaiae, pontifex Solis e augur): nelle famiglie dell'aristocrazia senatoriale romana era comune che le cariche politiche, amministrative e religiose fossero ricoperte dai padri e successivamente dai figli. Però l'identificazione di Cossinio Rufino come padre di Pretestato è messa in dubbio dal fatto che passino oltre cinquant'anni tra le rispettive reggenze della prefettura urbana (Pretestato fu praefectus urbi nel 367), cosa difficile da spiegare per padre e figlio; è stato allora proposto che Cossinio Rufino fosse il padre di Vettio Rufino (console nel 323) e questi il padre di Pretestato.Malgrado i dubbi sull'identità di suo padre, è comunque certo che la famiglia di Pretestato fosse antica e nobile, e come tale Agorio aveva una rete di rapporti con altri esponenti dell'aristocrazia senatoriale. Questa rete di amicizie, utilizzata anche per ottenere vantaggi, comprendeva certamente Quinto Aurelio Simmaco e suo padre Lucio Aurelio Avianio Simmaco, Virio Nicomaco Flaviano e, probabilmente, i senatori Volusio Venusto e Minervio. È all'interno di queste alleanze tra famiglie di rango senatoriale che va collocato il matrimonio tra Pretestato e Aconia Fabia Paulina, avvenuto intorno al 344 se nel 384 erano passati quaranta anni; Paulina era infatti figlia di Fabio Aconio Catullino Filomazio, praefectus urbi del 342-344 e console del 349. I due ebbero almeno un figlio, citato nel poema funebre e che fece incidere una iscrizione in onore del padre, poco dopo la sua morte, nella loro casa sull'Aventino. Anche se gli storici lo identificano con un figlio maschio, potrebbe essere anche una figlia, forse identificabile con la Pretestata citata da Girolamo. Il console del 527, Vettio Agorio Basilio Mavorzio, che con Pretestato condivise oltre ai nomi l'interesse per la letteratura, potrebbe essere stato il suo pronipote.
L'ara funeraria di Pretestato e di sua moglie Aconia Fabia Paulina, ora ai Musei Capitolini, riporta il cursus di Pretestato.
In campo religioso ricoprì le cariche di pontefice di Vesta e del Sole, augure, curiale di Ercole. Partecipò ai culti della Magna Mater (tauroboliatus), di Mitra (raggiungendo il rango di pater sacrorum e ricoprendo il ruolo di pater patrum, cioè autorità centrale del culto mitraico), e di Ecate (ierofante); fu anche iniziato ai misteri di Dioniso e a quelli eleusini di Demetra e Kore (sacratus Libero et Eleusiniis), e partecipò ai misteri di Iside e Serapide (neocoro).In campo politico fu questore, corrector Tusciae et Umbriae, consularis (governatore) della Lusitania, proconsole di Acaia, praefectus urbi (367-368); nel 384 fu Prefetto del pretorio d'Italia e Illirico, nonché console eletto per il 385, carica che non ricoprì mai in quanto morì nel tardo 384.
Durante il suo mandato di praefectus urbi restituì al vescovo di Roma Damaso la basilica di Sicinino e fece espellere l'altro vescovo Ursino da Roma, riportandovi la pace, sebbene garantisse un'amnistia ai suoi seguaci. La sua amministrazione della giustizia fu molto lodata; fece rimuovere le strutture private costruite sui templi pagani (balconi, colonnati, piani rialzati, nel loro complesso detti maeniana) e diffuse in tutta la città pesi e misure controllate e uniformi. Restaurò il Portico degli Dei Consenti nel Foro.
Dopo la sua morte l'imperatore chiese al Senato romano una copia di tutti i suoi discorsi, mentre le Vestali proposero all'imperatore di erigergli delle statue.
Pretestato fu uno degli ultimi difensori della religione romana durante la tarda antichità. Come proconsole di Acaia si appellò contro l'editto di Valentiniano I che proibiva i sacrifici notturni durante i Misteri, affermando che avrebbe reso impossibile la vita ai pagani: Valentiniano allora ritirò il provvedimento. Come praefectus urbi curò il rifacimento del Portico degli Dei Consenti nel Foro Romano, l'ultimo grande monumento dedicato a Roma al culto pagano; sebbene si trattasse di un semplice restauro delle strutture danneggiate e di un rinnovamento dei culti, la scelta era altamente simbolica, in quanto gli Dei Consenti erano i protettori celesti della classe senatoriale, e in quanto tale furono forse intesi come contraltare alla figura dell'imperatore. In qualità di Prefetto del pretorio diede inizio ad indagini su casi di demolizione di templi in Italia per mano di cristiani. Era devoto del culto di Vesta, come pure lo era la moglie.Fu amico di un altro esponente dell'aristocrazia pagana romana, Quinto Aurelio Simmaco, che ebbe con lui uno scambio epistolare parzialmente conservatosi, mentre riguardo ai suoi rapporti con i cristiani, è noto che una volta Pretestato ebbe a dire ironicamente a papa Damaso I «eleggetemi vescovo di Roma, e mi farò cristiano».Pretestato e Paulina avevano una domus sull'Esquilino a Roma nella zona tra via Merulana e via dell'Arco di San Vito, nei pressi dell'attuale Palazzo Brancaccio. I giardini che circondavano l'abitazione, gli Horti Vettiani, si estendevano fino all'attuale stazione ferroviaria di Roma Termini. I ritrovamenti archeologici effettuati in questa area hanno riportato alla luce diversi monumenti riconducibili alla famiglia di Pretestato. Tra le altre vi è la base di una statua recante la dedica a Celia Concordia, una delle ultime sacerdotesse di Vesta, che aveva innalzato una statua a Pretestato dopo la sua morte. Questa statua fu oggetto di opposizione da parte Simmaco, che scrisse una lettera a Flaviano dicendo di essere contrario alla sua erezione da parte delle Vestali, in quanto queste non avevano mai eretto un monumento ad un uomo, benché pontifex maximus.
Pretestato pubblicò la versione latina degli Analitici di Aristotele, nell'adattamento scritto dal filosofo Temistio. Oltre a questo collaborò con altri esponenti del circolo di Quinto Aurelio Simmaco e Virio Nicomaco Flaviano all'emendamento e alla trasmissione dei testi della cultura romana tradizionale.
È inoltre il personaggio principale dei Saturnalia di Ambrogio Teodosio Macrobio.
Zosimo Historia NeaFonti secondarieRodolfo Lanciani, Ancient Rome in the Light of Recent Discoveries, Boston e New York, Houghton & Mifflin, 1898, pp. 169–170. Riportato da LacusCurtius
Bill Thayer, "Honorific Inscription of Vettius Agorius Praetextatus", Lacus Curtius
Arnold Hugh Martin Jones, John Robert Martindale, John Morris, The Prosopography of the Later Roman Empire: A.D. 260-395, volume 1 (PLRE I), Cambridge University Press, 1971. ISBN 05-2107-233-6.
Maijastina Kahlos, Vettius Agorius Praetextatus. A senatorial life in between, Institutum Romanum Finlandiae, Roma 2002 (Acta Instituti Romani Finlandiae, 26). ISBN 952-532305-6
Maijastina Kahlos, Vettio Agorio Pretestato. Una vita senatoriale nella transizione. Victrix. 2010. ISBN 978-888864640-4
Lellia Cracco Ruggini, «Vettio Agorio Pretestato e la fondazione di Costantinopoli», in Φιίας χάριν. Miscellanea in onore di Eugenio Manni, Roma 1979, pp. 586–610.
 Maijastina Kahlos, "The Restoration Policy of Praetextatus", su maijastinakahlos.net.
 Anonimo, Epitaffio di M. Vettius Agorius Praetextatus e di Paulina sua moglie, 384, su bartleby.com.
Ara funeraria di Vettio Agorio Pretestato e Aconia Fabia Paulina, Musei Capitolini.
Una vettura full-size è, nel mercato statunitense, un'automobile con un passo superiore ai 2,79 metri (110 in) oppure con un volume interno maggiore di 3 300 litri; sul mercato australiano e neozelandese queste vetture, definite in base alla loro lunghezza, vengono definite Large car oppure Family car. 
Hanno di solito motori di grande cilindrata, sopra i 6 litri, che vengono chiamati big-block. In Nord America, dagli anni settanta le vendite di questa tipologia di automobile sono in costante declino a causa del costante aumento del prezzo del petrolio. Alcuni esempi di vetture full-size sono la Ford Crown Victoria, la Cadillac Eldorado e la Chevrolet Impala.

Via Camerelle è una strada di Capri, in Campania, conosciuta per essere la via locale degli acquisti.
Anticamente denominata via Anticaglia, lungo il suo tracciato si ergono i ruderi di quaranta cisterne che servivano di base e terrazzamento alla via ideata dai Romani che collegava il Castiglione alla villa imperiale di Tragara.
Il nome della strada, che partendo dalla piazzola dell'hotel Quisisana procede dritta sino all'inizio di via Tragara, ha un'origine incerta: difatti sono presenti numerose teorie che giustificano tale toponimo.
In tempi remoti la strada era nota come via Anticaglia; il termine «Anticaglia» probabilmente si riferisce ai ruderi delle quaranta cisterne romane che si snodavano lungo il tracciato della via.Tale appellativo cadde in disuso nel XVIII secolo, quando si iniziò a indicare la strada come via Camerelle. Sebbene alcune ipotesi affermino che con tale nome ci si riferisse a un cammino pietroso alle falde del monte Tuoro, la teoria più accreditata enuncia, come già accennato, che questo appellativo designa le numerosissime cisterne fatte costruire lungo il tracciato della strada in età romana.
La strada, costruita in età romana, poggiava su circa quaranta potenti arcate di cui è possibile vedere ancor oggi i mattoncini rigorosamente ordinati l'uno accanto all'altro. Questi possenti archi, chiusi da un lato dal profilo della montagna, formavano degli ambienti chiusi su tre lati, le cosiddette «camarelle» o «camerelle».Sulla funzione di tali strutture sono state avanzate numerose congetture. Oltre alle ipotesi che le stesse fossero state un circo od un anfiteatro, oggi ritenute non veritiere, si è consolidata l'opinione che questi ambienti siano stati anticamente adibiti a cisterne. Tale teoria è avvalorata sia dal ritrovamento di numerose condutture e tubazioni di piombo nell'area della struttura dei vani, nella classica forma a botte, tipica delle cisterne.Come già accennato, via Camerelle fu costruita con l'intento di collegare il centro dell'isola con la villa imperiale di Tragara, la quale si ergeva sull'omonimo belvedere. Sebbene rivestisse un ruolo importante, in età imperiale la strada era molto stretta, poco curata e ingombra di cespugli, pietre e rovi. Narra infatti Svetonio nella sua opera Vite dei Cesari:
Nel Medioevo le cisterne furono aperte sul fronte della strada e adibite a depositi vari, in cui venivano collocate bestie da soma o da tiro.La strada venne interessata da alcuni studi all'inizio del XVIII secolo. Nel Settecento, secolo ritenuto come trasgressivo e libertino, ebbero luogo alcune ricerche che portarono a pensare che, negli ambienti sui quali poggiava la via, si esercitasse l'arte della prostituzione. Difatti le camerelle vennero confuse con le cosiddette «sellarie» che Svetonio citò come degli ambienti decorati con immagini pornografiche dove l'imperatore passava il tempo assistendo a giochi erotici. Tale teoria, tuttavia, non fu mai popolare tra gli studiosi dell'epoca poiché Svetonio non menziona l'esatta localizzazione delle sellarie e la loro identificazione nelle camerelle non ha mai ottenuto riscontri attendibili.Venne formulata sempre nello stesso secolo una seconda teoria che, come già accennato, vedeva in quegli ambienti chiusi su tre lati delle cisterne per raccogliere l'acqua, bene in età romana ricercatissimo nell'isola, e per far passare le condutture.Via Camerelle cambiò per la prima volta aspetto nella seconda metà del XIX secolo. Infatti, in quella che Edwin Cerio descriveva una «strada sterrata», si edificò nel 1879 la villa Pompeiana su progetto del tedesco Adolf Kottgen. Questa dimora, sorta su una delle cisterne tiberiane, presenta un profilo ad U con un patio quadrangolare compreso tra due ali porticate; la stessa, inoltre, è chiamata in tal modo per le sue caratteristiche che richiamano la tipica casa romana.
Un'altra villa sorta lungo il tracciato della strada è la villa Jenny, costruita nel 1902 da Giorgio Cerio che la dedicò alla moglie. La villa è caratterizzata da una loggia circondata da numerose colonne e da un portico pavimentato con marmi policromi di origine romana.Via Camerelle restò distaccata dalla vita frenetica caprese sino agli inizi del XX secolo, durante il quale la strada prese vita animata dalle migliaia di turisti che visitarono l'isola agli inizi del Novecento. Durante questo periodo, che è possibile designare come la «prima fase d'oro» della via, si inaugurò il noto hotel Quisisana, le cui cucine si affacciano sull'inizio della strada, e vennero inaugurati numerosi negozietti d'artigianato; inoltre l'ampio spazio incolto presente lungo il tratto terminale della strada, esteso circa 2000 m², venne convertito in un lussureggiante giardino esotico.La strada visse invece la «seconda fase d'oro» negli anni quaranta durante i quali gli angloamericani, una volta sbarcati a Capri, fissarono il loro quartier generale in alcune suite dell'hotel Quisisana. Gli Alleati, venuti nell'isola per «dimenticare gli orrori della guerra» e per «trascorrere la tanto sospirata licenza premio di una settimana», dedicandosi al puro divertimento fecero aprire numerosi negozi, che avrebbero venduto loro souvenir od altri oggetti. Infatti grazie a loro nel 1943 aprì la gioielleria Chantecler, gestita dal napoletano Pietro Capuano, la quale per circa venti anni costituì l'unico negozio di lusso della strada.Negli anni cinquanta infine l'isola, avendo accentuato le sue caratteristiche frivole e mondane, diventò una meta privilegiata del turismo di massa; di conseguenza via Camerelle divenne sempre più legata alle grandi firme della moda che vi aprirono numerosi negozi di lusso, presenti ancor oggi.
Il percorso stradale moderno di via Camerelle collega l'abitato della Capri centrale, partendo dall'hotel Quisisana, all'inizio di via Tragara e di via Occhio Marino, che conducono entrambe alla parte sud-orientale dell'isola.
La strada, lunga 273 metri, segue un percorso perlopiù rettilineo che è possibile dividere in più sezioni.
La prima sezione comprende l'intera piazzola sulla quale si affaccia l'hotel Quisisana ed è spesso nota semplicemente come «piazzola del Quisisana».
La seconda sezione, invece, comprende l'intero tratto compreso tra il Quisisana e l'inizio di via Ignazio Cerio. Questa porzione, nella quale è compreso l'inizio delle arcate sulle quali poggia la via, comprende la maggioranza delle boutique della strada.
La terza e ultima tratta, infine, è racchiusa tra la villa Pompeiana e il termine della strada. Questa sezione, di una discreta importanza archeologica, comprende perlopiù ristoranti e negozi d'abbigliamento.
Via Camerelle ricopre, come già accennato una discreta importanza archeologica; le poche strutture superstiti, tuttavia, sono inglobate nelle facciate dei negozi presenti nel lato a monte della strada.
In origine «presso l'hotel Quisisana» vi erano «parti informi di muratura antica» portate alla luce nel 1928 mentre erano in corso lavori pubblici per la realizzazione di «cavamenti di fognature». Le strutture (che vennero distrutte, in quanto ritenute di «niuna importanza») vengono citate solo in pochissimi dati d'archivio, in quanto non sono stati reperiti ulteriori dati sulla loro esatta ubicazione.Altri scavi nella piazzola porteranno alla luce ulteriori reperti: nel 1935 «nel suolo attiguo alla piazzetta del Quisisana» vennero rinvenute «mura grezze in opera incerta» mentre si lavorava per costruire un palazzo residenziale.
A tre metri del lato di calpestio, sul lato settentrionale della strada, sono rimasti brevi tratti di un muro orientato in senso est-ovest, con paramento in opera laterizia.Si ricorda anche che, nel 1952 venne rinvenuto un muro «in opera incerta, con sottointonaco in cocciopesto», del quale ormai si hanno notizie esclusivamente bibliografiche.
Nei pressi della villa Pompeiana, inoltre, sono presenti altri reperti: oltre a un muro in opera laterizia (visibile poco avanti l'abitazione), nell'angolo sud-orientale della strada si conservano le rovine di un muro ortogonale alla strada orientato in direzione nord-sud. L'unico elemento superstite della struttura è il nucleo, inglobato nel muro moderno (dal quale sporge in fuori) e realizzato in pietre calcaree con malta di pozzolana e calce.
Dopo la villa Pompeiana (più precisamente, in corrispondenza dell'ingresso del civico 71A) si conservano il nucleo della struttura muraria ad archi, che sosteneva la strada antica, e un breve tratto di muro, leggermente aggettante e orientato in senso nord-sud.In sezione è possibile vedere anche uno strato di intonaco, che taglia in senso longitudinale la struttura, alla quale risulta pertinente nella sua parte occidentale. Poco distante da quest'ultima vi è il nucleo di un breve tratto di muro, orientato in direzione nord-sud e compreso nella facciata moderna della strada.Al termine di via Camerelle, infine, è presente una porzione di muro, orientato in direzione est-ovest, lungo due metri e conglobato nel muro di contenimento del terrazzo naturale della strada.
Eduardo Federico, Elena Miranda, Capri antica: dalla preistoria alla fine dell'età romana, La Conchiglia, 1998, ISBN 88-86443-60-9.
 Romana De Angelis Bertolotti, Capri. La natura e la storia, Zanichelli, luglio 1990, ISBN 88-08-09123-6.
 Rosario Mangoni, Ricerche topografiche ed archeologiche sull'isola di Capri, G. Palma, 1834, ISBN non esistente.
 Salvatore Borà, I nomi di Capri. Origine e storia di strade, corti e dintorni, La Conchiglia, 1992, ISBN non esistente.
 Salvatore Borà, Itinerari storici e monumentali di Capri ed Anacapri, la Conchiglia, 2002, ISBN 88-86443-52-8.

Via del Canto Rivolto è una strada del centro storico di Firenze che corre da via delle Brache a piazza Peruzzi disegnando un angolo retto che le dà il nome. 
La strada è un piccolo vicolo che correva come servitù per il retro dei palazzi su via de' Neri (palazzo Grifoni-Libri), via de' Rustici (palazzo Visconti di Modrone, palazzo Borgianni) e piazza Peruzzi (palazzo Salutati). Interessata dal passaggio di carrozze (come ricorda un grande portone ad arco ribassato) e di carretti, aveva però il rischio di far restare incastrati per lo stretto angolo di curva a metà della strada. Per questo fu scolpito sulla cantonata "Cāto Rivolto", cioè "angolo che gira stretto", una specie di segnale stradale ante litteram. 
Al numero 2 si vede un pietrino di un  putto in fasce scolpito in pietra a tutto rilievo, stemma dell'Ospedale di Santa Maria degli Innocenti, al quale la casa appartenne.
Al numero 3 la cosiddetta Casa Rustici, edificio attiguo a palazzo Nori-Rustici. Così Marcello Jacorossi (Palazzi 1972): "Ha caratteri architettonici medievali. La parte inferiore è a bozze aggettanti di pietra forte con arcate di varia forma. Una, assai piccola, probabilmente l'antica porta, è a tutto sesto con architrave all'impostare: un'altra è retta da una finestra architravata. Faceva parte del ceppo di palazzi e case edificate dalle famiglie consorti Berti, Rinieri e Rustici. Ai lati di una finestra sono due mensole di ferro con campanelle pendenti, le cosiddette cicogne".
Comune di Firenze, Stradario storico e amministrativo della città e del Comune di Firenze, Firenze, Tipografia Barbèra, 1913, p. 24, n. 162;
Comune di Firenze, Stradario storico e amministrativo della città e del Comune di Firenze, Firenze, 1929, p. 20, n. 184;
I Palazzi fiorentini. Quartiere di San Giovanni, introduzione di Piero Bargellini, schede dei palazzi di Marcello Jacorossi, Firenze, Comitato per l’Estetica Cittadina, 1972, p. 235, n. 455, n. 456;
Piero Bargellini, Ennio Guarnieri, Le strade di Firenze, 4 voll., Firenze, Bonechi, 1977-1978, I, 1977, p. 189;
Franco Cesati, Le strade di Firenze. Storia, aneddoti, arte, segreti e curiosità della città più affascinante del mondo attraverso 2400 vie, piazze e canti, 2 voll., Roma, Newton & Compton editori, 2005, I, p. 120;
Claudio Paolini, Case e palazzi nel quartiere di Santa Croce a Firenze, Firenze, Paideia, 2008, p. 77, n. 94, p. 78, n. 95;
Claudio Paolini, Architetture fiorentine. Case e palazzi nel quartiere di Santa Croce, Firenze, Paideia, 2009, p. 106, n. 120, n. 121.
Claudio Paolini, schede nel Repertorio delle architetture civili di Firenze di Palazzo Spinelli (testi concessi in GFDL).
Una via ferrata è un insieme di strutture e attrezzature realizzate artificialmente su una parete rocciosa per facilitarne la salita in sicurezza in un percorso escursionistico/alpinistico. Tale azione, senza la presenza e l'utilizzo delle strutture artificiali, necessiterebbe, per la progressione, della conoscenza e dell'impiego di tecniche di arrampicata in cordata con attrezzature individuali alpinistiche o corpo libero.Il termine via ferrata è stato adottato, senza essere tradotto, praticamente in tutti i paesi del mondo, ad esclusione dei paesi di lingua tedesca in cui questa locuzione convive con il termine Klettersteig.
La prima via ferrata venne realizzata nel 1869 sulla cresta sud-occidentale del Großglockner, che con i suoi 3.798 metri è la più alta vetta austriaca, ma tra la fine dell'Ottocento e la prima guerra mondiale molti Club alpini realizzarono delle vie ferrate con sentieri sempre più arditi. Fu però soprattutto durante la grande guerra che vi fu un grande impulso alla creazione di ferrate, utilizzate dai soldati per raggiungere gli avamposti sulle cime della catena alpina, lungo un fronte di 380 km.Tra gli anni trenta e quaranta venne realizzato dalla Società Alpinisti Tridentini, nelle Dolomiti di Brenta, il monumentale Sentiero delle Bocchette, una spettacolare via attrezzata che permette di scoprire quel gruppo di montagne senza però mai arrivare a nessuna delle cime, caratteristica che invece, fino ad allora, aveva caratterizzato tutte le vie ferrate.Solo dopo la seconda guerra mondiale i sentieri della grande guerra divennero meta di pellegrinaggio, ma dopo tanti anni quelle vie erano ormai diventate pericolose e per buona parte erano rovinate dal tempo e dall'incuria. Walther Schaumann, ex ufficiale austriaco, fu il primo a catalogare i sentieri del fronte di guerra e a proporre di ripristinare i vecchi sentieri, opera continuata fino agli anni settanta. In Italia da ricordare sono in particolare la Ferrata delle Trincee (Marmolada), la strada degli Alpini (Dolomiti di Sesto), la via ferrata Ivano Dibona (Monte Cristallo) e la via ferrata Lipella (Tofane).. Altre vie ferrate note sono la Via ferrata delle aquile (Paganella), la Via ferrata De Luca-Innerkofler (monte Paterno), la Via ferrata alla Pietra di Bismantova (Pietra di Bismantova), la Via ferrata Sass Rigais (Sass Rigais), la Via ferrata Burrone Giovanelli, la Via ferrata Carlo Giorda, la Via ferrata Ettore Castiglioni, la Via ferrata degli Alleghesi, Via ferrata Zacchi ecc..;
La creazione di nuovi sentieri attrezzati ebbe una lenta ripresa nel secondo dopoguerra, ma crebbe considerevolmente dopo gli anni settanta in conseguenza del notevole incremento del turismo alpino.
La realizzazione e la manutenzione di una via ferrata comporta per il soggetto manutentore una serie di responsabilità in considerazione del fatto che numerose persone possono percorrere questi sentieri, affidandosi all'attrezzatura fissa. La manutenzione deve avvenire a intervalli regolari e deve essere svolta specialmente dopo il periodo invernale, in quanto valanghe, ghiaccio o frane possono provocare il degrado o la rottura dell'attrezzatura.
La realizzazione e la manutenzione delle attrezzature deve essere attuata da personale professionale, come guide alpine specializzate nella posa di attrezzature fisse, in quanto tale attrezzatura deve offrire una garanzia di sicurezza. Per effettuare questi interventi bisogna dotarsi di un trapano con motore a scoppio, con punte di diametro fino a 22 mm, per poter realizzare i fori degli ancoraggi, chiavi per fissare i bulloni, una pompetta per aspirare la polvere dai fori, una mazza per battere sui chiodi e una trancia di qualità per il taglio del cavo di acciaio. Per interventi di una certa importanza è necessario un piccolo generatore a benzina.Nei tratti verticali gli ancoraggi vengono posizionati tra 1,5 e 2 metri, mentre nei tratti orizzontali è sufficiente una distanza maggiore, che non deve però superare i 5 metri. La lunghezza delle funi varia invece tra i 15 e i 50 metri. Su roccia solida il foro per gli ancoraggi si effettua con una punta che ha un diametro compreso tra i 14 e i 20 mm (a seconda del diametro del chiodo che poi andrà inserito) ed è profondo 2 cm in più del chiodo, in quanto sul fondo del foro rimane della polvere. Se invece la roccia è friabile il diametro del chiodo e la sua lunghezza devono essere tali da garantire un ancoraggio sicuro. In questo caso il chiodo non viene battuto ma infilato nel foro, sigillato poi con cemento o resine apposite. Il chiodo può avere un anello aggiuntivo oppure un solo occhiello: nel primo caso la fune viene fissata con un morsetto all'anello, nel secondo la fune viene infilata nell'occhiello che viene utilizzato come distanziatore. Sono possibili e a volte frequenti anche gradini, scalette in ferro e ponti tibetani.
Le escursioni, sulle vie ferrate, possono essere praticate con un buon livello di sicurezza solo se si dispone di un equipaggiamento adeguato.
Per affrontare una via ferrata è necessario dotarsi di alcune attrezzature specifiche, che in alcuni casi sono rese obbligatorie da disposizioni legislative locali.
La principale attrezzatura specifica per affrontare una via ferrata è il cosiddetto set per la ferrata.Si tratta di un sistema composto di corde e dissipatori, al quale vengono collegati due moschettoni. Gli specifici moschettoni da ferrata, oltre a consentire di agganciare facilmente anche superfici grosse come scalini o catene, sono più robusti e sopportano carichi di rottura maggiori rispetto ai moschettoni normali. I più moderni sono inoltre muniti di un meccanismo di chiusura automatica azionabile solo volontariamente. Il dissipatore ha l'obiettivo di mitigare il Fattore di Caduta che nelle vie ferrate risulta essere potenzialmente assai maggiore delle vie di arrampicata e in alpinismo. Le conseguenze di una caduta senza dissipatore possono essere gravi e perfino fatali per l'escursionista.
L'imbragatura a cui va collegato il set da ferrata è di solito quella completa, quindi avvolgere completamente le gambe e le spalle in modo che in seguito a una caduta il corpo si mantenga in una posizione eretta, anche in caso di svenimento. In alternativa viene utilizzata un'imbragatura bassa, adatta sia per le ferrate che per l'arrampicata libera, più comoda e pratica ma meno sicura in caso di rovesciamento. Quest'ultima vede due cosciali collegati a una fascia ventrale che si chiude all'altezza della vita.
Di fondamentale importanza è l'utilizzo di un apposito casco per proteggere il capo dalla caduta di massi, dai colpi che si possono subire nei passaggi più angusti o dagli urti ricevuti durante una caduta. I modelli attuali sono molto leggeri, comodi e aerati, rendendo il loro utilizzo molto confortevole anche durante la calde giornate estive.
I set da ferrata più recenti sono forniti di fettuccia per collegare facilmente il set all'imbragatura: la fettuccia deve essere infilata nell'apposito anello cucito e rinforzato e, dopo un passaggio a bocca di lupo, in cui si fanno passare dissipatore, longe e moschettoni, essa va "strozzata". Non va assolutamente utilizzato un moschettone per collegare il set all'imbragatura, in quanto il moschettone, quando viene sollecitato in direzioni che non sono quelle standard, riduce di molto il proprio carico di rottura e in caso di caduta potrebbe aprirsi. Se invece il set ha uno spezzone di corda terminale al posto della fettuccia, si può legare il set all'imbragatura tramite un nodo a otto ripassato.
L'immagine a destra è puramente indicativa in quanto il set da ferrata è dotato di due moschettoni tipo "K" che non consentono l'apertura accidentale. In particolare si ricorda che:
nel caso di moschettoni tipo "K a doppia leva" le leve dovranno essere esterne rispetto alla parete;
nel caso di moschettoni tipo "K con chiusura a vite" l'apertura della luce dovrà essere posta verso l'esterno rispetto alla parete.Altrettanto importante ricordare che se si cambia lato della ferrata bisogna prima invertire i moschettoni.
Presso l'ancoraggio si sgancia il moschettone più avanzato per riattaccarlo nel tratto di cavo successivo all'ancoraggio, scavalcando l'elemento che unisce il cavo d'acciaio alla roccia, dopodiché si può sganciare il moschettone arretrato per riagganciarlo nel nuovo tratto di cavo. Nel caso di scalini si possono però collegare i moschettoni direttamente a questi.Con i set a "V" si deve tenere sempre un solo moschettone collegato al cavo e, nel momento di passaggio da un tratto di cavo all'altro, bisogna collegare il moschettone inutilizzato al tratto di cavo successivo all'ancoraggio e subito dopo si deve sganciare il moschettone arretrato. Sono da considerarsi meno sicuri dei set a "Y" e pertanto non consigliabili. Anche le aziende non hanno più da anni in produzione questi set.
Lungo le vie ferrate conviene evitare di rimanere in due o più persone nello stesso tratto di cavo, ovvero nel tratto di cavo compreso tra due ancoraggi alla roccia. 
Ciò è da evitarsi soprattutto nei tratti non orizzontali dato che se l'escursionista più in alto cade, arriverà fino al primo ancoraggio dietro di lui, più alcuni metri dati dalla lunghezza delle longe del set, travolgendo le persone collegate allo stesso tratto di corda.Uno o più rinvii possono essere utilizzati per assicurarsi al cavo di sicurezza o a uno scalino nei momenti di sosta utili per riposarsi, prendere qualcosa dallo zaino o per scattare qualche fotografia.
Nei tratti più difficili delle vie ferrate bisogna spostarsi mantenendo sempre tre punti di connessione con la roccia, mentre il quarto arto (braccio o gamba) si muove alla ricerca dell'appiglio o appoggio successivo, in un lento ma armonico spostamento del corpo lungo la parete rocciosa, mentre il bacino svolge quasi esclusivamente un ruolo di equilibrio, spostando il peso su piede o sull'altro, a seconda della posizione in cui ci si trova.
Arrampicando verso l'alto è meglio fare spostamenti piccoli, in modo da non affaticare troppo le gambe o rischiare lesioni ai muscoli. Le mani dovrebbero solo garantire l'equilibrio e non andrebbe utilizzata la forza delle braccia per arrampicarsi, in quanto i muscoli degli arti superiori si stancano più velocemente rispetto a quelli delle gambe, che hanno strutture muscolari più potenti e abituate a sforzi persistenti.
Un errore che viene spesso compiuto dai principianti è avanzare tirando il cavo d'acciaio per arrampicarsi, che così facendo si stancano molto velocemente. Bisogna invece utilizzare la spinta delle gambe e, possibilmente, abituarsi gradualmente ad evitare di toccare il cavo nella progressione, utilizzando al suo posto gli appigli naturali della roccia.Nei tratti con appoggio ridotto è consigliabile avanzare usando solo la parte anteriore del piede per avere maggiore attrito sulla roccia, spingendosi in salita con la gamba posta più in alto, in quanto i muscoli di questa gamba saranno più tesi rispetto a quelli della gamba più bassa. Nella progressione bisogna cercare di vedere i punti di appoggio e appiglio da utilizzare con un discreto anticipo, in modo che i movimenti siano più decisi.
Nel periodo primaverile ed estivo i temporali nelle zone di montagna sono piuttosto frequenti, ed essi si rivelano come eventi piuttosto pericolosi, in quanto le attrezzature metalliche che costituiscono le ferrate sono dei parafulmini eccellenti, sui quali i fulmini si vanno a scaricare molto frequentemente.
Se sorpresi da un temporale durante la progressione in ferrata, bisogna quindi allontanarsi immediatamente dal percorso, si deve trovare un luogo abbastanza ampio in cui rannicchiarsi e bisogna isolarsi adeguatamente dal terreno.
Se si viene colpiti direttamente da un fulmine ci sono altissime possibilità di morire, ma anche trovarsi vicino ad un punto colpito può comportare un rischio di morte molto elevato, in quanto la scarica elettrica non penetra nel terreno ma tende a scivolarvi sopra; inoltre l'aria attorno al fulmine può raggiungere i 30.000 °C provocando gravi ustioni a chi si trovi nelle vicinanze.Un altro pericolo è causato dalla caduta di massi, motivo per cui è indispensabile l'utilizzo del casco. La caduta è spesso dovuta alla scarsa attenzione di escursionisti che smuovono pietre, ma è causata anche da fenomeni naturali come lo sgretolamento della roccia provocato dal disgelo e dal vento. Un ulteriore pericolo può essere causato dalla scarsa manutenzione delle attrezzature della ferrata, situazione che si può incontrare specialmente dopo il periodo invernale quando valanghe, ghiaccio o frane possono aver provocato danni, in quanto nel periodo invernale generalmente non si effettuano manutenzioni: in questo caso bisogna mantenere la massima attenzione ed è opportuno avvisare i gestori della ferrata appena possibile.
La seguente è la classificazione delle vie ferrate per difficoltà, ottenuta tenendo conto di alcuni parametri (dislivello, esposizione, verticalità e impegno fisico):
(A) Facile: ferrata poco esposta e poco impegnativa, per lunghi tratti su sentiero;
(B) Media difficoltà (o, equivalentemente, Abbastanza Difficile): ferrata lunga ed esposta, ma sempre facilitata dall'attrezzatura artificiale;
(C) Difficile: ferrata con qualche breve strapiombo e con alcuni passaggi atletici;
(D) Molto Difficile: ferrata con numerosi passaggi atletici e tecnici, richiede mancanza di vertigini e forza nelle braccia;
(E) Estremamente Difficile: a volte riferito ad un solo passaggio che impegna al massimo l'escursionista, con segnale di pericolo che precede il passaggio difficile.
La sicurezza sulle vie ferrate. Materiali e tecniche, Milano, Club Alpino Italiano, 2011, ISBN 978-88-7982-018-9.
 Michele Dalla Palma, Vie ferrate. Storia, tecnica, materiali e segreti, Milano, Hoepli, 2011, ISBN 978-88-203-4746-8.
 Via ferrata, su thes.bncf.firenze.sbn.it, Biblioteca Nazionale Centrale di Firenze. 

Via Friedrich Alfred Krupp (IPA: /via fʀiːdʀɪç alfreːt kʀʊp/), detta comunemente via Krupp, è una delle strade più famose dell'isola di Capri, che collega il centro storico dell'isola con la zona balneare di Marina Piccola.
Il magnate tedesco dell'acciaio Friedrich Alfred Krupp, abitando in una suite del centrale hotel Quisisana, non riusciva a raggiungere velocemente Marina Piccola, dove teneva ormeggiato il suo panfilo: comprò quindi l'intera area compresa fra la Certosa di San Giacomo e il Castiglione e vi fece costruire la strada che oggi prende il suo nome.Dato che le rocce capresi sono di natura calcarea, via Krupp è sempre stata esposta al pericolo di caduta massi. Per questa ragione la strada ha conosciuto molti periodi di chiusura, talvolta per numerosi anni.
Friedrich Alfred Krupp era un amante di Capri, dove si stabilì nel 1899. Nell'isola poteva infatti trascorrere dei periodi di svago e, soprattutto, poteva svolgere ricerche biologiche marine sui plancton, di cui era appassionato, servendosi del suo panfilo Puritain ormeggiato a Marina Piccola. Krupp non possedeva una villa privata, ma abitava in una suite a quattro stanze del centrale hotel Quisisana.Marina Piccola era tuttavia raggiungibile solamente da via Mulo, che a quei tempi era un semplice sentiero che rendeva più difficoltoso il raggiungimento del panfilo. Krupp decise così di costruire una strada che congiungesse l'hotel Quisisana a Marina Piccola; a tale proposito comprò tutta la vasta area fra la Certosa di San Giacomo e il Castiglione.
Nel 1899 Krupp propose quindi al sindaco di Capri, Federico Serena, la costruzione di una strada che connettesse Marina Piccola e la Certosa, sottolineandone non solo l'utilità ma anche l'importanza dal punto di vista turistico; a tal fine mise a disposizione una significativa offerta in denaro. La proposta fatta da Krupp venne esaminata nella seduta consiliare del 28 maggio 1899; il sindaco ritenne l'opera di pubblica utilità, asserendo anche che la via sarebbe anche servita «da comoda passeggiata invernale».Nonostante alcune perplessità avanzate durante il consiglio da alcuni consiglieri, l'idea di Krupp fu approvata; la redazione del progetto venne affidata a Emilio Mäyer, un architetto di origini napoletane giunto nell'isola nel 1872. Per la realizzazione dell'opera si rese necessario l'esproprio di alcune terre del fondo Certosa; quest'ultima si rivelò essere un'operazione molto complessa che si concluse con la vendita all'asta del fondo, che fu aggiudicato a Krupp per 29.500 lire.Così viene descritto il fondo acquistato da Krupp in una copia esecutiva della quietanza del 4 luglio 1901:
Krupp inoltre concesse ai Vuotto, suoi vecchi affittuari, «il diritto a raccogliere e a far propria la vendemmia» nella terra non interessata dalla costruzione di via Krupp, che era già in atto; per la sua realizzazione si tagliò la roccia viva fino al mare, per un totale di un chilometro, 346 metri e sessanta centimetri.Nella primavera del 1902 i lavori furono ultimati e la via assunse il nome del suo benefattore, divenendo così «via Krupp». Nel frattempo, il 2 aprile dello stesso anno, a Krupp fu conferita la cittadinanza onoraria caprese in modo da «esprimere un attestato di perenne gratitudine».Dopo il termine dei lavori Krupp acquistò, attrezzandola come un pied-à-terre, la grotta di Fra' Felice, scavata nella roccia e spesso indicata come la «lussuosa villa di Krupp a Capri». Usata come un semplice luogo di ritrovo tra amici, la grotta fu trasformata in una piccola abitazione a due piani, raggiungibile attraverso un ponte in muratura.Tuttavia il 20 settembre 1918, durante il primo conflitto mondiale, il consiglio comunale prese la decisione di ribattezzare via Krupp e i giardini Krupp rispettivamente «via di Augusto» e «giardini di Augusto», per non conservare il ricordo (nel nome tedesco) «della potenza distruttrice delle artiglierie».La popolazione caprese, in ogni modo, continuò a chiamare la strada con il nome del magnate tedesco dell'acciaio; solo nel 1961 la giunta comunale decise di restituire alla strada la sua vecchia denominazione.
Di seguito una descrizione di Bruno Manfellotto su via Krupp durante gli anni sessanta:
La strada tuttavia, durante gli anni settanta, andò lentamente degradando. Fatale fu la caduta di un masso nel 1976, che danneggiò gravemente la strada e indusse le autorità capresi a chiuderla definitivamente per evitare vittime. Ciononostante via Krupp, anche se chiusa, continuò ad attrarre i turisti che continuarono a percorrere i sentieri; fu necessario erigere prima dei muretti, poi dei cancelli. L'unico tentativo di riaprirla ci fu nel 1994, ma ben presto la strada venne nuovamente chiusa.Dopo il fallito tentativo di apertura del 1994, si iniziò a lavorare per riaprire definitivamente la strada; a questo scopo furono stanziati oltre 7 milioni di euro dalla Regione Campania per il consolidamento e la bonifica dei costoni. Il 12 aprile 2008, trentadue anni dopo la chiusura della strada, la Regione annunciò che via Krupp sarebbe stata riaperta a breve, il 30 giugno dello stesso anno. L'annuncio, dopo la crisi dei rifiuti in Campania, fu decisivo per il mercato turistico internazionale campano: furono per questo motivo invitati il presidente della Repubblica Giorgio Napolitano e l'ambasciatore tedesco in Italia Michael Steiner.L'inaugurazione venne fissata per il giorno prima, 29 giugno, tuttavia l'evento fu ritardato di un giorno a causa della pioggia. Steiner ironizzò su questo argomento annunciando:
Nonostante i lavori, un anno dopo l'apertura, il 12 febbraio 2009, ci fu un'altra frana. Crollò infatti parte di un costone roccioso (non quello interessato dagli interventi dell'anno precedente) che colpì la casa di Fra' Felice, come già accennato acquistata da Krupp, che la trasformò in un'abitazione a due piani. Secondo i tecnici le cause del crollo furono le forti piogge e le basse temperature. Nonostante ulteriori protezioni, le cadute di massi continuarono: nel tardo pomeriggio del 4 giugno 2011, infatti, nel tratto finale della strada, cadde un blocco di pietra di medie dimensioni, staccatosi da un costone. Anche se non ci furono vittime, la strada fu chiusa su provvedimento dell'allora sindaco Ciro Lembo per otto giorni.Al 2016 via Krupp è chiusa a tempo indeterminato, sempre per via del pericolo di caduta massi: è possibile ammirare la strada solo dai soprastanti giardini di Augusto.
Le falesie dei versanti calcarei di Capri sono interessate da pericolosi fenomeni di instabilità; anche via Krupp, come già accennato, ha conosciuto ripetute fenomenologie di crollo.
L'isola di Capri è composta dagli elementi geologici-strutturali di Capri e Anacapri, distaccate da una sella mediana dalla quale fuoriescono sedimenti terrigeni miocenici ricoperti da depositi quaternari piroclastici.Diversi geologi si sono interessati alla complessità strutturale dell'isola di Capri, proponendo tre situazioni strutturali. Nella prima situazione i sedimenti terrigeni vengono considerati in continuità stratigrafica sui terreni mesozoici. Nella seconda le masse calcaree vengono attribuite a due unità tettoniche sovrapposte ed i sedimenti silicoclastici sono ubicati nella parte più alta dell'unità inferiore. Nella terza, invece, vi è un modello più articolato dove l'unità tettonica superiore è un'antiforme limitata alla base da un piano di sovrascorrimento e in affioramento nella costa nordorientale dell'isola, presso punta Caterola, punta del Capo e punta Sbruffo.Via Krupp, quindi, affiora estesamente la formazione del Calloviano-Valanginiano, costituita da calciruditi bioplastiche con abbondante matrice micritica e calcareniti.
Lungo i versanti di via Krupp sono state identificate delle discontinuità planari quali piani di strato (detti anche joints) e piani di faglia. Nel settore orientale di via Krupp e in quelli sottostanti i giardini di Augusto, inoltre, gli strati sono caratterizzati da un'inclinazione di 70° e da un'immersione media N320E. Per quanto riguarda la discontinuità tettonica, esistono più sistemi di faglie. Tra queste le maggiori presentano direzioni medie N40E, un'inclinazione di 70° circa e immersione SE.Le zone interessate dalle faglie trascorrenti, costituite da fasce d'ampiezza di dieci metri, sono contraddistinte dalla presenza dei litoni, ovvero di cataclasiti centimetricamente spaziate.
Nella zona di via Krupp vi sono, oltre alle due zone di trascorrenza ubicate al bordo del rilievo del Castiglione, altre quattro fasce intermedie di diversa grandezza.Bisogna notare inoltre che la cementazione dei litoni degli ammassi di via Krupp è dovuta ai fenomeni di pressione-dissoluzione e compressione legati al campo di taglio. Le faglie con direzione NS connesse alle fasi immergenti e plio-quaternarie sia ad E che a W sono risultate impostate su aree di debolezza preesistente e in corrispondenza delle aree di taglio trascorrenti; il sistema NS, in concomitanza a quello in direzione EW, delimita piccoli alti morfologici (come quello del Castiglione), attraverso rigetti di dieci metri. Le faglie bordiere, che delimitano l'intera isola (che, non a caso, è orientata in senso EW) sono anche caratterizzate dalle orientazioni delle discontinuità neotettoniche.I principali sistemi di joints, inoltre, sono orientati con direzioni medie N330E e N30E immergenti a NE e NW con inclinazioni di 60°; è possibile dedurre che ciò sia una conseguenza delle fasi complessive che hanno ridotto la struttura dell'isola.
I versanti rocciosi di via Krupp sono contraddistinti da sei concentrazioni, con un massimo assoluto di 5,2% raggiunto da tre famiglie; queste ultime costituiscono l'insieme di più sistemi di discontiunità riconoscibili tramite un'analisi strutturale.Di seguito una tabella dei dati delle famiglie:
La spaziatura di tali discontinuità, fattore di controllo delle dimensioni dei blocchi rocciosi unitari, ha valori compresi tra due centimetri e un metro. Le spaziature dell'ordine di 30-50 centimetri sono ascrivibili al sistema EW, un'unità tettonica particolarmente significativa nell'evoluzione morfologica dell'isola; quelle a maggior frequenza (1-2 centimetri) sono tipiche invece della roccia di faglia.
Questo sistema, come quello NS, è in grado di isolare blocchi composti da masse pervasivamente fratturate poiché disloca anche gli ammassi cementati da fenomeni presso-distruttivi e costituiti da roccia di faglia trascorrente.In generale, inoltre, i blocchi risultano in perfetto contatto lungo i tagli e le superfici artificiali orientati trasversalmente a via Krupp. La situazione è diversa dove le masse sono sottoposte all'influenza dell'evoluzione morfologica; in particolare lungo le pareti naturali sono presenti significativi disarticolamenti delle masse, sia quando composte da ammassi ricementati e fratturati e sia quando sono costituite da blocchi unitari.Presso i giardini di Augusto, nelle zone più elevate dei versanti, le discontinuità aperte contengono materiali di riempimento detritico quaternario. In alcuni casi è presente anche una cementazione calcitica, avvenuta dopo le fasi tettoniche a carattere distensivo più recenti. Per quanto concerne lo stato di conservazione delle pareti della discontinuità, invece, vi è una scarsa alterazione che è la causa della colorazione litologica.Alle condizioni idrauliche del versante è stato attribuito un valore medio di 7 relativo a situazioni di roccia umida. Utilizzando il martello di Schmidt, i valori di rimbalzo sono risultati sempre superiori a 40 e sono attribuibili valori di resistenza a compressione delle pareti del giunto superiore a 80 MPa.Di seguito, infine, una tabella dove sono riportati i valori dei parametri della classificazione geomeccanica di Bieniawski definiti nelle zone di tipo:
Via Krupp ha inizio subito dopo la scalinata che conduce ai giardini di Augusto, da cui è possibile vedere la strada dall'alto. A questo punto, dopo il breve tratto iniziale in linea retta, via Krupp procede con la sua andatura caratterizzata da numerosi tornanti, per un totale di otto curve.Segue al percorso a tornanti un lungo rettilineo, al cui inizio vi si trova il cancello che conduce alla casa di Fra' Felice (ora distrutta da una frana). Dal rettilineo è possibile sia vedere i celebri Faraglioni di Capri sia accedere in uno dei due sentieri che conducono rispettivamente alla grotta del Castiglione e a quella dell'Arsenale.Un cancello grigio segna la fine del rettilineo; dal cancello in poi via Krupp si tramuta da strada pedonale in strada carrozzabile. Via Krupp termina infine confluendo in via Marina Piccola, la strada carrozzabile che conduce all'omonima località.
Da via Krupp partono dei sentieri che si distaccano da quelli più noti o consueti, dando la possibilità di conoscere aspetti del paesaggio, della vegetazione e della geologia altrimenti non godibili seguendo gli itinerari normali. I sentieri che hanno inizio da via Krupp sono due, e sono quelli che conducono alla grotta del Castiglione e alla grotta dell'Arsenale.
La grotta del Castiglione è la più grande cavità di Capri e si apre a 250 metri sul livello del mare. Vista da via Krupp l'antro non sembra essere raggiungibile a piedi; il sentiero è percorribile sia dall'alto verso il basso che viceversa.
Il percorso in salita ha inizio a via Krupp, prendendo il sentiero e le scale che si inerpicano sulla montagna fra la deviazione che conduce alla grotta dell'Arsenale e quella che conduce alla località di Torre Saracena. Percorrendo il sentiero si arriva alla cavità dopo quindici o venti minuti.
La grotta dell'Arsenale è una cavità che giace sotto al percorso di via Krupp; il suo nome deriva dall'antica credenza che in essa ci sia stata una fabbrica di imbarcazioni. Il sentiero che conduce alla grotta dell'Arsenale è molto vicino a quello che termina invece alla grotta del Castiglione.
Si può arrivare alla caverna partendo dall'ultimo tratto rettilineo di via Krupp, lungo il quale si trova un cancello bianco; quest'ultimo, se scavalcato, dà accesso ad un sentiero assai malridotto che, attraverso gli enormi massi rocciosi, arriva su una scogliera. Proseguendo lungo quest'ultima si arriva alla grotta dell'Arsenale.
Sin dalla sua apertura, via Krupp ha ospitato molte manifestazioni. Dal 1º agosto 2008 via Krupp è stata la sede espositiva di opere d'arte contemporanea per l'evento "Capri Steel Peace – dai cannoni all'arte". Furono per esempio esposte opere come l'Albero della speranza, un'opera di mille chili lavorata in ferro con elementi decorativi in ceramica, o la Madonna con bambinino, che per l'appunto raffigura Maria con Gesù.Due anni dopo, nel 2010, si tenne un altro evento artistico, "Passo dopo Passo... nella storia e nel mito di Capri", dove l'artista Pietro Iori ha installato centosei orme che rappresentano le "impronte" lasciate da persone come Tiberio o Norman Douglas: su alcune orme è stato infatti possibile trovare immagini delle persone che hanno fatto la storia dell'isola.Nel 2011, si è tenuto l'evento artistico "Sbandierare l'arte nei centocinquant'anni dell'Unità d'Italia", che ha visto in via Krupp il luogo ideale dove poter installare opere artistiche in occasione dei 150 anni dell'Unità d'Italia. Per l'evento furono issate sulla parete rocciosa di via Krupp venticinque bandiere, in onore al tricolore italiano, realizzate da vari artisti (come Giuseppe Desiato). Le bandiere sono state mantenute sulla parete rocciosa per tutta la durata dell'estate del 2011.
 Carlo Knight, Krupp a Capri. Uno scandalo d'altri tempi (e uno dei tempi nostri), Napoli, 1989, ISBN non esistente.
 Salvatore Borà, Itinerari storici e monumentali di Capri ed Anacapri, la Conchiglia, 2002, ISBN 88-86443-52-8.
 Romana De Angelis Bertolotti, Capri. La natura e la storia, Zanichelli, luglio 1990, ISBN 88-08-09123-6.
 Simona D'Angiola; Giuseppina Perrotta; Renzo Riboldazzi (a cura di), La via Krupp e la grotta di Fra' Felice, Capri, Centro Caprense Ignazio Cerio, ISBN non esistente.
 Simone Cicchi, Via Krupp, Summersky. URL consultato il 29 dicembre 2011 (archiviato dall'url originale il 21 gennaio 2012).
 Giardini di Augusto e Via Krupp, inCampania (archiviato dall'url originale il 27 dicembre 2010).
La Via Lattea (dal latino Via Lactea) è la galassia a cui appartiene il sistema solare; è la galassia per antonomasia, poiché il nome deriva dal greco galaxias, latteo, utilizzato in epoca greca per designarla.
In base agli studi più recenti pare che da un punto di vista strettamente morfologico, la Galassia, sia una galassia a spirale barrata, ovvero una galassia composta da un nucleo attraversato da una struttura a forma di barra da cui si dipartono i bracci di spirale che seguono un andamento logaritmico; insieme alla Galassia di Andromeda, è il membro principale del Gruppo Locale, un gruppo di galassie comprendente anche la Galassia del Triangolo ed una cinquantina di galassie minori, principalmente galassie nane.
Nell'astronomia osservativa, il termine designa la debole banda luminosa biancastra dall'aspetto lattiginoso che attraversa diagonalmente la sfera celeste, formata dalle stelle e dalle nebulosità situate nel disco galattico stesso. La Via Lattea è più brillante in direzione della costellazione del Sagittario, dove si trova il centro galattico che però non è visibile a causa dell'assorbimento della luce da parte delle dense polveri presenti in quella direzione.
Nel corso della storia molti miti e leggende sono sorti per spiegare l'origine della Via Lattea: dal latte di Era che allatta Eracle nella mitologia greca al Gange etereo dell'India; immaginata da Democrito e dagli astronomi arabi come una scia di stelle lontane, fu riconosciuta come tale da Galileo Galilei e, in seguito, da studiosi e filosofi come Immanuel Kant, William Herschel e Lord Rosse.
Secondo alcune fonti il termine "Via Lattea" va riferito esclusivamente alla scia luminosa osservabile nel cielo notturno; in campo scientifico, consuetudine radicata principalmente nei Paesi anglosassoni, per indicare la galassia nel complesso sarebbe preferibile utilizzare il termine Galassia Via Lattea (in inglese Milky Way Galaxy) o anche la Galassia, con l'iniziale maiuscola. Tuttavia anche nelle pubblicazioni scientifiche la locuzione Via Lattea resta la più diffusa, anche per indicare la galassia nel suo complesso.
Osservando la Via Lattea dalla Terra, che giace in uno dei suoi bracci di spirale, essa appare nel cielo notturno come una fascia chiara di luce bianca che percorre trasversalmente l'intera volta celeste, dove si addensa un numero di stelle maggiore che nelle altre aree del cielo e che appare di aspetto leggermente diverso a seconda dell'emisfero in cui ci si trova. Numerose interruzioni nella sua continuità sono causate dalla presenza in più punti di nebulose oscure e polveri che oscurano la luce delle stelle più lontane. Il tratto più luminoso ricade tra le costellazioni di Ofiuco, Scorpione e Sagittario, ossia in direzione del centro galattico; numerosi altri punti brillanti si dispongono a nord e a sud del centro, in particolare il tratto costituito dal Braccio del Cigno, nell'omonima costellazione, e dal Braccio della Carena-Sagittario, nella costellazione della Carena.Relativamente all'equatore celeste, la Via Lattea passa nel suo estremo a nord nella costellazione di Cassiopea e nell'estremo a sud nella costellazione della Croce del Sud. Questa disposizione è dovuta alla grande inclinazione relativa tra il piano orbitale della Terra (l'eclittica, ovvero il piano fondamentale del Sistema Solare) e il piano equatoriale della Galassia. In realtà, a causa del fenomeno della precessione degli equinozi, questa inclinazione della Via Lattea varia sensibilmente a seconda delle epoche, aumentando o diminuendo se l'asse di rotazione terrestre si avvicina o si allontana dalla stessa scia della Via Lattea; nella nostra epoca, la sua inclinazione è in lenta ma costante crescita. Nell'epoca precessionale opposta alla nostra, 13 000 anni fa o tra 13 000 anni, l'inclinazione della Via Lattea diminuisce.A causa della diversa distribuzione delle nebulose oscure nella nostra Galassia, la sua forma vista dalla Terra appare molto irregolare e frastagliata: il tratto a nord del centro galattico, che ricade nell'emisfero boreale, appare solcato da una lunga scia scura che percorre la fascia centrale della scia luminosa per oltre una quarantina di gradi: si tratta di un complesso nebuloso noto come Fenditura del Cigno ed è una caratteristica tipica della Via Lattea del cielo boreale; vista dall'emisfero australe, nel suo ramo a sud del centro galattico, appare meno oscurata della parte boreale: l'unica nebulosa oscura di rilievo è la Nebulosa Sacco di Carbone, che si presenta come una toppa scura che si sovrappone al grande chiarore della Via Lattea dei cieli del sud. Invece in direzione opposta al centro galattico, fra le costellazioni dell'Auriga e dei Gemelli, la scia chiara appare un po' meno spessa e meno brillante.
Il fatto che la Via Lattea divida il cielo notturno terrestre in due emisferi più o meno uguali indica che il Sistema Solare si trova vicino al piano galattico. La relativamente bassa luminosità superficiale della Via Lattea non le permette però di poter essere scorta dalle più grandi aree urbane o suburbane afflitte da inquinamento luminoso.
Numerose cosmogonie, formulate dalle popolazioni di tutto il mondo, hanno cercato di spiegare l'origine della Via Lattea. I nomi italiano, inglese, ed europei in generale derivano dall'antico nome greco Γαλαξίας, Galaxias, che deriva a sua volta dalla parola γάλα, γάλαϰτος - gala, galaktos -, ossia latte; che è pure l'origine stessa della parola galassia. Il nome deriva da un noto episodio della mitologia greca. Zeus, invaghitosi di Alcmena, dopo avere assunto le fattezze del marito, il re di Trezene Anfitrione, ebbe un rapporto con lei e la ingravidò. Nacque Eracle che Zeus decise di porre, appena nato, al seno della moglie Era addormentata, cosicché il bambino potesse berne il latte divino e diventare così immortale. Ma Era si svegliò, s'accorse che stava nutrendo un bambino sconosciuto e lo respinse; il latte, sprizzato dalle mammelle, schizzò e bagnò il cielo notturno, originando la "Via Lattea".Nella forma latina Via Lactea, il termine fu poi utilizzato dai Romani che ricalcarono il mito greco.
I Babilonesi, popolazione mesopotamica assai nota per i giardini pensili e l'astronomia, credevano che la Via Lattea fosse ottenuta dalla metamorfosi della coda della dea-drago Tiāmat, dopo che questa venne catturata dal dio Marduk.
Gli antichi Egizi consideravano la Via Lattea come una controparte celeste del Nilo: un fiume chiaro che attraversava il cielo notturno esattamente come il Nilo attraversava le loro terre.Nell'area dell'Asia centrale, dell'Africa e in alcune culture mediterranee, il nome della Via Lattea è legato a parole indigene che significano paglia, analogamente al nome in sardo Sa bia 'e sa palgia, La via della paglia, il termine venne diffuso dagli Arabi che l'avevano mutuato dalla lingua armena.In alcune lingue uraliche, turche, ugrofinniche e baltiche, la Via Lattea è chiamata Via degli uccelli; il nome cinese Fiume d'argento (銀河) è usato in tutta l'Asia orientale, inclusi Corea e Giappone. Un nome alternativo usato nell'antica Cina, specialmente nei poemi, è Fiume etereo di Han (天汉); in giapponese invece Fiume d'argento (銀河 ginga) assume il significato generico di galassia, mentre la Via Lattea precisamente detta è chiamata Sistema del Fiume d'argento (銀河系 gingakei) o anche Fiume celestiale (天の川 ama no kawa). Nelle lingue correnti in India, sia in quelle di origine indoeuropea sia in quelle di origine dravidica, si utilizza il termine sanscrito e Hindi Akasha Ganga, il Gange celeste. In svedese è chiamata infine Vintergatan (Strada dell'Inverno), poiché le stelle della sua fascia sono usate per predire il tempo del successivo inverno.
In Spagna la Via Lattea viene chiamata popolarmente Camino de Santiago perché era usata come guida dai pellegrini diretti in questo luogo. Secondo una leggenda medievale, la Via Lattea fu formata dalla polvere sollevata dai pellegrini stessi. Lo stesso termine Compostela deriverebbe da campus stellae.
Aristotele descrisse la Via Lattea in una sua opera sulle Scienze della Terra, i Meteorologica (DK 59 A80), ma già prima di lui i filosofi Anassagora (circa 500–428 a.C.) e Democrito (450–370 a.C.) avanzarono l'idea che la Via Lattea fosse una lunga scia di stelle molto distanti. L'astronomo persiano Abū Rayhān al-Bīrūnī (973-1048 d.C.) fu il primo a notare che la Via Lattea è formata da un insieme di innumerevoli stelle nebulose.Una prima conferma giunse nel 1610, quando Galilei usò un cannocchiale per studiare la Via Lattea: vide in effetti che era composta da un elevatissimo numero di deboli stelline. In un trattato del 1755 Immanuel Kant, rifacendosi ad un'opera precedente di Thomas Wright, speculò correttamente che la Via Lattea fosse in realtà un corpo in rotazione formato da un numero enorme di stelle, legate dalla forza di gravità come avviene nel sistema solare, ma in scala molto maggiore; dall'interno il disco di stelle è visto come una lunga scia chiara solo per un effetto prospettico. Speculò inoltre, sempre correttamente, sul fatto che alcune delle nebulose visibili nel cielo notturno non fossero altro che delle "galassie" simili alla nostra ma molto più lontane.Il primo tentativo di descrivere la forma della Via Lattea e la posizione del Sole al suo interno fu di William Herschel nel 1785, attraverso un conteggio scrupoloso del numero di stelle in seicento regioni differenti del cielo. Disegnò in seguito un diagramma della forma della Galassia, considerando erroneamente il Sole nei pressi del suo centro.
Nel 1845 Lord Rosse costruì un nuovo telescopio che gli consentì di distinguere la forma ellittica e spiraliforme di alcune delle nebulose allora conosciute; inoltre cercò di capire quale fosse il "punto sorgente individuale" in molte di queste particolari "nebulose", secondo quanto formulato in precedenza da Kant.Nel 1917 Heber Curtis osservò la supernova S Andromedae all'interno della "Grande Nebulosa di Andromeda"; cercando poi nei registri fotografici trovò altre undici stelle novae. Curtis determinò che la magnitudine apparente di questi oggetti era stata 10 volte inferiore di quella che raggiungono gli oggetti all'interno della Via Lattea. Come risultato egli calcolò che la "nebulosa" dovesse trovarsi ad una distanza di circa 150 000 parsec. Diventò così un sostenitore della teoria degli "universi isola", che affermava che le nebulose di forma spirale erano in realtà galassie separate simili alla nostra. Nel 1920 ebbe luogo il Grande Dibattito tra Harlow Shapley e Heber Curtis riguardo alla natura della Via Lattea, delle nebulose spiraliformi e sulle dimensioni dell'Universo. Per supportare l'ipotesi che la Grande Nebulosa di Andromeda fosse in realtà una galassia esterna, Curtis indicò la presenza di linee oscure simili alle nebulose oscure osservabili nella Via Lattea, come anche il notevole Effetto Doppler osservato.Il problema fu definitivamente risolto nei primi anni venti da Edwin Hubble che si servì del potente telescopio Hooker, appena costruito nell'osservatorio di Monte Wilson. Fu in grado di risolvere le parti esterne di alcune nebulose spiraliformi come insiemi di stelle e identificò alcune variabili Cefeidi, che lo aiutarono a stimare la distanza di queste nebulose: queste si rivelarono troppo distanti per essere parte della Via Lattea. Nel 1936 lo stesso Hubble ideò un sistema di classificazione per le galassie in base alla loro morfologia ancora usato ai nostri giorni, la Sequenza di Hubble.
Il disco stellare della Via Lattea ha un diametro di circa 100 000 anni luce e uno spessore, nella regione dei bracci, di circa 1 000 anni luce. Le stime sul numero di stelle che la compongono sono varie e a volte controverse: secondo alcune fonti sarebbero circa 200 miliardi, mentre secondo altre potrebbero essere fino a 400 miliardi; In realtà il numero esatto dipende dalla quantità delle stelle di piccola massa, altamente incerto; inoltre recenti osservazioni inducono a pensare che il disco gassoso della Via Lattea abbia uno spessore di ben 12 000 anni luce, un valore dodici volte superiore a quello precedentemente ipotizzato. Se vi fosse un modellino in scala con un diametro di 130 km che rappresentasse la nostra Galassia, il sistema solare ne occuperebbe appena 2 millimetri.
All'esterno della Via Lattea si staglia l'alone galattico, delimitato dalle due galassie satelliti maggiori, la Grande e la Piccola Nube di Magellano, i cui perigalattici (i punti delle loro orbite più vicini alla nostra Galassia) distano circa 180 000 anni luce dalla Via Lattea stessa.
Definire l'età esatta della Via Lattea presenta notevoli difficoltà; l'età stimata di HD 140283, la stella più antica conosciuta nella Galassia, è di circa 13,6 miliardi di anni, un'età non molto diversa da quella dell'Universo stesso.Questa stima è basata sulle ricerche condotte nel 2004 da un team di astronomi che si servirono dello spettrografo del Very Large Telescope per misurare, per la prima volta, il contenuto in berillio di due stelle dell'ammasso globulare NGC 6397. Da queste ricerche emerse che il lasso di tempo che separa la comparsa della prima generazione di stelle dell'intera Galassia da quella dell'ammasso globulare esaminato si aggira tra i 200 e i 300 milioni di anni; considerando l'età stimata delle stelle dell'ammasso globulare (13,4 ± 0,8 miliardi di anni), fu possibile stimare l'età delle stelle più vecchie della Via Lattea, che quindi si aggirerebbe sui 13,7 ± 0,8 miliardi di anni ossia circa 300 milioni di anni più vecchie. Se questi calcoli sono corretti, il disco galattico avrebbe un'età compresa tra 6,5 e 10,1 miliardi di anni.
Le osservazioni condotte dal telescopio spaziale Spitzer nel 2005 confermarono che la Via Lattea è realmente una galassia a spirale barrata: la nostra Galassia è dunque formata da un nucleo centrale (bulge) attraversato da una struttura simile ad una barra, costituita da stelle evolute, circondate da gas e polveri; dalla barra si dipartono quattro strutture a spirale logaritmica su cui si dispongono le formazioni stellari più giovani. La distribuzione della massa nella Galassia sembra ricalcare il modello Sbc suggerito nella classificazione di Hubble, ossia una galassia spirale con dei bracci relativamente sottili e sfrangiati.L'ipotesi che la Via Lattea fosse in realtà una spirale barrata, e non una semplice galassia a spirale come si credeva inizialmente, iniziò ad interessare gli astronomi attorno agli anni ottanta; i loro sospetti furono confermati dalle osservazioni condotte dal telescopio spaziale Spitzer nel corso del 2005, che mostrarono anche che la barra centrale della Via Lattea fosse in realtà più larga di quanto inizialmente sospettato. La Via Lattea è ora considerata una spirale barrata di tipo SBbc.
Nel 2006 fu stimata con maggior accuratezza la massa totale della Galassia, e fu indicato un valore di circa 5,8 × 1011 M☉, che comprende un numero di componenti stellari variabile, a seconda dell'abbondanza di stelle di piccola massa, tra 200 e 400 miliardi di stelle. La magnitudine assoluta integrata della Via Lattea è stata invece stimata intorno a −20,9. Gran parte della massa galattica potrebbe essere costituita da materia oscura, che forma un alone galattico le cui stime di massa variano tra 600 miliardi e 3000 miliardi di masse solari (M☉).
Il disco galattico, che si estende su un piano attorno al centro galattico, ha un diametro compreso fra 70 000 e 150 000 anni luce. La distanza tra il Sole e il centro galattico è attualmente stimata in 26 000 ± 1 400 anni luce (7,62 ± 0,32 kpc), mentre le stime precedenti si aggiravano su valori attorno ai 35 000 anni luce.Il centro galattico nasconde al suo interno un oggetto di massa molto elevata, che si ritiene essere la causa della forte emissione radio da parte della sorgente nota come Sagittarius A; molti indizi inducono a pensare che si tratti di un buco nero supermassiccio, denominato Sgr A*. Si pensa che molte galassie abbiano al loro centro oggetti di questo tipo.Il centro galattico è attraversato da una barra, dalle dimensioni prossime ai 27 000 anni luce; si crede che essa attraversi il centro galattico con un angolo di visuale di 44 ± 10 gradi rispetto alla linea ideale che collega il Sole allo stesso centro galattico. La barra è composta principalmente da stelle rosse, probabilmente di età molto antica (fondamentalmente, nane e giganti rosse) ed appare circondata da una struttura ad anello chiamata "anello dei 5 kpc", che contiene una gran parte dell'idrogeno molecolare presente nella Galassia e dove hanno luogo molti fenomeni di formazione stellare. Vista dalla Galassia di Andromeda, questa struttura sarebbe la più luminosa osservabile della nostra Galassia.
Ogni braccio di spirale descrive una spirale logaritmica (come d'altra parte fanno tutti i bracci delle galassie a spirale), con un'inclinazione di circa 12 gradi. L'esito di studi condotti nel 1993 ha suggerito l'esistenza, nella Via Lattea, di due bracci maggiori (Braccio di Perseo e Braccio Scudo-Croce) e due bracci complementari (Braccio del Cigno e Braccio del Sagittario), aventi tutti origine al centro della Galassia, con alcuni bracci secondari, che si dipartono dai maggiori; i loro nomi sono elencati di seguito, come mostrato anche dall'immagine a sinistra.
All'esterno dei bracci maggiori è presente un anello esterno, detto Anello dell'Unicorno; si tratta di una struttura anulare, che circonda la Galassia, formato da stelle e gas strappati dalle forze mareali ad altre galassie milioni di anni fa. Uno studio del 2008 ha tuttavia messo in discussione la natura di due dei bracci di spirale, considerandoli solo come degli addensamenti maggiori di gas rispetto allo spazio intragalattico circostante; i due bracci maggiori pertanto sarebbero il Braccio di Perseo e il Braccio Scudo-Croce.Come spesso accade in molte galassie, la distribuzione della massa nella Via Lattea fa sì che la velocità orbitale della gran parte delle stelle attorno al centro galattico non dipenda necessariamente dalla loro distanza dal centro; fuori dalle regioni del bulge o dal bordo esterno, la velocità tipica è compresa fra 210 e 240 km/s. Pertanto, il tipico periodo orbitale di una stella è direttamente proporzionale solo alla lunghezza della traiettoria percorsa, a differenza di quanto può invece essere osservato nel sistema solare, dove, nel rispetto delle leggi di Keplero, le differenti orbite dei pianeti possiedono anche differenze di velocità significative associate, ed è dunque anche uno degli indizi più evidenti dell'esistenza della materia oscura. Un altro aspetto interessante è il cosiddetto "problema dell'attorcigliamento" delle galassie spirali: se si suppone infatti che le parti più interne dei bracci di spirale ruotino più lentamente delle parti esterne, la Via Lattea si "attorciglierebbe" così tanto che la struttura a spirale ne verrebbe staccata. Questo scenario è in realtà l'opposto di quanto si osserva nella galassie spirali; per questo motivo gli astronomi suppongono che i bracci di spirale si formino come risultato di un'onda di densità di materia emanata dal centro galattico. Il modello può essere paragonato ad un ingorgo stradale su un'autostrada: le auto sono tutte in movimento, ma c'è sempre un punto in cui le auto sono ferme; uno scenario simile si osserva nei bracci di spirale laddove si rinvengono forti addensamenti stellari e di nebulose. Questo modello si accorda bene anche con i fenomeni di formazione stellare osservati nei bracci di spirale o nelle loro vicinanze: l'onda di compressione aumenta la densità dell'idrogeno molecolare, che collassa facilmente dando luogo alla formazione delle protostelle.
Il disco galattico è circondato da un alone sferoidale formato da stelle vecchie ed ammassi globulari, il 90% dei quali si trovano entro un raggio di 100 000 anni luce, suggerendo l'esistenza di un alone di stelle di 200 000 anni luce di diametro. Tuttavia, alcuni ammassi globulari sono stati osservati a distanze anche maggiori, come Palomar 4 e AM1, che si trovano ad oltre 200 000 anni luce dal centro galattico. A differenza del disco, che contiene gas e polveri che oscurano la visuale ad alcune lunghezze d'onda, l'alone galattico ne è completamente privo; i fenomeni di formazione stellare hanno luogo nel disco, e specialmente nei bracci di spirale, dove la densità è maggiore, mentre nell'alone tali fenomeni non si verificano. Anche gli ammassi aperti sono oggetti tipici del disco e non dell'alone.
Recenti scoperte hanno aumentato le dimensioni della struttura nota della Via Lattea. Con la scoperta che il disco della Galassia di Andromeda si estende molto più di quanto precedentemente osservato, si è ipotizzato che anche quello della nostra Galassia potesse essere più esteso; questa ipotesi trovò la prima conferma con la scoperta dell'estensione del braccio esterno appartenente al Braccio del Cigno. Con la scoperta della Galassia Nana Ellittica del Sagittario arrivò anche l'individuazione di una scia di detriti causati dall'orbita polare della galassia e la sua interazione con la Via Lattea. Similmente, con la scoperta della Galassia Nana Ellittica del Cane Maggiore, fu scoperto un anello di detriti circondante il disco della Via Lattea derivante dall'interazione di questa galassia con la nostra.
Nel 2006 fu infine scoperta una grandissima struttura diffusa estesa sulla volta celeste su una superficie apparente di circa 5000 volte quella della Luna piena, che non sembra adattarsi al modello ideato per la nostra Galassia: questo gruppo di stelle si estende infatti perpendicolarmente al piano galattico, verso l'esterno. La teoria più accreditata afferma che si tratti di una galassia nana in fase di fusione con la Via Lattea; questa galassia è stata chiamata col nome di Corrente stellare della Vergine, poiché si estende in direzione dell'omonima costellazione, a circa 30 000 anni luce da noi.
Il Sole, e quindi anche la Terra e tutto il Sistema Solare, si trova nella Nube Interstellare Locale, che a sua volta si trova dentro la Bolla Locale, a sua volta dentro la Cintura di Gould situata nei pressi del bordo interno del Braccio di Orione, ad una distanza di circa 7,62 ± 0,32 kpc dal centro galattico. La distanza tra il nostro braccio locale e quello subito più esterno, il Braccio di Perseo, è di circa 6500 anni luce. Il Sole e il Sistema Solare si trovano in quella fascia che gli scienziati chiamano zona galattica abitabile.
L'apice della traiettoria solare, noto come apice solare, indica la direzione in cui il Sole si sposta nello Spazio attraverso la Via Lattea. La direzione generica del moto solare è poco a sud della stella Vega, entro i confini meridionali della costellazione di Ercole, con un angolo di 60° rispetto alla direzione del centro galattico. L'orbita solare attorno alla Galassia si ipotizza che sia approssimativamente circolare, con l'aggiunta di perturbazioni dovute ai bracci di spirale e alla distribuzione di massa non uniforme. In aggiunta a ciò, il Sole oscilla su e giù rispetto al piano galattico all'incirca 2,7 volte per orbita; ciò ricorda molto da vicino come un moto armonico semplice lavori nel caso non sia né forzato né smorzato da forze esterne. A causa della relativamente alta densità di stelle e polveri incrociate nei pressi del piano galattico, queste oscillazioni spesso coincidono con i periodi di grandi estinzioni di massa verificatisi sulla Terra, probabilmente a causa dell'aumentato rischio di impatto con corpi celesti estranei.Il Sistema Solare impiega circa 225-250 milioni di anni per completare un'orbita attorno alla Galassia (un anno galattico); si pensa dunque che il Sole abbia completato durante la sua vita circa 20-25 orbite complete, mentre dall'origine dell'Uomo sarebbe trascorso 1/1250º di rivoluzione. La velocità orbitale del Sistema Solare rispetto al centro galattico è approssimativamente di 220 km/s; a questa velocità, al Sistema Solare occorrono circa 1400 anni per compiere uno spostamento pari ad un anno luce, o 8 giorni per muoversi di una UA.
La Via Lattea e la Galassia di Andromeda formano un sistema binario di galassie spirali giganti; insieme alla Galassia del Triangolo e a tutte le galassie nane satelliti, circa una cinquantina, formano il Gruppo Locale. Il Gruppo Locale fa invece parte del Superammasso Locale, detto anche Superammasso della Vergine. In uno studio del 2014 si indica un esteso superammasso di galassie che comprenderebbe i gruppi suddetti, citato col nome di Laniakea (nome che in lingua hawaiiana sta per "Immenso paradiso"); le dimensioni di quest'ammasso sarebbero di circa 500 milioni di anni luce.La Via Lattea è il centro di gravità attorno al quale orbitano due galassie più piccole, chiamate Nubi di Magellano, e una parte delle galassie nane del Gruppo Locale. La più grande tra queste è la Grande Nube di Magellano, con un diametro di 20 000 anni luce, ossia circa un quinto di quello della nostra Galassia; nei suoi pressi si trova una compagna, la Piccola Nube di Magellano. Le due galassie sono connesse tra di loro e con la Via Lattea tramite la Corrente Magellanica, un ponte di idrogeno neutro; si pensa che il materiale di cui è composta la corrente sia stato strappato via dalla Grande Nube a causa delle forze mareali durante l'ultimo transito ravvicinato con la nostra Galassia. Alcune delle galassie nane orbitanti attorno alla Via Lattea sono la Galassia Nana Ellittica del Cane Maggiore, la più vicina, la Galassia Nana Ellittica del Sagittario, la Galassia Nana dell'Orsa Minore, quella dello Scultore, del Sestante, della Fornace e la Galassia Leo I. Le galassie nane più piccole orbitanti attorno alla nostra possiedono un diametro di appena 500 anni luce; tra queste ci sono la Galassia Nana della Carena e del Drago, più la galassia Leo II. Probabilmente esistono altre galassie nane ancora sconosciute, sempre gravitazionalmente legate alla Via Lattea. Osservazioni attraverso la zona d'ombra galattica rivelano di tanto in tanto nuovi membri del Gruppo Locale, finora solo galassie nane, alcune delle quali si rivelano poi essere legate con la nostra.
Un'ipotesi suggestiva è stata da poco suggerita per spiegare il cosiddetto movimento in eccesso che la Via Lattea possiede verso una parte di Spazio oscurata dal centro galattico: alcuni scienziati americani hanno teorizzato l'esistenza di un'altra galassia gigante di dimensioni paragonabili alla Galassia di Andromeda, posta nel Gruppo Locale a circa 3 milioni di anni luce da noi, oppure al massimo un gruppo di galassie simile al Gruppo Locale ma appena al di fuori di questo, popolato da alcune galassie giganti. Finora non è stato possibile osservare questa galassia (o quest'ammasso di galassie) poiché la sua direzione sarebbe proprio in direzione del centro galattico, e dunque oscurato dalla Terra dalle polveri oscure. La radioastronomia, secondo alcuni, potrebbe essere in futuro in grado di attraversare lo spesso strato di nubi galattiche per osservare lo Spazio a noi nascosto.Nel gennaio del 2006 alcuni ricercatori riportarono che il fino ad allora inspiegato warp (distorsione) riscontrato sul disco galattico era stato ora mappato e si era trovato un increspamento, o vibrazione, creata dalle Nubi di Magellano durante la loro rivoluzione attorno alla nostra Galassia, che causa delle vibrazioni a certe frequenze quando queste si trovano appena fuori dai confini della Via Lattea. Prima queste due galassie, che possiedono assieme circa il 2% della massa della Via Lattea, erano considerate troppo piccole per influenzare la nostra Galassia; tuttavia, tenendo conto della presenza della materia oscura, il movimento di queste due galassie crea una scia che la influenza. Secondo delle elaborazioni condotte dall'Università del Massachusetts, la materia oscura si separa dal disco galattico assieme allo strato di gas conosciuto, comportando un aumento dell'effetto gravitazionale delle due Nubi di Magellano nel momento di transito vicino alla Via Lattea.
Le misure attuali suggeriscono inoltre che la Galassia di Andromeda si stia avvicinando a noi ad una velocità compresa fra 100 e 140 km/s. Come conseguenza di ciò si ipotizza che fra 3 o 4 miliardi di anni la Via Lattea e la Galassia di Andromeda potrebbero collidere; in un evento apparentemente catastrofico come quello di uno scontro fra galassie, le singole stelle non collideranno fra di loro, ma si mescoleranno, andando a formare un'unica grande galassia ellittica nel corso di un miliardo di anni dallo scontro.
In senso generale, la velocità assoluta di un oggetto attraverso lo Spazio non è una questione significante secondo la teoria della Relatività ristretta di Einstein, secondo la quale non esiste un sistema di riferimento inerziale nello spazio con cui comparare la velocità della Via Lattea (il movimento infatti deve essere in questo caso necessariamente specificato in rapporto ad un altro oggetto).
Gli astronomi credono che la Via Lattea si muova a circa 600 km/s rispetto al riferimento dato dalle galassie circostanti; se ciò fosse corretto, la Terra compirebbe uno spostamento nello Spazio di 51,84 milioni di km al giorno, o più di 18,9 miliardi di km all'anno, circa 4,5 volte la distanza minima da Plutone. La nostra Galassia si starebbe muovendo in un punto di Spazio visibile nella costellazione dell'Idra, e potrebbe col tempo diventare un membro dell'Ammasso della Vergine.
Un altro punto di riferimento è dato dalla radiazione cosmica di fondo (CMB); la Via Lattea sembra muoversi a circa 552 km/s rispetto ai fotoni della CMB. Questo movimento è osservato da satelliti come il COBE e il WMAP, che fungono da bilanciamento bipolare alla CMB, poiché i fotoni in sintonia con la radiazione di fondo mostrano uno spostamento verso il blu in direzione del movimento e uno spostamento verso il rosso nella direzione opposta.
Esistono due tipi differenti di culture popolari moderne legate alla Via Lattea: quello legato all'ambientazione di saghe fantascientifiche nella nostra Galassia, e quello legato semplicemente al suo nome, Via Lattea, e più in particolare alla versione inglese, Milky Way.
La saga di fantascienza ambientata negli spazi interstellari della nostra Galassia che vanta il maggior numero di episodi e serie televisive è Star Trek; si tratta di un lungo ciclo di film e di telefilm ambientati in un futuro in cui l'Uomo ha raggiunto un livello tale di tecnologia da poter intraprendere viaggi nello spazio intragalattico ed entrare in contatto con civiltà aliene, riunendosi con loro in un grande corpo amministrativo chiamato Federazione Unita dei Pianeti. Nella prima serie di film, al comando della grande astronave Enterprise, un gruppo multietnico e multiculturale di esploratori si spinge in un viaggio di cinque anni alla scoperta di angoli remoti della Via Lattea. A questo ciclo di film sono seguiti altri cicli di produzioni cinematografiche per il piccolo e per il grande schermo, nonché una serie animata.Un'altra saga molto famosa ambientata nella Via Lattea è la serie di cicli (gruppi di romanzi accomunati da un tema di fondo comune) di Isaac Asimov: il Ciclo dei Robot, il Ciclo della Fondazione e il Ciclo dell'Impero; in tutti e tre i cicli, la Via Lattea è controllata in gran parte da un Impero Galattico, a cui appartengono tutti i pianeti colonizzati dall'Uomo. A differenza della maggior parte degli imperi galattici descritti nella fantascienza più recente, l'Impero Galattico asimoviano non è caratterizzato negativamente ed è un'istituzione generalmente benigna. Al momento della sua massima espansione questo impero occupava oltre venticinque milioni di mondi.La seconda tradizione riguarda il nome stesso Via Lattea, che viene spesso usato come fonte di ispirazione per gruppi folk, locali e località. Il nome inglese MilkyWay identifica ad esempio un gruppo di musica pop giapponese, mentre lo stesso nome è stato usato come titolo di una canzone di Syd Barrett, il fondatore e primo leader dei Pink Floyd, di un pezzo dei Weather Report, nonché di una canzone del cantautore italiano Franco Battiato. Il nome Via Lattea è anche usato per intitolare aree e comprensorii: Via Lattea è ad esempio il nome di un comprensorio sciistico piemontese, mentre in Inghilterra del sud si trova un parco divertimenti intitolato The Milky Way.
In letteratura La Via lattea è il titolo di un poema di Théodore de Banville pubblicato nel 1843 e di Guillaume Apollinaire (all'interno della raccolta Alcools) pubblicato nel 1913.
Anche William Wordsworth, poeta inglese ritenuto il fondatore del Romanticismo in Inghilterra, nella sua poesia forse più famosa, The Daffodils, cita la Via Lattea facendo una similitudine tra i narcisi che ha visto danzare nel vento e le stelle che risplendono nella nostra Galassia.
(EN) Robert Burnham, Jr., Burnham's Celestial Handbook:  Volume Two, New York, Dover Publications, Inc., 1978.
(EN) Chaisson, McMillan, Astronomy Today, Englewood Cliffs, Prentice-Hall, Inc., 1993, ISBN 0-13-240085-5.
(EN) Thomas T. Arny, Explorations:  An Introduction to Astronomy, 3 updatedª ed., Boston, McGraw-Hill, 2007, ISBN 0-07-321369-1.
 AA.VV, L'Universo - Grande enciclopedia dell'astronomia, Novara, De Agostini, 2002.
 J. Gribbin, Enciclopedia di astronomia e cosmologia, Milano, Garzanti, 2005, ISBN 88-11-50517-8.
 Fulvio Melia, Il buco nero al centro della nostra galassia, Torino, Bollati Boringhieri, 2005, ISBN 88-339-1608-1.
 W. Owen et al., Atlante illustrato dell'Universo, Milano, Il Viaggiatore, 2006, ISBN 88-365-3679-4.
 J. Lindstrom, Stelle, galassie e misteri cosmici, Trieste, Editoriale Scienza, 2006, ISBN 88-7307-326-3.
Thorsten Dambeck: Gaia, un “calibro” da sogno per la distanza..., Le Stelle, novembre 2008
Tirion, Rappaport, Lovi, Uranometria 2000.0 - Volume I & II, Richmond, Virginia, USA, Willmann-Bell, inc., 1987, ISBN 0-943396-15-8.
 Tirion, Sinnott, Sky Atlas 2000.0, 2ª ed., Cambridge, USA, Cambridge University Press, 1998, ISBN 0-933346-90-5.
 Tirion, The Cambridge Star Atlas 2000.0, 3ª ed., Cambridge, USA, Cambridge University Press, 2001, ISBN 0-521-80084-6.
 Wikimedia Commons contiene immagini o altri file su Via LatteaCommons, Animazione Dalla Terra alla Via Lattea Dimensione: 3 Mbyte
Via Lattea, su thes.bncf.firenze.sbn.it, Biblioteca Nazionale Centrale di Firenze. 
(EN) Animazione di una galassia nana inghiottita dalla Via Lattea, su astro.u-strasbg.fr. URL consultato il 26 luglio 2005 (archiviato dall'url originale il 27 maggio 2008).
(EN) Un'immagine della Via Lattea a 5000 megapixel ottenuta tramite 37 440 esposizioni, su media.skysurvey.org.
