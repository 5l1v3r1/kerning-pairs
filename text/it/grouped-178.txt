
Nel 2008 raggiunse il quarto turno agli US Open dove venne battuta da Serena Williams in due set, nello stesso anno, in coppia con Virginia Ruano Pascual, perse la finale di doppio del DFS Classic di Birmingham. L'anno successivo partecipò al torneo di Québec (città) dove venne eliminata da Melinda Czink, vincitrice poi della competizione.

I Sex Pistols sono stati un gruppo punk rock britannico, fra i più influenti della storia e grande icona della prima ondata punk.
Il gruppo originariamente composto dal cantante Johnny Rotten, dal chitarrista Steve Jones, dal batterista Paul Cook e dal bassista Glen Matlock, poi sostituito da Sid Vicious, fu fondato nel 1975, a Londra. Anche se la loro carriera durò solo tre anni, includendo quattro singoli discografici e un album in studio, i Sex Pistols vennero descritti dalla BBC come «la sola punk rock band inglese». Il gruppo è spesso indicato come il fondatore del movimento punk britannico e il creatore del primo divario generazionale con il rock 'n' roll.I Sex Pistols emersero come risposta a generi musicali eccessivi, come il rock progressivo e le produzioni pop della metà degli anni settanta. Il gruppo creò molte controversie durante la sua breve carriera, attirando varie controversie in Gran Bretagna, le quali ebbero la precedenza sulla loro musica. I loro show e i loro tour erano ripetutamente ostacolati dalle autorità, e le loro apparizioni pubbliche spesso finivano disastrosamente. Il singolo del 1977 God Save the Queen, pubblicato appositamente durante il giubileo d'argento della regina d'Inghilterra, fu considerato un attacco alla monarchia e al nazionalismo degli inglesi.Johnny Rotten lasciò il gruppo nel 1978, durante un turbolento tour negli Stati Uniti; il trio rimasto continuò fino alla fine dell'anno, ma si sciolse all'inizio del 1979. Con Lydon il gruppo organizzò un concerto nel 1996 per il Filthy Lucre Tour ("Tour a scopo di lucro", traducibile anche in "Tour per il lurido guadagno"), senza Sid Vicious, morto di overdose nel 1979 a soli 21 anni.
Il gruppo The Strand, formato nel 1972, includeva Steve Jones alla voce con due ex compagni di scuola, ovvero Paul Cook alla batteria e Wally Nightingale alla chitarra, più Jim Mackin all'organo e Del Noones (cognato di Cook) al basso; la loro prima strumentazione viene fornita dallo stesso Jones che la rubò a più riprese.Dal 1973 i membri del gruppo iniziarono a frequentare il negozio di abbigliamento nel quale lavorava Don Letts (noto disc jockey di Londra e regista del film The Punk Rock Movie), l'Acme Attractions, e soprattutto la boutique SEX, meglio conosciuta come Let it Rock, un negozio del quartiere di Chelsea, una delle zone più lussuose di Londra. Il Let it Rock era di proprietà del vecchio manager dei New York Dolls Malcolm McLaren e di sua moglie Vivienne Westwood; il negozio si specializzò in seguito nella cosiddetta "anti-moda", ovvero t-shirt tagliate, pantaloni in pelle e accessori fetish, che successivamente si diffuse attraverso gli stessi fan dei Pistols. Johnny Rotten definì la coppia "imbroglioni":
Il negozio diventò il punto focale della scena punk rock, riunendo molti dei fondatori del movimento punk, come John Ritchie (più conosciuto come Sid Vicious), Jah Wobble, Mick Jones e Tony James. McLaren a questo punto (1973) diventò il manager dei The Strand.
Dopo essersi rinominati The Swankers, grazie ad alcune conoscenze di McLaren, il gruppo iniziò a fare prove nel pub Crunchy Fog, in uno studio di registrazione dell'East London, e al Covent Garden Community Centre. Nel 1974 esordirono suonando al Tom Salter's Café a Londra. Noones venne mandato via dal gruppo poco dopo.
Nel 1975 Nightingale lasciò il gruppo, mentre entrarono nella formazione Glen Matlock, un commesso del Let It Rock, come bassista e John Lydon, meglio conosciuto come Johnny Rotten (rotten significa marcio, a causa della sua dentatura poco curata), come cantante.
 Benché non avesse mai cantato, a Rotten venne chiesto di entrare nel gruppo. Rotten fu scelto perché lui e il suo gruppo di amici (inclusi Siouxsie Sioux, Steven Severin, Billy Idol) erano soliti indossare camicie strappate e vestiti sadomaso acquistati da Vivienne Westwood;: il look lanciato dalla Westwood, anche grazie a Rotten, in seguito si diffuse rapidamente, e venne adottato soprattutto dai fan dei Pistols.
Il resto della band non fu contento della scelta di McLaren, tanto da non presentarsi alle prime prove con Rotten al Crunchy Frog, lasciandolo ad aspettare tutta la notte. Il giornalista dell'NME Nick Kent occasionalmente partecipava alle prove del gruppo, che però lasciò dopo il reclutamento di Rotten. In seguito alla partenza di Kent, il gruppo si rese conto che Jones non poteva suonare la chitarra da solo, così nel 1976 fu pubblicato un annuncio sulla rivista Melody Maker con su scritto «Ricerca giovane chitarrista con meno di 20 anni e con un look non peggiore di Johnny Thunders». Steve New rispose all'inserzione e suonò col gruppo per qualche settimana, ma dopo poco tempo uscì dal gruppo anche lui. Nello stesso anno, McLaren cambiò il nome del gruppo in Sex Pistols, prendendo spunto da una maglietta venduta al Let it Rock - SEX. I Sex Pistols fecero quindi delle cover di canzoni degli anni sessanta, e suonarono il loro primo concerto col nome di Sex Pistols al Saint Martins College il 6 novembre del 1975, ma furono cacciati fuori prima della fine della prima canzone. Il concerto venne organizzato da Matlock, che all'epoca studiava proprio in quel college. I primi concerti furono caratterizzati da volgarità e violenza, sia nei confronti del pubblico che degli stessi componenti del gruppo. A queste "performance" seguirono altre esibizioni in altri college e scuole d'arte intorno a Londra, anche se la maggior parte dei locali si rifiutava di farli esibire, nonostante attirassero una discreto gruppo di fans. All'inizio del 1976, i Sex Pistols iniziarono a espandere i confini dei loro concerti, suonando al 100 Club e al Nashville e il giorno dell'apertura del Club de Chalet du Lac a Parigi. Il loro primo tour inglese iniziò intorno a quel periodo, e durò da metà settembre ai primi giorni di ottobre del 1976.
In seguito a un concerto nel primo punk festival di Londra svoltosi al 100 Club a Oxford Street nel settembre 1976 (festival al quale parteciparono molti altri gruppi della prima ondata punk come i Subway Sect, The Clash, The Damned, The Vibrators e i Buzzcocks), i Sex Pistols firmarono un contratto discografico con la EMI per 40.000 sterline. Il primo singolo, Anarchy in the U.K., venne pubblicato il 26 novembre 1976. La canzone viene piazzata nella posizione numero 38 nelle hit parade inglesi e ne furono vendute 50.000 copie solo nel Regno Unito. Malgrado comunemente si pensasse che le punk band non sapessero suonare affatto, vennero registrate delle esibizioni live che mostrarono i Sex Pistols come «un gruppo competente e selvaggio».Il loro comportamento, come del resto la loro musica, attirò su di loro l'attenzione del paese. Il 1º dicembre 1976 il gruppo e i membri del Bromley Contingent si fecero molta pubblicità nel programma televisivo Today, in onda su Thames Television (un'emittente televisiva a carattere regionale). Il gruppo e l'entourage vi comparì come rimpiazzo dell'ultimo minuto dei Queen, colleghi artisti della EMI. Durante l'intervista Rotten disse la parola shit (let. merda) e il giornalista Bill Grundy fece degli ironici apprezzamenti sessuali a Siouxsie Sioux («Pensi che ci potremmo incontrare dopo?») che portarono Jones a definire Grundy dirty old man (let. vecchio sporcaccione) in diretta TV. Grundy a questo punto lo incitò a dire «qualcosa di oltraggioso» così Jones lo insultò pesantemente: you dirty fucker... what a fucking rotter.Anche se il programma fu trasmesso solo a Londra, la notizia occupò per giorni le testate nazionali. Il Daily Mirror scrisse l'articolo The Filth and the Fury, mentre il Daily Express scrisse Punk? Call it Filthy Lucre (let. Punk? Chiamatelo sporco lucro), frase che Lydon adottò anni dopo per il progetto Pistols. La Thames Television sospese Grundy, e anche se dopo venne riassunto, l'intervista stroncò definitivamente la sua carriera di giornalista.L'episodio fece molta pubblicità al gruppo, e consolidò il punk come fenomeno di costume. L'Anarchy Tour proseguì, anche se molti concerti furono cancellati dalle autorità locali ostili nei confronti del gruppo. Il conduttore televisivo Bernard Brook Partridge durante un'intervista dichiarò: «Mi piacerebbe tanto vedere qualcuno scavare una enorme fossa e buttarci dentro i Sex Pistols».
Dopo la fine del tour nel dicembre 1976, la EMI organizzò una serie di concerti per il gennaio del 1977 al Paradise, ad Amsterdam. Ma poco prima di salire sull'aereo al London Heathrow Airport il gruppo dette in escandescenze e insultò lo staff dell'aeroporto. Il Rolling Stone riporta questo articolo: «Una testimone ha dichiarato che i Sex stavano facendo qualcosa di talmente disgustoso da non riuscire a raccontarlo. L'ipotesi più accreditata è che Jones stesse vomitando su delle anziane signore». La EMI ruppe il contratto col gruppo due giorni dopo, non contenta della pubblicità negativa fatta dai giornali all'incidente di Heathrow, e ordinò inoltre l'immediato blocco delle stampe del singolo Anarchy in the U.K..
I concerti al Paradise furono gli ultimi con Matlock, che lasciò il gruppo nel febbraio 1977. Secondo alcuni, Matlock venne cacciato perché «gli piacevano i Beatles», ma Jones in seguito dichiarò che la vera ragione era che Matlock non riusciva a entrare nello «spirito del gruppo», «era un bravo ragazzo» e che «si lavava sempre i piedi». Matlock successivamente disse che uscì volontariamente, soprattutto a causa dei rapporti sempre più tesi tra lui e Rotten.Matlock venne rimpiazzato da un amico di Rotten, che si dichiarava il «primo fra i fan dei Sex Pistols», Sid Vicious (John Simon Ritchie), precedentemente batterista dei Siouxsie and the Banshees e dei Flowers of Romance. McLaren accettò Vicious come membro per il suo look e la sua attitudine punk, non badando alle sue limitate capacità di musicista. McLaren disse: «Quando Sid entrò nel gruppo non sapeva suonare il basso, ma con il suo comportamento pazzoide si inserì perfettamente nella struttura della band. Era il cavaliere nella sua brillante armatura e dal pugno potente». Lydon successivamente dichiarò: «La prima prova con Sid al basso fu infernale. Tutti dicevano che aveva il look. Sid ci provò veramente. Ma non sapeva suonare». Sid Vicious debuttò con i Sex Pistols allo Screen on the Green a Londra il 3 aprile 1977.Anni dopo, McLaren dichiarò che Vivienne Westwood gli avrebbe detto di «far entrare il ragazzo chiamato John, venuto due volte al SEX, come cantante», e quando Johnny Rotten entrò nel gruppo, Vivienne affermò che McLaren aveva preso «il John sbagliato». Lei in realtà si riferiva a John Simon Ritchie (dopo conosciuto come Sid Vicious). Secondo questa versione il progetto originale prevedeva di reclutare Sid come cantante, e non Rotten, dato che era Vicious a suscitare l'interesse di Vivienne, la quale ebbe l'opportunità di vederlo nella band solo dopo la partenza di Matlock.
I membri del gruppo ebbero un effetto distruttivo sul carattere e sulla personalità di Sid.  All'inizio del 1977 conobbe Nancy Spungen, eroinomane e prostituta di New York a cui era stata diagnosticata la schizofrenia. La Spungen fu in seguito unanimemente riconosciuta come la responsabile della tossicodipendenza di Sid dall'eroina, e del suo successivo allontanamento dal gruppo.
Il 10 marzo 1977, in una cerimonia tenuta all'esterno di Buckingham Palace, i Sex Pistols firmarono un contratto con la A&M Records. Poco dopo, nella sede della A&M, Sid sporcò l'ufficio del direttore generale dell'etichetta, vomitando sulla sua scrivania. Su pressione della direzione, degli artisti e dei distributori, la A&M ruppe il contratto con i Pistols sei giorni dopo. In maggio il gruppo firmò il terzo e ultimo contratto discografico con la Virgin Records.Il secondo singolo dei Pistols, God Save the Queen, pubblicato il 27 maggio 1977, di cui furono vendute più di 60.000 copie, fu percepito come un forte attacco personale alla Regina Elisabetta II. la canzone venne cancellata dai programmi della BBC, in particolare da Radio 1. Rotten, in seguito affermò: «Ci è stata dichiarata guerra dall'intero paese senza una ragione!»Durante la settimana dei venticinque anni di regno della regina Elisabetta (Silver Jubilee), la canzone raggiunse la prima posizione nella NME chart, e la numero due nella classifica ufficiale del Regno Unito. Tuttavia, alcune fonti affermarono che la classifica fosse stata alterata per impedire che la canzone ricevesse troppa pubblicità. Soltanto una stazione annunciò la canzone al primo posto, ma si rifiutò di trasmetterla per evitare di sconvolgere i festeggiamenti del Silver Jubilee.I Pistols comunque festeggiarono a modo loro, affittando una barca con l'intenzione di suonare la canzone sul fiume Tamigi, e passando davanti a Westminster e alla sede del Parlamento. L'evento si concluse nel caos quando la polizia fermò la barca, nonostante il gruppo fosse stato autorizzato a suonare in precedenza, arrestando McLaren, i Pistols e molti collaboratori.Stavano aumentando gli attacchi verso i fan, e lo stesso Rotten venne colpito con una coltellata alla mano da una gang di monarchici fuori l'Inslington Pegasus pub, subendo la rottura di due tendini di due dita della mano sinistra. A causa degli attacchi, un tour in Scandinavia organizzato per giugno venne fatto slittare a metà luglio. A ciò seguì un falso tour nel Regno Unito alla fine di agosto conosciuto come SPOTS (Sex Pistols On Tour Secretly), che vide il gruppo suonare sotto pseudonimi per evitare la cancellazione delle esibizioni.Dato che la maggior parte delle copie è stata distrutta dopo la rottura con A&M Records, il valore del vinile del singolo è risultato, nel 2011, il più alto al mondo: 8.000 sterline.
Il primo e unico album del gruppo, Never Mind the Bollocks, Here's the Sex Pistols venne registrato fra marzo e giugno 1977, negli Wessex Studios, Highbury, Londra. Prodotto da Chris Thomas, che aveva in precedenza lavorato con i Roxy Music, l'album vide ancora Matlock al basso, richiamato come turnista per compensare le scarse capacità di Sid. Secondo Jones «Sid voleva venire e suonare nell'album, e abbiamo fatto quanto possibile per non farlo avvicinare allo studio. Fortunatamente durante la registrazione era malato».
Anche se Sid andò nello studio in una sola occasione, la traccia del basso venne sovra-incisa in un secondo momento.
Never Mind the Bollocks venne pubblicato il 28 ottobre 1977 e il 17 novembre dello stesso anno le copie vendute solo nel Regno Unito arrivaronono a più di 200.000 diventando così l'album con il maggiore numero di vendite dell'anno e quindi disco d'oro, e le vendite aumentarono anni dopo. Nel 1981, il disco raggiunse il milione di copie nei soli Stati Uniti. La rivista Rolling Stone, all'uscita dell'album nel 1977, pubblicò una recensione positiva, comparandone il sound a «due treni sotterranei che si scontrano sotto 40 piedi di fango e con le numerose vittime che urlano», ed elogiò il gruppo per le canzoni «cantate con una energia e una convinzione che sono positivi nella loro pazzia». Alcuni critici, tuttavia, rimasero delusi dal fatto che l'album contenesse tutti e quattro i singoli precedentemente pubblicati, giudicandolo quindi come un Greatest Hits. In anni recenti l'album è stato spesso indicato come uno dei più influenti album rock degli ultimi 40 anni, ed è stato descritto come «una delle migliori e più ispirate incisioni rock di tutti i tempi».Il titolo dell'album causò non poche difficoltà al gruppo, anche perché il termine bollocks vuol dire letteralmente coglioni. La Boots, la W.H. Smith e la Woolworth, tre distributori, si rifiutarono di vendere l'album; un parlamentare del partito conservatore lo condannò come «un sintomo del declino della società», e la Independent Television Companies Association si rifiutò di trasmettere la pubblicità del disco dalla propria TV. A Nottingham un negozio di dischi fu citato in giudizio per avere messo in vetrina la copertina del 33 giri, considerata «uno stampato indecente, contrario alla morale pubblica». Dal torto, il negozio passò alla ragione quando il proprio difensore, l'avvocato John Mortimer, riuscì a dimostrare che la parola bollock era un termine, ormai desueto, usato per indicare un prete. Nonostante la parola nel linguaggio giovanile identificasse i testicoli, in questo contesto è intesa con il significato "senza senso"; il titolo venne suggerito inconsapevolmente da Steve Jones quando, in un battibecco sui possibili titoli con gli altri componenti del gruppo, esclamò «Oh, never mind the bollocks of it all!»L'ultima performance dei Sex Pistols nel Regno Unito ebbe luogo all'Ivanhoe a Huddersfield, il giorno di Natale del 1977, dove il gruppo suonò di pomeriggio, e una parte dei loro compensi venne donato alle famiglie dei vigili del fuoco in sciopero da lungo tempo. Il luogo del concerto non fu annunciato fino al suo inizio, una tattica usata dal gruppo per evitare che venisse cancellato come per le precedenti performance.
Nel gennaio del 1978 i Sex Pistols si imbarcarono in un tour negli Stati Uniti, le cui date erano previste soprattutto nel Sud del Paese. Pensato originalmente per essere svolto nel dicembre 1977, fu annullato a causa della riluttanza delle autorità USA a ospitare un gruppo come i Pistols. Comunque anticipato per volere dei fans e dei media, il tour venne anche qui tormentato da alcuni scontri, dalla scarsa organizzazione e dal pubblico apertamente ostile. McLaren ammise che egli stesso aveva richiesto l'intromissione dei redneck per creare queste situazioni ostili.In una delle prime notti durante il tour Sid vagò fuori dell'Holyday Inn, a Memphis, l'hotel dove alloggiava, in cerca di droga. Venne ritrovato in un ospedale di Memphis con le parole Gimme a fix («datemi una dose») auto incise nel torace con un rasoio. A Baton Rouge in Louisiana, fece finta di ricevere del sesso orale sul palcoscenico, prima di affermare «è il genere di ragazza che mi piace». Durante una crisi d'astinenza dall'eroina, Vicious apparì sul palcoscenico di Dallas, Texas, con le parole Gimme a fix ancora incise nel torace, ed ebbe un litigio con una donna salita sul palco che lo colpì in faccia con un pugno, ma nonostante questo, continuò a esibirsi grondando sangue dalla bocca e dai tagli sul petto. Più tardi andò in ospedale a causa delle ferite provocate dalla lite e dal suo auto-lesionismo. Fuori dal palco si dice che abbia picchiato una fotografa, attaccato una guardia di sicurezza, per venir poi immobilizzato dalle sue guardie del corpo.Rotten, che nel frattempo si era ammalato d'influenza, iniziò a isolarsi da Cook e da Jones, e a disgustare Sid. Nell'ultima data, a San Francisco, il 14 gennaio del 1978, Rotten chiuse il concerto con No Fun, una cover degli Stooges. Dopo la performance Rotten chiese al pubblico:
 prima di gettare a terra il microfono e di uscire dal palco. Anni dopo, affermò: «Ho odiato l'intero piano d'azione. Era tutta una farsa. Mi sono sentito truffato. Sid era completamente fuori di cervello - solo uno spreco di spazio. Malcolm non me ne avrebbe mai parlato. Si sarebbe girato e avrebbe detto a Paul e a Steve che era tutta colpa mia, perché io non avrei accettato niente di tutto ciò.»Il 17 febbraio del 1978 Rotten annunciò la sua uscita dai Sex Pistols. Vicious partì a New York, mentre McLaren, Cook e Jones andarono in vacanza a Rio de Janeiro, Brasile, abbandonando Rotten in America senza soldi e biglietti per l'aereo. In seguito, Rotten affermò: «I Sex Pistols mi hanno abbandonato a Los Angeles senza biglietti, senza una stanza d'albergo e con un messaggio della Warner Bros. che diceva che se qualcuno avesse chiamato dichiarando di essere Johnny Rotten, questi avrebbe mentito. Ho chiuso i miei rapporti con Malcolm in questo modo, ma non col resto del gruppo. A loro vorrò sempre bene.» Dopodiché, chiamò il capo della Virgin Records Richard Branson, che accettò di pagare a Rotten un volo per Londra passando per la Giamaica. In Giamaica Branson incontrò i Devo, chiedendo loro di accettare Rotten come cantante. I Devo declinarono subito l'offerta. I Sex Pistols, nel frattempo, continuarono con Cook, Jones e Vicious. Per qualche periodo cercarono un nuovo frontman, ma alla fine per le registrazioni vennero usati dei turnisti. Durante questo periodo il gruppo non si esibiì mai in concerto. Nello stesso anno, Lydon iniziò un procedimento legale contro McLaren e la sua compagnia d'amministrazione, la Glitterbest. Fra i reclami fatti c'erano il mancato pagamento dei diritti d'autore, l'uso del nome 'Johnny Rotten', obblighi contrattuali ingiusti, e la richiesta dei danni per tutte le attività criminali che hanno avuto luogo per causa sua.Dopo aver lasciato i Sex Pistols, Johnny Rotten ritornò al suo vero nome, John Lydon, e formò il gruppo post-punk dei Public Image Ltd. con Keith Levene, ex chitarrista dei Clash, e l'amico d'infanzia Jah Wobble. Il gruppo scalò le classifiche inglesi con il singolo di debutto, Public Image, pubblicato nel 1978, e nel 1979 registrarono il loro primo album, First Issue. Nel frattempo Vicious fondò una nuova band, The Vicious White Kids, composta da lui, l'ex bassista Glen Matlock, Steve New dei The Rich Kids e Rat Scabies dei Damned. Il gruppo fece solo un'apparizione il 15 agosto 1978 all'Electric Ballroom di Londra. Alcuni loro live album tratti da quel concerto, verranno pubblicati diversi anni dopo. I Sex Pistols si separarono alla fine del 1979.
Vicious partì per New York e, con la fidanzata Nancy Spungen come manager, iniziò una breve carriera come solista. Registrò un album live nel 1979, chiamato Sid Sings, includendo nella formazione anche gli Idols, Arthur Kane e Jerry Nolan, entrambi componenti dei New York Dolls. Il 12 ottobre 1978 Nancy Spungen venne trovata morta nella sua stanza nel Chelsea Hotel (New York) da cui stava per ripartire con Sid, con delle ferite di coltello nello stomaco e vestita solo della biancheria intima. La polizia raccolse degli oggetti personali dalla scena del delitto, e dopo aver confessato, Vicious venne arrestato per omicidio. In un'intervista del tempo McLaren disse: «Non posso credere che fosse coinvolto fino a questo punto. Anzi, sapevo che lui e Nancy stavano per sposarsi a New York. Era molto vicino a lei e vivevano una storia molto passionale.» Poco prima del processo gli fecero un'intervista dove gli chiesero dove volesse essere in quel momento, e lui rispose che avrebbe voluto essere sotto terra. Il 2 febbraio 1979 Sid Vicious morì per un'overdose di eroina avvenuta dopo una festa per celebrare il suo rilascio dal carcere. Secondo Lydon: «Povero Sid. L'unica cosa che poté fare per vivere come voleva che si credesse che viveva era morire. Questo fu tragico ma più per Sid che per chiunque altro. Ha veramente comprato la sua immagine pubblica.» Un'immaginaria storia del rapporto fra Vicious e la Spungen venne raccontato nel film del 1986 Sid & Nancy, diretto da Alex Cox. Lydon criticò pubblicamente il film, mettendo in discussione le rappresentazioni di entrambi i protagonisti riguardo alla speculazione che i due avessero fatto un patto suicida.McLaren per qualche tempo desiderò fare un film riguardo ai Sex Pistols. Nel 1977 assunse Russ Meyer per dirigere uno script, Who Killed Bambi?, scritto con Roger Ebert. La produzione comunque finì dopo solo un giorno e mezzo dalla entrata nelle sale, quando i membri del gruppo entrarono in protesta per non essere stati pagati. Un secondo tentativo venne fatto verso metà del 1978, quando Cook e Jones iniziarono le riprese per il progetto The Great Rock 'n' Roll Swindle, diretto da Julien Temple. Il film era la romanzata storia dei Sex Pistols; lui controllò e manipolò la pellicola in base alle sue intenzioni. La colonna sonora presenta sia Jones, sia, seppur occasionalmente, Cook o Vicious come cantanti, e due canzoni furono registrate anche con il noto criminale inglese Ronnie Biggs alla voce.Cook e Jones continuarono a suonare attraverso apparizioni come guest e come turnisti, ma i due avevano intenzione di continuare a suonare in nuovi gruppi. Diversi nomi erano candidati a partecipare, come ad esempio Bob Geldof, ma a venire reclutati furono il cantante Jimmy Pursey e il bassista Dave Treganna, provenienti dagli Sham 69. Nacque così il progetto Sham Pistols, ovvero la fusione tra i nomi Sham 69 e Sex Pistols, poiché il gruppo comprendeva due componenti per ogni rispettiva band. Tutto iniziò all'ultimo concerto dei Sham 69 al Glasgow Apollo Theatre il 29 giugno del 1979, dove Jones e Cook parteciparono a parte del concerto suonando Pretty Vacant, White Riot, If the Kids are United e What Have We Got. Questo fu l'inizio del nuovo gruppo. I Sham Pistols scrissero anche due brani in studio: Some Play Dirty e Natural Born Killer (che fu poi ripresa dai The Professionals come Kick Down the Doors). Non vennero mai fatte registrazioni in studio, ma vennero pubblicati tre album live registrati lo stesso 29 giugno 1979, fra cui SSham Pistols - Natural Born Killer, pubblicato nel 2002.
Nel 1979 Jones e Cook abbandonarono il progetto e formarono nello stesso anno una band con i membri dei Thin Lizzy, Phil Lynott, Scott Gorham, e Brian Downey. Il progetto venne inizialmente chiamato The Greedy Bastard. Il supergruppo realizzò un singolo natalizio intitolato "A Merry Jingle", cambiando nome in The Greedies, prima di sciogliersi prematuramente lo stesso anno. Subito dopo il fallimento dei The Greedies, Jones e Cooke formarono i The Professionals. Per il nuovo gruppo vennero reclutati Ray McVeigh alla seconda chitarra e Andy Allen, un amico di Jones, al basso. Quest'ultimo venne poco dopo sostituito da Paul Myers. Firmarono per la Virgin Records nel 1980. Nel 1982, terminato il secondo tour negli Stati Uniti il gruppo si sciolse. A contribuire allo scioglimento fu in parte un incidente stradale nel quale vennero coinvolti tutti i membri del gruppo tranne Jones. Egli quindi rimase negli Stati Uniti mentre il resto del gruppo tornò in Inghilterra.
Cook fa parte del gruppo Man-Raze. Matlock si è unito a molti gruppi, inclusi i The Rich Kids nel 1978 e i The Philistines fino al 2000. McLaren diventò il manager di altri gruppi, e negli anni 80 pubblicò alcuni album da solista.Nel periodo successivo allo scioglimento del gruppo e fino al 1985, il tecnico del suono del gruppo, Dave Goodman, pubblicò degli album spacciandoli per pezzi dei Sex Pistols inediti (come Land of Hope and Glory) e alcune registrazioni live rimaneggiate (come la prima versione del Live in Chelmsford Prison). Questa produzione viene generalmente attribuita al gruppo fantasma Ex Pistols, poiché non si tratta di materiale del gruppo originale.
Dopo qualche caso legale, nel gennaio del 1986 i quattro membri dei Sex Pistols, Jones, Matlock, Cook e Lydon ricevettero il controllo dell'eredità della band, inclusi i diritti di pubblicazione, delle registrazioni, della pellicola e i diritti esclusivi del nome Sex Pistols. Questo riconoscimento dei diritti ha permesso la produzione del documentario del 2000 The Filth and the Fury diretto da Julien Temple, formulato con il tentativo di raccontare la storia dal punto di vista dei Sex Pistols, in contrasto quindi con The Great Rock 'n' Roll Swindle, raccontato dalla prospettiva di McLaren.I restanti componenti del gruppo si riformarono nel 1996 per il Filthy Lucre World Tour (tour a scopo di lucro) durato sei mesi, che comprendeva date in Europa, Nord e Sud America, Australia e Giappone, così come al Phoenix Festival e al Crystal Palace National Sports Centre in Inghilterra (Pistols at the Palace). Da questo tour venne poi tratto un live album intitolato Filthy Lucre Live (1996).
Nel 2003 tornarono in Nord America per tre settimane in quanto parte del loro Piss Off Tour.
Il 24 febbraio del 2006 i Sex Pistols vennero ufficialmente introdotti nella Rock and Roll Hall of Fame, un onore che però i membri del gruppo declinarono, definendo la Hall of Fame come Hall of Shame (gioco di parole da fame cioè "fama" a shame, "vergogna"). Per rafforzare il loro rifiuto, i membri inviarono al museo una lettera ricca di insulti, e offendendolo con la frase «Hall of Fame, "kiss this!"». Secondo Jones: «Se volessi essere messo in un museo non sarebbe certo il Hall of Fame; perché non lo vogliono i fans, ma le persone che ti portano a farlo o che sono già dentro di esso.»Il 9 marzo 2006 il gruppo vendette i diritti alla Universal Music Group. L'acquisto fu stato poi giudicato come una svendita.Nel 2007 in occasione della ristampa in "special anniversary edition" dell'album Never Mind the Bollocks, il gruppo si riunì per una serie di date che si tennero a Los Angeles, Londra e Manchester. Il gruppo registrò una nuova versione del pezzo Anarchy in the UK destinato a far parte della colonna sonora del videogioco Guitar Hero III: Legends of Rock. Fecero lo stesso con Pretty Vacant per il gioco Skate.Il 20 giugno del 2008 si esibirono all'Heineken Jammin' Festival sul palco del parco di San Giuliano a Mestre (Venezia) di fronte a più di 25.000 persone. L'11 luglio 2008, in occasione del Traffic - Torino Free Festival, suonarono di fronte a 70.000 spettatori. Furono anche presenti allo Sziget Festival, e hanno eseguito un lungo tour da giugno a settembre 2008, le cui date includevano Grecia, Russia, Austria, Paesi Bassi, Ungheria, Belgio, Giappone. Nel 2010 morì a 64 anni l'ex manager dei Sex Pistols Malcolm McLaren dopo una dura lotta contro il cancro.
Dopo l'apparizione del gruppo nello show di Bill Grundy, la loro storia apparve nelle pagine di ogni giornale nazionale del giorno dopo. I media successivamente dichiararono che «I Sex Pistols hanno venduto più giornali in Fleet Street che nel giorno dell'armistizio.» Rolling Stone rese famoso il gruppo a metà 1979, perché «ravvivò uno dei pochi momenti critici fra cultura pop e punk» Il loro unico album, Never Mind the Bollocks, fu un successo singolare all'interno del movimento punk, e un importante evento nella storia della musica popolare in generale. Il disco è regolarmente citato come uno dei migliori di sempre: nel 2006 raggiunse la posizione 27 nel Q Magazine. mentre su Rolling Stone si trova al secondo posto nella sua classifica dei migliori album degli ultimi 20 anni del 1987. Nel 2004 sempre Rolling Stone mette i Sex Pistols alla posizione 58 nella lista dei 100 migliori artisti di tutti i tempi.Anche le loro performance live divennero influenti. Uno show di rilevanza significativa ebbe luogo all'inizio della loro carriera il 4 giugno 1976, quando suonarono di fronte a un pubblico di appena 42 persone al Lesser Free Trade Hall a Manchester, Inghilterra, considerato uno dei più importanti e mitizzati eventi nella storia del rock. Fra il pubblico c'erano molte persone che in seguito avrebbero formato band popolari o altrimenti famose figure del movimento punk, inclusi i Buzzcocks (gli organizzatori del concerto), Ian Curtis e Peter Hook dei Joy Division, Morrissey dei The Smiths, Mick Hucknall dei Simply Red, Anthony H. Wilson fondatore della Factory Records, Adam Ant e Bernard Sumner.I Sex Pistols furono anche ricordati per aver comunicato in modo diretto con il pubblico. Fu stato oggetto di dibattito il dubbio se l'anti-istituzione dei Pistols fosse spontanea o se fosse stato coltivata. Un critico notò che «al tempo la depressione sociale in Inghilterra era abbastanza per creare una band come i Sex Pistols», e che «l'intelligenza feroce e carismatica» che Lydon aveva sul palco erano catalizzatori importanti, ma ultimamente i crediti di questo comportamento vennero attribuiti a McLaren e alle manipolazioni che eseguiva nel comportamento della band.Fra i gruppi influenzati dai Sex Pistols si possono citare Siouxsie & the Banshees, Nirvana, Oasis, Guns N' Roses e Green Day.Nel 1997 dei paleontologi chiamarono una serie di specie di fossili trilobiti in onore dei membri del gruppo: Arcticalymene rotteni, A. viciousi, A. jonesi, A. cooki e A. matlocki.
Jorge Lima Barreto, Rock & Droga. Misteri e segreti stupefacenti: una "Bibbia" rock-psichedelica, Milano, Gammalibri, 1984.
 John Lydon Official Site, su johnlydon.com. URL consultato il 2 aprile 2007 (archiviato dall'url originale il 30 novembre 2007).

Sezza (in sloveno: Seča) è un insediamento (naselje) nella municipalità di Pirano nella regione statistica del Litorale-Carso in Slovenia.

Sh2-54 è una grande nebulosa a emissione visibile nella costellazione del Coda del Serpente.
Si tratta di un'estesa regione H II in cui sono attivi dei fenomeni di formazione stellare; al suo interno sono presenti un gran numero di protostelle, alcune anche di grande massa, e diverse sorgenti infrarosse. A questa generazione di giovani stelle se ne aggiunge una seconda, vecchia di circa 4-5 milioni di anni, che costituisce il brillante ammasso aperto NGC 6604.
Sh2-54 fa parte di un vasto sistema nebuloso che comprende anche le vicine Nebulosa Aquila e Nebulosa Omega, cui sono legate anche due grandi associazioni OB, note come Serpens OB1 e Serpens OB2.
Sh2-54 si osserva nella parte orientale della costellazione, circa 1° a nordovest della Nebulosa Aquila, con la quale è associata fisicamente; appare a contatto con una regione della Via Lattea fortemente oscurata da polveri appartenenti principalmente al nostro braccio di spirale, il Braccio di Orione. La nube può essere scorta e fotografata attraverso un telescopio amatoriale munito di appositi filtri e oculari a grande campo.
Trovandosi quasi a cavallo dell'equatore celeste, può essere osservata da tutte le aree popolate della Terra con facilità senza alcun privilegio; il periodo più propizio per la sua osservazione nel cielo serale va da dicembre ad aprile.
La nube ha un'estensione di poco superiore ai 10 parsec, equivalenti a circa 35 anni luce, ed è composta principalmente da idrogeno ionizzato dalle componenti più luminose del massiccio ammasso aperto NGC 6604, visibile nella parte meridionale della nube e comprendente un gran numero di stelle di grande massa originatesi dai gas della nube stessa in un iniziale processo di formazione stellare che ha avuto luogo circa 4-5 milioni di anni fa.I processi di formazione stellare attualmente attivi nella nebulosa si concentrano principalmente nella parte settentrionale, dove è presente un denso bozzolo indicato con la sigla M1-88 e catalogato da Colin Stanley Gum nel 1955 con la sigla Gum 85; sebbene quest'oggetto sia stato poco studiato, in esso sono state osservate alcune sorgenti di radiazione infrarossa e un debole ammasso di stelle giovani, BDS03-9. Questi processi generativi sono stati probabilmente provocati dall'azione del vento stellare delle stelle di NGC 6604, che hanno generato una bolla in espansione la cui onda d'urto ha colpito e compresso i gas della nube stessa.Estendendo le ricerche all'intera regione nebulosa del complesso molecolare, il numero di oggetti stellari giovani conosciuti sale fin quasi a trenta componenti; fra queste spiccano una dozzina di sorgenti infrarosse, la più luminosa delle quali è IRAS 18151−1208. Questa sorgente è stata studiata in dettaglio nel corso del primo decennio del XXI secolo; ad essa sono associati due maser, uno ad acqua ed uno a metanolo, probabilmente generati da giovani protostelle di grande massa, cui si aggiungono due grandi getti collimati di idrogeno. Si crede che si tratti di una regione H II ultracompatta al cui interno è ospitato un giovanissimo ammasso di stelle in formazione. Una seconda nube ultracompatta potrebbe essere l'oggetto IRAS 18146−1148, anch'esso con all'interno un giovane ammasso in formazione. Fra le altre sorgenti, spiccano IRAS 18151−1208 e IRAS 18151−1134, coincidenti probabilmente con due stelle azzurre nella fase di pre-sequenza principale, rispettivamente di classe spettrale B0 e B2.
NGC 6604 è un ammasso estremamente giovane e compatto: stime sulla sua età indicano che le sue componenti stellari più massicce non superano i 4-5 milioni di anni. La determinazione della sua distanza, pari a circa 1700 parsec (5540 anni luce), ha permesso di stabilire anche la distanza dell'intero complesso nebuloso ad esso associato. L'ammasso è dominato HD 167971, un sistema stellare triplo, in cui tutte le componenti sono di classe O. HD 167971 appare come un oggetto di classe spettrale O8Ibf ed è considerato fra le stelle di classe O più luminose della Via Lattea; si tratta di una variabile a eclisse (MY Serpentis) che presenta lievi oscillazioni di magnitudine (da 7,33 a 7,66) in un periodo di 3,32 giorni. A questo sistema si aggiunge HD 168112, una gigante blu di classe O5.5III con forti emissioni di onde radio.
Le componenti stellari più massicce legate alla nebulosa Sh2-54 formano un'estesa associazione OB, catalogata con la sigla Serpens OB2, che coincide con l'ammasso aperto NGC 6604. La sua distanza, sui 1700 parsec (5500 anni luce) lo mette in relazione con la nebulosa Sh2-54, che fa parte del complesso della Nebulosa Aquila e Omega e dalle cui stelle viene illuminata; questa nebulosa si dispone perpendicolarmente al piano galattico e si estende per circa una trentina di anni luce. L'associazione conta circa un centinaio di stelle giganti di classe O e B che giacciono circa 65 parsec a nord del piano galattico; all'associazione è connessa una stretta formazione a "camino" (dall'inglese "Chimney") di gas caldo ionizzato, un tipo di formazione piuttosto comune nella nostra e in altre galassie (vedi anche il Perseus Chimney), delle dimensioni di circa 200 parsec, che sembra possa giocare un ruolo importante nelle interazioni fra il disco e l'alone galattico, in particolare per quanto riguarda il trasferimento di gas e fotoni. Fra le componenti dell'associazione si trovano diverse stelle ben note in ambito astronomico, come la stella di Wolf-Rayet binaria CV Serpentis, la binaria HD 166734 e la multipla HD 167971. Il forte vento stellare delle sue componenti ha prodotto un fronte di onde d'urto che potrebbero essere responsabili della seconda generazione di stelle originatesi dalla regione, quelle della Nebulosa Aquila, nonché dei processi ancora in atto.
Sh2-54, la Nebulosa Aquila e la Nebulosa Omega fanno parte di un unico complesso nebuloso molecolare esteso per alcune centinaia di anni luce. Basandosi sulle mappe delle emissioni al 12CO è stato scoperto che le tre nebulose sono connesse da una debole fascia nebulare, visibile anche nelle immagini riprese a lunga posa e sensibili anche al vicino infrarosso; ciò indicherebbe che le tre nubi costituiscono le aree più dense in cui ha iniziato ad avere luogo la formazione stellare.Secondo gli scienziati, è anche possibile definire un'evoluzione su scala temporale della nube molecolare: la prima regione dove la formazione stellare ha avuto luogo è quella settentrionale, coincidente con Sh2-54, che ha dato origine all'associazione Ser OB2 circa 4 milioni di anni fa; in seguito i fenomeni di formazione hanno interessato la regione della Nebulosa Aquila, 2-3 milioni di anni fa, e solo recentemente (1 milione di anni fa) la Nebulosa Omega. Le cause che hanno condotto all'estensione dei fenomeni di formazione possono essere state diverse, come l'azione del vento stellare delle stelle che volta per volta si formavano che avrebbe compresso i gas delle regioni adiacenti facendoli collassare su sé stessi; simili compressioni potrebbero essere state causate anche dall'esplosione di più supernovae originate dalle stelle più massicce derivate dalla formazione. Un'altra possibilità potrebbe essere invece che la compressione dei gas sia avvenuta man mano che il complesso nebuloso entrava nelle regioni più dense del braccio di spirale su cui si trova.La nube molecolare gigante possiede una forma a superbolla e molte delle stelle giovani ad essa associate vi si trovano all'interno. La superbolla, tuttavia, sembra avere un'età di alcuni milioni di anni superiore a quella della nube stessa e ciò indica che si tratta di una struttura preesistente all'afflusso della nube. L'interazione con la superbolla (e non i suoi effetti di espansione) potrebbe dunque anche essere stata all'origine dei primi fenomeni di formazione stellare nella regione. Secondo alcuni autori la regione potrebbe essere ancora più estesa, inglobando persino la Nebulosa Laguna, anch'essa nel Braccio del Sagittario (sebbene sia leggermente a noi più vicina), e forse anche la Nebulosa Trifida, (piuttosto lontana).
Reipurth, Bo, Handbook of Star Forming Regions, Volume II: The Southern Sky, vol. 5, Astronomical Society of the Pacific, dicembre 2008, ISBN 978-1-58381-671-4.
(EN) Robert Burnham, Jr, Burnham's Celestial Handbook:  Volume Two, New York, Dover Publications, Inc., 1978.
(EN) Thomas T. Arny, Explorations:  An Introduction to Astronomy, 3 updatedª ed., Boston, McGraw-Hill, 2007, ISBN 0-07-321369-1.
 AA.VV, L'Universo - Grande enciclopedia dell'astronomia, Novara, De Agostini, 2002.
 J. Gribbin, Enciclopedia di astronomia e cosmologia, Milano, Garzanti, 2005, ISBN 88-11-50517-8.
Toshimi Taki, Taki's 8.5 Magnitude Star Atlas, su geocities.jp, 2005. - Atlante celeste liberamente scaricabile in formato PDF.
 Tirion, Rappaport, Lovi, Uranometria 2000.0 - Volume II - The Southern Hemisphere to +6°, Richmond, Virginia, USA, Willmann-Bell, inc., 1987, ISBN 0-943396-15-8.
 Tirion, Sinnott, Sky Atlas 2000.0 - Second Edition, Cambridge, USA, Cambridge University Press, 1998, ISBN 0-933346-90-5.
 Tirion, The Cambridge Star Atlas 2000.0, 3ª ed., Cambridge, USA, Cambridge University Press, 2001, ISBN 0-521-80084-6.

Il termine shader (dall'inglese to shade = ombreggiare, sfumare) indica un insieme di algoritmi usati soprattutto in grafica computerizzata 3D che conferiscono al materiale virtuale a cui sono abbinati delle caratteristiche o proprietà che ne descrivono o ne influenzano il modo di reagire alla luce e di rendere il passaggio da un punto completamente illuminato a uno in ombra. In questo modo lo shader è in grado di simulare a video l'aspetto del materiale virtuale in modo tale da essere il più vicino possibile a quello reale.
Tecnicamente, invece che inviare poligoni o immagini a una scheda video, un'applicazione può inviare specifici piccoli programmi, che descrivono come i poligoni e le immagini contigui debbano essere processati fino alla visualizzazione su schermo. I passaggi della pipeline grafica, e in alcuni casi l'intera pipeline, vengono rimpiazzati da questi programmi.
Gli shader devono riprodurre il comportamento fisico del materiale che compone l'oggetto a cui sono applicati. Si può quindi creare uno shader per i metalli, uno per la plastica, uno per il vetro e così via, e riutilizzarli più volte all'interno di una scena. Una volta modellato un oggetto complesso, come può essere ad esempio una finestra, si assocerà al modello della cornice uno shader per il legno, uno per la maniglia, e uno per il vetro. La caratteristica riutilizzabilità di questo strumento è preziosa nel lavoro con la computer grafica 3D, sia in termini di tempo che di risultato finale. 
Tuttavia non bisogna confondere lo shader con il materiale (in un programma di modellazione come Blender), in quanto il primo regola le proprietà ottiche dell'ombreggiatura, il secondo invece ne è il contenitore - che permette di impostare anche altri parametri oltre l'ombreggiatura della mesh, come ad esempio il colore di fondo o la trasparenza.
Per determinare l'aspetto della superficie, uno shader utilizza tecniche già consolidate come l'applicazione di texture e la gestione delle ombre. Gli shader possono anche essere usati per applicare effetti di postprocessing. Essendo programmi a tutti gli effetti, è possibile utilizzarli anche per la replicazione di eventi fisici molto complessi quali collisioni e simulazioni fluidodinamiche. Nell'ambito dell'ottica sono abitualmente usati per simulare: diffusione, riflessione, rifrazione, e dispersione della luce.
Le moderne Graphics Processing Unit dispongono di diverse pipeline adibite alla trasformazione di una scena 3D in un'immagine raster che possa essere rappresentata sullo schermo. Tali pipeline svolgono una serie di operazioni basate su shader programmabili.
Le librerie grafiche DirectX e OpenGL utilizzano tre tipologie di shader, che sfruttano le capacità di shading delle Graphics Processing Unit presenti nelle schede video. Con la decima versione delle librerie DirectX, integrate in Microsoft Windows Vista, le tre tipologie sono state riunite nell'Unified shader model, o Shader Model 4.0.
I vertex shader sono utilizzati per manipolare i vertici, prendendo la configurazione iniziale del vertice (operando su un solo vertice per volta) e alterandola cambiandone i valori di posizione, normale, o coordinate della texture (tuttavia un vertex shader non può creare più vertici di quanti ce ne siano già). Inoltre prepara l'ambiente shader per qualunque ulteriore elaborazione dei vertici per tessellation e geometry shader e per la rasterizzazione ed elaborazione di fragment shader. Un inconveniente è rappresentato dalle normali dei vertici, dato che una volta che la geometria cambia, occorre calcolare le nuove normali del modello. Il modo in cui è possibile farlo, dipende dal modo in cui la geometria è stata definita. Qualunque cosa che richieda il movimento dei vertici, come bandiere sventolanti, vestiti ondeggianti, capelli al vento, particelle d'acqua di fontane, schizzi d'acqua, ecc... può utilizzare questo meccanismo di programmazione.
Premessa: Una tassellatura (in inglese tessellation), in computer grafica, è un processo che divide una superficie di un una mesh, rendendola più levigata e formata da triangoli.I tessellation shader possono opzionalmente seguire i vertex shader nella pipeline. La loro funzione principale è espandere un'originale primitiva geometrica in un insieme di primitive, che esprime la geometria con maggiore dettaglio. Introdotti con l'OpenGL 4.0, essi interpolano la geometria per crearne di addizionale, che può:
Permettere di eseguire suddivisione adattiva basata su una varietà di criteri come la dimensione o la curvatura
Permettere di rifinire modelli grezzi tramite la GPU, donando una specie di compressione geometrica
Permettere di applicare dettagliate displacement map senza fornire equamente della geometria dettagliata
Permettere di eseguire lo skinning più facilmenteTessellation Shader o Geometry Shader?Sia i geometry shader che i tessellation shader sono capaci di creare nuova geometria da geometria esistente, ed entrambi sono utilizzati per fornire supporto per il livello di dettaglio, quindi potrebbe esserci confusione sul quando usare un tipo o l'altro. Mentre le capacità di ognuno sono in qualche modo simili, ci sono differenze distintive.
Un tessellation shader crea molta geometria, ma tutta la nuova geometria è dello stesso tipo di quella di partenza - si possono ottenere più segmenti per una linea, più triangoli per una patch triangolare, o più isolinee o quadrilateri per una patch quadrata, ma si ottiene sempre la stessa geometria. Il tessellation shader andrebbe usato quando c'è bisogno di generare molti nuovi vertici e una delle topologie di tassellatura soddisfa la necessità, o quando un richiesto input di una patch coinvolge molti (più di sei) vertici. Dall'altra parte, un geometry shader fornisce maggiori e differenti opportunità. Un geometry shader va usato quando c'è bisogno di convertire una topologia a una geometria differente, o se c'è bisogno di una qualche elaborazione geometrica dopo il tessellation shader.
Infine, il fatto che i geometry shader seguono i tessellation shader nella pipeline, crea una limitazione nell'utilizzo di questi ultimi. Un tessellation shader può solo generare segmenti di linea o triangoli; non può generare alcuna geometria con adiacenza. Se c'è bisogno di creare nuova geometria in un geometry shader e questa geometria richiede adiacenza, il geometry shader non può seguire il tessellation shader nella pipeline, e così non si può usare quest'ultimo.
Il geometry shader rappresentò una nuova opportunità nell'ambito degli shader, quando fu introdotto nel tardo 2006 con il rilascio dello Shader Model 4 per ottenere vantaggio sulle sempre crescenti capacità delle schede grafiche di fascia alta. Esso allarga le abilità grafiche del programmatore fornendo strumenti per espandere la geometria basica del modello, attraverso l'inclusione di un maggiori numero o diverso tipo di primitive grafiche, oltre a quelle inizialmente definite.Se si sta utilizzando un geometry shader, l'applicazione o il vertex shader possono generare tutti i tipi familiari di topologie:
Quad stripsTutte queste topologie possono essere utilizzate dall'applicazione, ma i geometry shader hanno un numero limitato di topologie che possono accettare. Queste sono punti, linee, linee con adiacenza, triangoli, o triangoli con adiacenza.Nel caso dei vertex shader, la gestione di un solo vertice per volta rende difficile il calcolo delle normali basato su prodotti vettoriali degli spigoli. Lavorando con i geometry shader, vogliamo ancora usare le normali calcolate dalla geometria originale, poiché contengono un'informazione migliore, rispetto alle normali calcolate dai prodotti vettoriali degli spigoli. Comunque, i geometry shader danno accesso a tutte le informazioni di tutti i vertici di un triangolo o triangolo con adiacenza (in input), e questo può permetterci di calcolare le normali da prodotto vettoriale. Infatti, può essere sufficiente aggiungere un geometry shader a una applicazione che usa un vertex o tessellation shader, ma che non supporta normali analitiche, semplicemente per essere in grado di calcolare le normali da prodotto vettoriale, per l'illuminazione.
L'ultima fase in ambiente shader è il fragment processing, eseguita dal fragment shader o pixel shader. Questo prende le informazioni sviluppate dal vertex processing (vertex shader, tessellation shader, o geometry shader) ed espande le tradizionali operazioni di frammentazione permettendo di operare su ogni frammento individualmente per generare il colore del proprio pixel. Questa è una operazione altamente parallela che può applicare texture tradizionali o procedurali; colorazione speciale, come le funzioni di trasferimento di pseudocolore; e tipi avanzati di shading, come il Phong o l'anisotropic shading. Il fragment shader ha l'impatto maggiore sull'effetto visivo dell'immagine.La funzione basilare di un fragment shader è di prendere le uniform variables e l'output dal rasterizer e calcolare il colore del pixel per ogni frammento. Ovviamente, molte altre proprietà built-in dei vertici, nonché il colore e l'intensità luminosa, possono essere interpolate nel fragment processing. Le più importanti fra queste, sono le coordinate delle texture e la profondità dei pixel. Se si sta texturizzando, poiché le coordinate delle texture sono interpolate, si possono usare le coordinate per campionare una texture (o texture multiple), per aiutare a determinare il colore di ogni pixel.L'uso dei pixel shader consente di applicare effetti come bump mapping, ombre, esplosioni, effetti di diffrazione, rifrazione e la simulazione dell'effetto fresnel (implementato nel videogioco Half-Life 2) permettendo una migliore simulazione degli effetti dell'illuminazione e un aspetto più realistico di superfici dalle proprietà ottiche particolari (come per esempio, effetti di rifrazione nei liquidi).
Il modo più semplice per rendere l'illuminazione è farlo attraverso il calcolo per-vertex, che porrebbe la responsabilità per la maggior parte del lavoro sulle spalle del vertex shader. Se l'illuminazione è resa in questo modo, il colore viene calcolato basandosi sulle proprietà della luce e del materiale - che determinano il colore di ogni vertice - basate sul modello standard di illuminazione ambient-diffuse-specular (ADS). Questo calcolo per-vertex può essere usato sia per il flat shading che per lo smooth shading. Tuttavia, se viene usato un modello di shading più complesso, come il Phong o l'anisotropic shading, la computazione del colore sarà probabilmente rinviata al fragment shader, dove può essere eseguito il calcolo per-pixel del colore.
Le immagini mostrano il diffuse shader con abbinato ogni specular shader (trattato in seguito) implementato nel programma Blender.
Si tratta dello shader di default. Non è dotato di particolari proprietà e permette di ottenere una morbida degradazione da punti luce a punti ombra.
Questo shader permette di riprodurre in modo migliore le microscopiche irregolarità presenti sulla superficie di quasi ogni materiale. Legato al modello di riflessione sviluppato nei primi anni '90 da Michael Oren e Shree K. Nayar, è una generalizzazione della legge di Lambert oggi ampiamente utilizzata in computer grafica.
Toon appartiene alla categoria degli shader fisicamente non accurati. Il suo scopo è quello di fornire un risultato simile a quello delle illustrazioni bidimensionali colorate a campitura dei fumetti. Le aree di luce saranno pertanto molto omogenee e ben distinte dalle altrettanto omogenee aree di ombra.
Questo shader consiste sostanzialmente in una reimplementazione dello shader Lambert. Marcel Minnaert (1893-1970), è stato un astronomo belga che si è interessato degli effetti dell'atmosfera sulla luce e le immagini, che nel 1954 pubblicò un libro intitolato "The Nature of Light and Color in the Open Air".
Nel calcolo della diffusione, uno shader Fresnel non tiene in considerazione soltanto l'angolo che si crea tra il piano del punto di vista e la superficie illuminata dell'oggetto, ma aggiunge ai calcoli anche l'angolo di incidenza della luce sulla superficie dell'oggetto. In particolare, più parallelamente giungeranno i raggio rispetto alla normale di una superficie, minore sarà la diffusione; al contrario, più perpendicolari saranno i raggi, maggiore sarà la diffusione.
È necessario non farsi ingannare dal termine Specular, il quale non è per nulla riferito al fenomeno di riflessione caratteristico degli specchi, bensì riguarda il noto fenomeno della formazione di un punto di massima luminosità (o alta luce, o punto luce, questo è il termine corretto in italiano, in riferimento a specular highlight) su una qualsiasi superficie in grado di riflettere la luce. Spesso questi due fenomeni non sono facilmente distinguibili, tuttavia è possibile impiegare il seguente metodo per avere le idee più chiare: più la superficie del materiale sarà liscia, regolare e priva di imperfezioni, più sarà visibile la riflessione delle alte luci. Per esempio, una palla da biliardo è talmente liscia da creare anche un effetto di riflessione speculare; d'altro canto, più la superficie sarà ruvida e irregolare, più prevarrà la riflessione diffusa. È possibile creare svariati abbinamenti fra shader Diffuse (dentro le parentesi) e Specular. L'immagine sotto ne propone alcuni e contemporaneamente illustra l'effetto di ogni Specular Shader.
Il nome esteso di questo shader è Cook-Torrance e lo si può considerare una versione evoluta dello shader Phong. Si adatta particolarmente alla resa di superfici organiche o inorganiche piuttosto lisce, come la plastica e il cuoio. Robert L. Cook (LucasFilm) e Kenneth E. Torrance (Cornell University) nel proprio documento del 1982 "A Reflectance Model for Computer Graphics", descrissero "un nuovo modello di riflessione per renderizzare immagini sintetizzate al computer" e lo applicarono per la simulazione di metalli e plastica.
Phong è uno dei primi metodi di shading messi a punto nella storia della computer grafica. Si tratta di uno shader estremamente semplice, che si adatta bene alla resa di materiali metallici.
Blinn aggiunge un controllo IOR (Index Of Refraction, indice di rifrazione), permettendo un maggiore realismo. Nel caso di Blinn il punto di riflessione delle alte luci può avere un diametro molto più ridotto rispetto a Phong e CookToor. È spesso usato con il diffuse shader Oren-Nayar. Il modello è stato descritto da Jim Blinn nel 1977.
Questo shader viene soliamente coordinato con il diffuse Toon. È in grado di produrre (in modo simile al diffuse) un punto luminoso estremamente definito.
Quest'ultimo shader risulta utile nella creazione di materiali plastici o metallici. Gregory J. Ward sviluppò un modello relativamente semplice che obbedisce alle leggi più basilari della fisica. Nella sua pubblicazione del 1992, "Meauring and modeling anisotropic reaction", Ward introdusse una Bidirectional Reflectance Distribution Function (BRDF), da allora utilizzata ampiamente nella computer grafica perché i pochi parametri che considera sono semplici da controllare. Il suo modello può rappresentare sia le superfici isotropiche (indipendenti dalla direzione della luce), sia le superfici anisotropiche (dipendenti dalla direzione della luce). In Blender lo specular shader Ward è ancora chiamato "Ward Isotropic", ma è in realtà anisotropico.

Lo shahrestān di Kashmar (farsi شهرستان کاشمر) è uno dei 28 shahrestān del Razavi Khorasan, il capoluogo è Kashmar. Lo shahrestān è suddiviso in 2 circoscrizioni (bakhsh): 

Shinji Ikari (碇 シンジ Ikari Shinji?) è il protagonista della serie televisiva anime Neon Genesis Evangelion, prodotta dallo studio Gainax e diretta da Hideaki Anno, e dell'omonimo manga scritto e disegnato da Yoshiyuki Sadamoto. Il personaggio compare in numerose opere tratte dalla serie animata, in diversi manga spin-off, videogiochi, visual novel, nell'original net anime Petit Eva - Evangelion@School e nella tetralogia cinematografica Rebuild of Evangelion. Nella versione originale è interpretato dalla doppiatrice Megumi Ogata. Nell'adattamento italiano il suo ruolo è stato affidato a Daniele Raffaeli nel doppiaggio originale ed a Stefano Broccoletti nel ridoppiaggio di Netflix.
Nella serie originale Shinji è un ragazzo quattordicenne orfano di madre che viene arruolato dall'agenzia speciale Nerv per pilotare un gigantesco mecha noto come Eva-01 e combattere, assieme ad altri piloti, contro dei misteriosi esseri chiamati Angeli. A causa di una serie di traumi emotivi vissuti durante l'infanzia ha sviluppato un carattere estremamente schivo e introverso, diventando profondamente insicuro e totalmente incapace di comunicare con il prossimo.
Shinji ha goduto di una vasta popolarità tra il pubblico e gli appassionati di animazione, figurando così in diversi sondaggi di popolarità e ottenendo numerosi riconoscimenti. Alcuni critici ne hanno biasimato l'eccessiva insicurezza e la tendenza ad affliggersi; altri invece ne hanno apprezzato il realismo e la complessa introspezione psicologica.
Il regista della serie, Hideaki Anno, per il nome del personaggio di Shinji si ispirò a quello di due suoi conoscenti, e in particolare a quello del suo collega Shinji Higuchi, regista e animatore che contribuì alla realizzazione di diversi episodi di Evangelion. Come cognome fu scelta la parola giapponese «Ikari» (碇? lett. «àncora»), così da collegarsi ai nomi di molti altri personaggi della serie, ispirati a termini del gergo nautico. Secondo Anno, il personaggio fu ideato in modo che riflettesse fedelmente la sua personalità, «sia la parte cosciente, sia quella incosciente». Dichiarazioni simili vennero dall'assistente alla regia della serie, Kazuya Tsurumaki, secondo il quale: «Shinji fu modellato sulla base di Hideaki Anno. Shinji è stato convocato da suo padre per pilotare un robot, Anno è stato convocato dalla Gainax per dirigere una nuova serie animata». Come molti altri protagonisti maschili creati dallo studio Gainax, Shinji fu concepito con una personalità debole e insicura, così da rispecchiare la situazione di molti appassionati di animazione e il contesto sociale giapponese, in cui molti padri di famiglia sono costantemente al lavoro e assenti. Fu lo stesso Anno a decidere l'età del protagonista, riflettendo sull'eccessiva dipendenza familiare di alcuni ragazzi giapponesi:
Il mangaka e character designer della serie Yoshiyuki Sadamoto disegnò il personaggio con un'ordinaria uniforme scolastica estiva con camicia bianca, in modo da farlo sembrare «un tipo ordinario», e prese come modello Nadia Arwol, protagonista della serie animata Nadia - Il mistero della pietra azzurra, anch'essa prodotta dallo studio Gainax e diretta da Hideaki Anno. A causa della particolare caratterizzazione di Shinji, privo dell'entusiasmo e del coraggio tipici dei protagonisti delle altre serie animate mecha, Sadamoto fu costretto a dare una «diversa interpretazione del concetto di eroe». In un primo momento cercò di creare un personaggio che attingesse «alla coscienza degli attuali appassionati di animazione», motivo per cui nelle fasi iniziali Shinji venne disegnato con sembianze leggermente differenti rispetto a quelle della versione definitiva. In una delle proposte iniziali il ragazzo aveva i capelli lunghi, che avrebbero dovuto coprirgli il volto o svolazzare al vento nelle scene drammatiche, idea che fu giudicata insoddisfacente e accantonata durante la produzione della serie.
Nelle prime fasi progettuali di Evangelion, Anno propose di inserire una ragazza simile ad Asuka Sōryū Langley nelle vesti di protagonista della serie. Sadamoto però si dimostrò molto riluttante all'idea di riproporre un personaggio femminile nel ruolo di protagonista dopo le precedenti opere della Gainax Punta al Top! GunBuster e Nadia: «Un robot dovrebbe essere pilotato da una persona preparata, che sia una donna o meno non fa nessuna differenza, ma non riesco a capire perché una ragazza dovrebbe pilotare un robot». Fu lo stesso Sadamoto a chiedere al regista di inserire un ragazzo nelle vesti di personaggio principale e a modellare il rapporto tra Shinji e Asuka, concepito sulla base di quello tra Nadia e Jean de Il mistero della pietra azzurra. Guardando i primi episodi della serie animata e riflettendo su alcune battute di Shinji, Sadamoto fu invogliato a realizzare un manga di Evangelion, chiedendosi «come fosse il mondo visto con gli occhi di Shinji». Questo lo portò a cambiare alcuni dettagli del personaggio, mutandone la caratterizzazione. Durante la realizzazione dell'opera l'autore si sforzò di conciliare la sua versione di Shinji con gli adolescenti del ventunesimo secolo, chiedendosi come si sarebbe comportato un quattordicenne all'idea di andare in guerra e salire improvvisamente su un elicottero. Per delineare meglio la psicologia del ragazzo si ispirò alla propria esperienza personale, ripensando alla sua adolescenza e cercando di trasporre la propria vita su carta.
Il personaggio di Shinji fu interpretato dalla doppiatrice Megumi Ogata nella serie animata originale, nei film Neon Genesis Evangelion: Death & Rebirth e Neon Genesis Evangelion: The End of Evangelion, nella tetralogia cinematografica Rebuild of Evangelion e in diversi videogiochi, come Meitantei Evangelion e Shin seiki Evangelion - Kōtetsu no girlfriend 2nd. Con il ruolo di Shinji, enumerato dalla stessa Ogata fra i «più memorabili» della propria carriera, la seiyū raggiunse un'elevata notorietà tra gli appassionati di animazione. L'interpretazione le richiese notevoli sforzi e la provò sia fisicamente che psicologicamente, come nel caso del diciottesimo episodio della serie, alla fine del quale si sentì «dolorante in ogni parte del corpo»: «Ogni volta che arrivava un nuovo copione, ogni volta che sfogliavo una pagina nuova, venivo lacerata da un nuovo dolore». Ulteriori difficoltà si presentarono con il doppiaggio della seconda pellicola della tetralogia Rebuild of Evangelion, Evangelion: 2.0 You Can (Not) Advance. Nell'ultimo giorno di registrazione la Ogata fu costretta a gridare ad alta voce per tutto il tempo, e alla fine della sessione crollò sul pavimento dello studio esausta. Mentre era seduta a terra, Hideaki Anno entrò in sala e si sedette sul pavimento insieme a lei. Nell'occasione, Anno la lodò per il lavoro svolto e le strinse la mano, ringraziandola sia per «aver mantenuto i sentimenti del personaggio invariati», sia per aver aggiunto «tredici anni della tua esperienza a questo nuovo Shinji».
Il doppiaggio italiano del personaggio venne affidato a Daniele Raffaeli. Secondo il dialoghista italiano Gualtiero Cannarsi, doppiare Shinji presentò diverse difficoltà, e il suo ruolo fu assegnato a Raffaeli solamente dopo undici provini, «un'enormità persino per un prodotto cinematografico». In lingua inglese è doppiato da Spike Spencer, in lingua spagnola e catalana da Albert Trifol Segarra, da Víctor Ugarte nella versione latinoamericana, da Fabio Lucindo in portoghese, da Hannes Maurer in tedesco, e da Donald Reignoux in francese.
Shinji Ikari nasce il 6 giugno 2001 come figlio unico di Gendō Rokubungi e Yui Ikari, brillante studentessa dell'Università di Kyoto e ricercatrice. Nel 2004 viene portato dalla madre nel centro di ricerca del Gehirn, il giorno di un esperimento per il collaudo dell'Evangelion 01. A causa di un incidente occorso durante il test, la donna scompare sotto gli occhi del figlio. In seguito all'avvenimento, Gendō lascia Shinji sotto la custodia di un conoscente, e i due vivono separati per più di dieci anni. Una volta compiuti quattordici anni, Shinji viene richiamato dal padre nella città di Neo Tokyo-3 presso la base dell'agenzia speciale Nerv, di cui il genitore è il comandante in carica. Il 22 giugno 2015 giunge nel quartier generale dell'organizzazione. Lo stesso giorno, un essere mostruoso chiamato Angelo attacca la città, mettendo in estrema difficoltà le forze armate delle Nazioni Unite. Per far fronte all'imminente minaccia, a Shinji viene ordinato di pilotare un gigantesco mecha chiamato Evangelion, ma, a causa del forte risentimento che nutre verso il padre, rifiuta categoricamente di salire a bordo. Gendō fa richiamare in sua vece la First Children Rei Ayanami, gravemente ferita; alla vista della ragazza dolorante, Shinji accetta il compito che gli è stato assegnato. Il giovane viene insignito del titolo di Third Children e gli viene affidata l'Unità 01, al cui interno è racchiusa l'anima di sua madre. Dopo il combattimento, Shinji si trasferisce definitivamente a Neo Tokyo-3, ma a causa delle discrepanze fra lui e suo padre va a vivere nell'appartamento del suo superiore, il capitano Misato Katsuragi, che diventa la sua tutrice legale.
Con il definitivo arruolamento nella Nerv iniziano a notarsi in lui alcuni cambiamenti, che lo spingono a stringere amicizia con alcuni suoi compagni di scuola, come Tōji Suzuhara e Kensuke Aida, e con le sue due colleghe Rei Ayanami e Asuka Sōryū Langley. Dopo numerosi scontri, il giovane incontra il Fifth Children, Kaworu Nagisa, verso il quale nutre profondo affetto. Kaworu però rivela la sua identità di diciassettesimo e ultimo Angelo, Tabris, intento a ricongiungersi con il primo Angelo Adam, apparentemente custodito nel quartier generale della Nerv. Shinji rimane estremamente scosso dalla rivelazione e, ricevuto l'ordine di annientare Kaworu, si dirige al suo inseguimento con il proprio Evangelion. Dopo aver scoperto che nel quartier generale della Nerv è custodito in realtà il secondo Angelo Lilith e non Adam, Kaworu si lascia catturare dall'Eva-01, chiedendo all'amico di ucciderlo, cosa che Shinji compie solamente dopo una lunga esitazione. Tormentato al pensiero di aver ucciso il compagno, egli comincia a interrogarsi circa il significato della vita e sui motivi che lo hanno spinto a salire a bordo dell'Eva e combattere. Mentre sta avvenendo il cosiddetto Perfezionamento dell'uomo, in cui tutte le anime degli esseri umani si fondono in un'unica coscienza collettiva, il ragazzo incomincia ad apprezzare il mondo reale e a piacersi. In questo modo, egli fa scoppiare la bolla che rappresentava il suo piccolo mondo. I personaggi riappaiono nella loro individualità e lo applaudono, congratulandosi con lui; Shinji, sorridendo, li ringrazia tutti.
Nel film The End of Evangelion, una volta salito a bordo dell'Unità 01, Shinji vede l'Eva-02 di Asuka ridotto a brandelli dai nove Mass Production Model, costruiti per volontà di un'organizzazione chiamata Seele. Sconvolto, il giovane urla in preda al panico e alla rabbia. Le sue grida richiamano un'arma conosciuta come lancia di Longinus dalla Luna. In seguito a questo avvenimento, i nove Eva circondano e catturano lo 01 con il Third Children al suo interno, dando inizio al Perfezionamento dell'uomo. A differenza di quanto previsto nei piani originali della Seele, però, il ragazzo si ritrova nella condizione di poter decidere il corso del Perfezionamento. Non temendo più di venir ferito dalle altre persone, Shinji sceglie di vivere in un mondo in cui esistono anche gli altri, facendo fallire i piani dell'organizzazione. In seguito alla sua decisione, l'Eva-01 si dirige verso lo spazio, e il giovane si risveglia su una spiaggia con Asuka al proprio fianco.
Shinji è un ragazzo dalla personalità introversa, con pochi amici e totalmente incapace di comunicare con il prossimo. Il suo carattere lo porta a sottrarsi dal confronto con gli altri e a disobbedire agli ordini che gli vengono imposti. Egli evita il contatto umano in modo che non possa ferire gli altri o essere a sua volta ferito da loro. Nelle limitate relazioni interpersonali, Shinji tende ad adottare un atteggiamento passivo, che lo porta a subire senza alcuna determinazione la volontà altrui e a chiedere scusa per qualunque cosa. Anche il suo abbigliamento lascia pensare che egli non scelga i propri indumenti, ma che si limiti a indossare senza lamentarsi gli abiti che gli vengono forniti.
A differenza di quanto comunemente associato al concetto di eroe, Shinji non prova a fare nulla per se stesso, non cresce, né diventa «indipendente». Nonostante il suo ruolo da protagonista e l'importante incarico assegnatogli, combatte con grandissima riluttanza, manifestando emozioni negative e sentimenti non convenzionalmente eroici, come collera, paura, e vulnerabilità. La stessa doppiatrice originale del personaggio, Megumi Ogata, si è espressa sulla questione dicendo: «Shinji è un tipo davvero strano, in quanto non si comporta come un normale personaggio di un cartone animato, ma parla in modo pacato e riservato, come se fosse stato improvvisamente catapultato in un mondo animato». Il suo carattere naturalmente scrupoloso e scettico lo porta a chiedersi quale sia il motivo che lo spinge a pilotare il mecha nonostante la sofferenza che questo comporta. Ad esempio, nel primo episodio della serie originale ripete a se stesso le parole «Non devo fuggire!», come se stesse cercando di convincersi a salire a bordo dell'Eva e affrontare suo padre. L'incitamento diventa una delle più tipiche esclamazioni del personaggio che, a causa della sua particolare personalità, è costretto a sforzarsi per raccogliere il coraggio necessario a compiere determinate azioni. Egli stesso, nel corso della ventesima puntata, ricorda di essere «fuggito» dal sito di sperimentazione nel quale sua madre perde la vita, episodio che fa nascere in lui un ricorrente pensiero compulsivo di «non dover fuggire».
Hideaki Anno lo ha descritto come un «codardo», un ragazzo autoconvintosi di essere una persona «completamente inutile» e indesiderata. Il suo trauma infantile lo ha portato a dubitare del valore della propria esistenza, avvilirsi e a ricercare una raison d'être (存在理由 sonzai riyū?, lett. "ragion d'essere") che gli permetta di vivere con le altre persone nel mondo reale. Gli ultimi due episodi della serie animata si focalizzano sul suo percorso e sulla sua psicologia, facendo il punto sulla sua esperienza di vita e sulle sue difficoltà relazionali. Durante le puntate si chiede quale sia il suo più grande timore e la vera ragione che lo spinge a salire a bordo dell'Eva, confessando di aver paura di se stesso e di temere suo padre. Per il piccolo Shinji, l'abbandono subito da parte di Gendō è stata la fonte di un vero e proprio trauma emotivo, che ha contribuito ad alimentare il suo profondo senso di solitudine. Di conseguenza, dopo essere stato chiamato dal padre a Neo Tokyo-3, continua a pilotare l'Eva-01 con lo scopo di ottenere l'affetto e l'approvazione delle altre persone. Nonostante la sua incapacità di comunicare e accogliere l'amore altrui, egli cova un intimo desiderio di accettazione e si preoccupa molto della percezione che gli altri hanno di lui. Secondo Sadamoto, «[Shinji] è un tipo che vorrebbe fregarsene del parere degli altri ma che in realtà ne è molto interessato. È il tipo di personaggio che vorrebbe rinchiudersi nel suo stesso guscio». Benché il padre sia il suo unico parente stretto ancora in vita, fra i due intercorre un sentimento simile all'ostilità. Gendō è la fonte di un profondo conflitto interiore per il figlio. Secondo Megumi Hayashibara, doppiatrice originale di Rei Ayanami, Shinji non è animato da nessun sentimento altruista e vuole solamente ricevere l'approvazione del genitore, e, al di là dell'odio che nutre nei suoi confronti, vorrebbe fidarsi di lui.
In una scena dell'ultimo episodio della serie animata viene presentato un universo alternativo con una storia completamente differente rispetto alle puntate precedenti; nella realtà parallela, Shinji vive con entrambi i genitori ed è un normale studente delle scuole medie. La stessa caratterizzazione è rintracciabile nel videogioco Shin seiki Evangelion - Kōtetsu no girlfriend 2nd. Il personaggio compare anche nei vari spin-off della serie animata originale, in ruoli talvolta considerevolmente divergenti. Ad esempio, nel manga Neon Genesis Evangelion The Shinji Ikari Raising Project viene presentato come un amico d'infanzia di Asuka e un lontano parente di Rei.
Nell'original net anime Petit Eva - Evangelion@School, Shinji viene raffigurato come un ragazzo «spaventato dall'idea di crescere» ed estremamente popolare tra gli studenti della sua scuola. Nel manga Evangelion - Detective Shinji Ikari, i personaggi di Ryōji Kaji e Kaworu Nagisa vengono raffigurati come due investigatori privati a cui Shinji è costretto a chiedere aiuto, finendo per indagare su un misterioso caso di cronaca. Ulteriori differenze vengono presentate nella tetralogia cinematografica Rebuild of Evangelion, remake della serie televisiva. In Evangelion: 2.0 You Can (Not) Advance, Shinji viene raffigurato nelle vesti di un individuo più coraggioso e aperto rispetto alla sua controparte originale, voglioso di crescere e di diventare più sicuro di sé. Anche il rapporto fra Gendō e Shinji appare sensibilmente migliore. Malgrado nutra ancora del risentimento nei confronti del padre per averlo abbandonato da piccolo, il Third Children comincia a entrare in contatto con il genitore grazie alla spinta e agli incoraggiamenti di Misato e di Rei Ayanami. Nella pellicola successiva, Evangelion: 3.0 You Can (Not) Redo, il ragazzo, risvegliatosi dopo quattordici anni dagli eventi del secondo film, scopre che le sue azioni hanno avuto drastiche conseguenze sul pianeta, che ha subito cambiamenti così violenti da essere diventato quasi inabitabile. Tutti i suoi conoscenti sembrano odiarlo rifiutandosi di spiegarne le ragioni e, per impedire al giovane di salire a bordo di un Evangelion, gli viene applicato un collare esplosivo con cui controllare i suoi movimenti. L'unica persona con cui riesce a stringere amicizia è Kaworu Nagisa, che gli offre la possibilità di ricominciare da capo e di rimediare agli errori passati.
Appena trasferitosi nella scuola media di Neo Tokyo-3 Shinji fatica a stringere amicizia con i suoi nuovi compagni di classe e mantiene un atteggiamento freddo, laconico e riservato. Secondo la dottoressa Ritsuko Akagi, il ragazzo soffre del «dilemma del porcospino», espressione appartenente alla terminologia psicoanalitica e introdotta da un racconto del filosofo tedesco Arthur Schopenhauer. Similmente ai porcospini del racconto, Shinji teme che le persone vicino a lui possano essere ferite e si ritrae dal contatto umano. La sua relazione con il maggiore Misato Katsuragi sembra ricalcare perfettamente l'allegoria schopenhaueriana, secondo la quale in qualunque rapporto umano è necessario mantenere una certa distanza psicologica ed emotiva pur di non ferirsi vicendevolmente. Il concetto viene citato nuovamente nella quarta puntata, intitolata Hedgehog's Dilemma, in cui i due personaggi sembrano riuscire ad avvicinarsi senza farsi del male. Hedgehog's Dilemma però non è l'esatta traduzione inglese de «il dilemma del porcospino»: la dicitura corretta sarebbe Porcupine Dilemma. Il termine hedgehog indica infatti il riccio, un animale simile al porcospino ma dagli aculei più piccoli e meno irti. La lieve differenza rimanda a una precisa scelta stilistica dell'autore, che tende a creare un'immagine in qualche modo più delicata del personaggio di Shinji. Nonostante nutra paura di ferire o essere ferito dal contatto umano, nell'episodio conclusivo della serie e nel film The End of Evangelion il giovane sceglie di vivere nel mondo reale con le altre persone, rinunciando al Perfezionamento dell'uomo e accettando incondizionatamente gli altri.
Nella sua psicologia è individuabile un marcato complesso edipico nei confronti del padre Gendō, a cui si contrappone un certo interesse affettivo e sentimentale verso Rei Ayanami, clone genetico di sua madre Yui. Pertanto, la trama di Neon Genesis Evangelion è interpretabile come una complessa rivisitazione in chiave moderna della leggenda di Edipo, nella quale il giovane si sente al contempo amato e odiato dalle due figure genitoriali. Secondo Hideaki Anno, Shinji «uccide» suo padre, sottraendo e allontanando sua madre da lui:
La puntata conclusiva della serie, la cui vicenda è interamente ambientata all'interno della coscienza del ragazzo, termina con le didascalie «A mio padre, grazie» e «A mia madre, addio», con le quali Shinji si affranca per sempre dalla rivalità con il padre e si libera definitivamente dal suo desiderio edipico. Alcuni critici hanno interpretato gli Angeli come figure paterne che Shinji è chiamato ad annientare; l'Eva-01, invece, potrebbe essere inteso come un palliativo di sua madre Yui. L'improvvisa e prematura scomparsa del genitore ha provocato un profondo trauma emotivo nel piccolo Shinji, spingendolo a cercare un sostituto della perduta figura materna nelle donne che lo circondano e nell'Evangelion a lui assegnato. All'inizio della serie il ragazzo dipende a tutti gli effetti dall'Unità 01, ma, con il progredire degli eventi e delle battaglie, sembra risentire negativamente di questa dipendenza. Il suo inserimento all'interno dell'umanoide rappresenta infatti un «ritorno al grembo materno», da cui il ragazzo deve rendersi indipendente per poter diventare a tutti gli effetti adulto. Nel ventesimo episodio dell'anime, intitolato Weaving a story 2: oral stage, il percorso involutivo di Shinji ha il suo apice e viene intrappolato e assimilato all'interno dell'Eva-01; durante un lungo flusso di coscienza, tuttavia, rivive la scena della sua nascita, ritrovando così la speranza per ritornare a vivere nel mondo reale e riacquistare il proprio corpo. Durante il processo Shinji ha alcune visioni che richiamano la fase orale, la prima tappa dello sviluppo psicosessuale nella teoria psichica freudiana, fra le quali una scena in cui viene allattato ancora in fasce al seno della madre. Egli presenta molte delle caratteristiche associate alla «personalità orale», riscontrabile in alcuni individui dipendenti, bisognosi di attenzioni e intrappolati in una costante ricerca di affetto e approvazione. Anche Hideaki Anno ha espresso alcuni commenti in proposito, paragonando il personaggio di Shinji a se stesso: «Shinji rappresenta l'attuale me. Mi comporto come se avessi ancora quattordici anni; sono ancora infantile. In termini psicologici, sono [ancora] nella fase orale. Sono un tipo orale-dipendente malinconico».
Il percorso interiore di Shinji visibile nell'episodio conclusivo della serie reinterpreta la teoria psicoanalitica freudiana, secondo la quale il bambino, nei suoi primi anni di vita, è convinto di avere due madri, chiamate «mamma buona» e «mamma cattiva». Nel corso della puntata, Shinji vede sia il lato buono sia l'oscuro delle altre persone, come un neonato che, nella fase orale, si rende conto che possono coesistere due personalità diverse all'interno di un singolo individuo. L'Eva-01 è quindi fonte di una profonda ambivalenza; in termini psicologici, Shinji opera una «scissione del seno», un particolare processo psichico mediante il quale il neonato, non riuscendo a gestire i propri sentimenti ambivalenti, divide in due la sua percezione del seno materno, e cioè in «seno buono» e «seno cattivo». L'Unità 01 può essere accostata a un «seno cattivo» che intrappola il ragazzo al proprio interno e che ne annulla la personalità, mentre l'anima di Yui custodita al suo interno lo salva, permettendogli di continuare a vivere.
Secondo Ramsey Isler di IGN, il personaggio di Shinji sarebbe un riflesso dei sentimenti e della depressione affrontata da Hideaki Anno durante la produzione della serie. Seguendo questa linea esegetica, il recensore ha interpretato la particolare caratterizzazione del personaggio e le sue continue battaglie contro gli Angeli come una metafora dei tentativi di Anno «di sconfiggere i propri demoni interni». Anche l'assistente alla regia, Kazuya Tsurumaki, ha dato una simile interpretazione del personaggio e di Evangelion, lavorando alla serie con l'idea che le emozioni di Shinji siano un semplice riflesso dei sentimenti di Anno: «È per questo che nelle sessioni di pianificazione del copione dicevo sempre qualcosa del tipo "Non è troppo eroico per Shinji dire questo? Hideaki Anno non è così eroico"».
Per il ricercatore italiano Fabio Bartoli, il personaggio è un «perfetto rappresentante» della generazione otaku, «essendo un giovane con difficoltà relazionali e avvezzo a passare molto tempo a casa». Analoga interpretazione è stata data dallo scrittore Andrea Fontana, secondo il quale Shinji sarebbe accostabile agli otaku per via della sua totale incapacità comunicativa e relazionale. Secondo lo scrittore, la parabola evolutiva di Shinji è «un'esortazione» lanciata da Hideaki Anno e rivolta alla società giapponese e ai giovani dell'epoca «a rompere la gabbia di cristallo in cui si sono rinchiusi, guardando con fiducia al prossimo».
Immediatamente dopo la conclusione della serie, Shinji si posizionò secondo fra i personaggi maschili più popolari del momento in un sondaggio condotto nel 1996 dalla rivista giapponese Animage, con soli duecento voti di scarto rispetto al personaggio più popolare, Duo Maxwell di Gundam Wing. Nelle classifiche dei due anni successivi riuscì invece a salire al primo posto. Nel sondaggio del 1997 ottenne circa 1 200 voti, più del doppio rispetto al secondo personaggio in classifica. Nel 2002 l'emittente televisiva TV Asahi lo inserì al 77º posto tra i personaggi più popolari della storia dell'animazione giapponese e al 25º in una classifica simile del 2007 limitata agli eroi di sesso maschile. Un analogo risultato si registrò in occasione di un'indagine del 2014 rivolta agli stranieri residenti in Giappone; alla domanda «A quale personaggio aspiri a somigliare?», gli intervistati diedero una grande varietà di risposte, fra le più gettonate delle quali «Shinji Ikari» conquistò il settimo posto.
Anche la rivista specializzata Newtype ebbe modo di sottolineare la grande popolarità del personaggio. Nelle classifiche mensili sui personaggi animati più apprezzati del momento dai lettori del periodico, Shinji riuscì a conquistare in diverse occasioni le prime posizioni. Nell'agosto e nel settembre 2009 emerse al terzo e al primo posto. Nel mese di ottobre dello stesso anno riuscì a posizionarsi al terzo posto e a rimanere il personaggio maschile più popolare di Neon Genesis Evangelion. A marzo dell'anno seguente, Newtype lo elesse il personaggio maschile più popolare degli anni novanta. Simili risultati si ebbero con il proponimento di sondaggi affini da parte della rivista Animage, nei quali Shinji emerse sesto nell'agosto 1996 e undicesimo a luglio 1998. Nel 2012, l'emittente Fuji TV chiese a circa 14 000 appassionati quale fosse il miglior eroe animato di sempre; nell'occasione, Shinji Ikari ottenne il ventesimo posto fra i personaggi più votati. Nel 2016 figurò tredicesimo in un sondaggio condotto dal sito Anime News Network sui migliori piloti dell'animazione giapponese.
Il personaggio di Shinji Ikari ha suscitato pareri molto contrastanti e ha diviso in due la critica. I detrattori ne hanno criticato la costante insicurezza e la totale assenza di tempra e risolutezza. Ad esempio, Raphael See di T.H.E.M. Anime Reviews, parlando della caratterizzazione dei personaggi di Evangelion, trovata da lui «un po' cliché, o più semplicemente irritante», ha sottolineato l'atteggiamento pessimista di Shinji, «sempre giù di morale» e propenso a «piangersi addosso». Secondo il sito Japanator.com Shinji è un pilota mediocre e smidollato. Nell'esaminare le differenze tra la pellicola Evangelion: 2.0 You Can (Not) Advance e la serie animata originale, myReviewer.com ha scritto: «Per sollievo di molti, Shinji non è così piagnucolone [come nella serie], e dimostra di avere una spina dorsale in più di un'occasione durante il film». Altrettanti sono stati i critici che ne hanno elogiato la caratterizzazione e il realismo; fra questi, la scrittrice statunitense Susan J. Napier, secondo la quale Shinji potrebbe essere eletto «il personaggio maschile con la psicologia più complessa mai creata». Sulla stessa linea di pensiero si è mostrato Chris Mackenzie, editore del sito web IGN, che lo ha inserito al 25º posto tra i migliori personaggi dell'animazione nipponica. Per Nick Verboon di Unrealitymag.com Shinji «è uno dei personaggi più sfumati e popolari della storia dell'animazione giapponese», e malgrado il suo atteggiamento «frignone e da piagnucolone», dal suo punto di vista rappresenta «quella parte di noi che è incline a rinunciare e ad abbandonare le responsabilità personali». Jen Contino della rivista Anime Invasion ne ha elogiato la caratterizzazione e lo ha inserito in nona posizione fra i migliori personaggi animati di tutti i tempi.
Nel 2013, Lynzee Lam di Anime News Network lo ha inserito al primo posto fra i sette eroi più «piagnucoloni» della storia dell'animazione nipponica, apprezzandone però le motivazioni e il realismo psicologico. Fa eco il suo collega Martin Theron, che, nella sua recensione sul film Evangelion 1.0, ne ha elogiato la verosimiglianza. L'anno seguente, Ramsey Isler di IGN lo ha eletto miglior personaggio della storia dell'animazione giapponese, lodando l'originalità della sua caratterizzazione. Secondo il recensore, il personaggio suscita l'odio degli spettatori perché viene ingiustamente considerato «un fifone, spaventato, lamentoso, strisciante e senza speranza», critiche a cui ha risposto chiedendo: «Quale quattordicenne non lo sarebbe stato, dopo tutto quello che ha dovuto affrontare?». Isler ha concluso il suo commento dicendo: «Shinji è un personaggio che sfida gli spettatori, che non offre al pubblico un superficiale potere fantasy come ci si aspetterebbe da molti altri anime oltre Evangelion. Sì, è patetico, ma è proprio questo a renderlo bellissimo».
Nel corso degli anni sono stati prodotti diversi articoli di merchandising ispirati al personaggio di Shinji, come magliette, biancheria intima, action figure, vari modellini collezionabili, gioielli, occhiali, riproduzioni dei suoi indumenti, profumi, bevande, lettori Sony e un'intera linea di abbigliamento. Shinji è stato usato anche per alcune campagne pubblicitarie della Japanese Racing Association e per sponsorizzare una società culinaria specializzata in zuppe di miso chiamate "Shijimi del lago Shinji", dimostrandosi così popolare da aumentarne gli incassi e attrarre molti turisti all'omonimo lago soltanto per la bevanda. Oltre che nei vari videogiochi tratti dalla serie animata originale, il personaggio è apparso in alcuni giochi distaccati dal franchise di Evangelion, come in Monster Strike, Super Robot Wars, Tales of Zestiria e Puzzle & Dragons, e in un episodio dell'anime Shinkansen henkei robo Shinkalion, in cui pilota un treno trasformabile chiamato 500 Type Eva.
Ryo Ōyama, uno dei membri dello staff di Guilty Crown, ha paragonato il protagonista della serie animata, Shū Ōma, a Shinji Ikari e al ruolo da lui rivestito in Neon Genesis Evangelion, in quanto «sono entrambi rinchiusi nel proprio mondo, e non ne escono fuori». Secondo Ōyama, Shū è una sorta di «rielaborazione» del personaggio, ma Shinji è «più passivo» rispetto a lui. Analoghi commenti sono stati fatti dall'attore Asa Butterfield, che lo ha paragonato al protagonista della pellicola Ender's Game da lui interpretato, Ender. Secondo Butterfield, entrambi i personaggi si «ritraggono dal mondo [esterno]», affrontano esperienze a loro nuove, e combattono contro nemici sconosciuti. Anche Lain Iwakura, protagonista femminile della serie Serial Experiments Lain, e Simon di Sfondamento dei cieli Gurren Lagann hanno molte affinità con il personaggio di Shinji. Il gruppo britannico Fightstar lo ha omaggiato intitolandogli un brano dell'album One Day Son, This Will All Be Yours. Jordan Vogt-Roberts, regista del film Kong: Skull Island, ha inserito un personaggio chiamato Gunpei Ikari nella pellicola prendendo spunto dal cognome di Shinji.
(JA) Gainax (a cura di), The End of Evangelion Theatrical Pamphlet, Koganei, 1997.
 Gualtiero Cannarsi, Neon Genesis Evangelion Encyclopedia, Volumi 0:1 - 0:6, Granarolo dell'Emilia, Dynamic Italia, 1997-99.
 Neon Genesis Evangelion Filmbook (Modena, Panini Comics), Volumi 1-9, 1998-99.
(EN) Susan Jolliffe Napier, When the Machines Stop: Fantasy, Reality, and Terminal Identity in «Neon Genesis Evangelion» and «Serial Experiments Lain» (abstract), in Science Fiction Studies (Greencastle, SF-TH), vol. 29, nº 3, novembre 2002,  pp. 418-435, ISSN 0091-7729.
(EN) Neon Genesis Evangelion Platinum Edition Booklet (ADV Films), Volumi 1-7, 2004-2005.
(EN) Susan Jolliffe Napier, Anime. From Akira to Howl's Moving Castle, Basingstoke, Palgrave Macmillan, 2005, ISBN 1-4039-7052-1.
 Alessandra Poggio e Cristian Giorgi, Neon Genesis Evangelion Enciclopedia, Granarolo dell'Emilia, Dynit, 2008.
(FR) Evangelion: The Essential Evangelion Chronicle: Side A, Glénat, 2009, ISBN 978-2-7234-7120-6.
(FR) Evangelion: The Essential Evangelion Chronicle: Side B, Glénat, 2010, ISBN 978-2-7234-7121-3.

Si alza il vento (風立ちぬ Kaze tachinu?) è un film d'animazione del 2013 scritto e diretto da Hayao Miyazaki e animato dallo Studio Ghibli per Nippon Television, Dentsu, Hakuhodo DY Media Partners, Walt Disney Japan, Mitsubishi, KDDI e Toho, che l'ha anche distribuito.
È la trasposizione cinematografica dell'omonimo manga dello stesso Miyazaki, a sua volta vagamente ispirato all'omonimo romanzo di Tatsuo Hori. Si tratta di un'opera semi-biografica che rielabora in maniera fittizia un periodo della vita di Jirō Horikoshi (1903–1982), progettista e inventore del Mitsubishi A5M e del modello successivo Mitsubishi A6M Zero, gli aerei da caccia usati dalla Marina imperiale giapponese durante la seconda guerra mondiale.
Durante una conferenza tenutasi il 6 settembre del 2013 a Musashino, Miyazaki lo definì il suo ultimo lavoro prima del suo ritiro dalla carriera cinematografica. Tuttavia, nel 2017, egli decise di tornare sui suoi passi, rivelando di essere impegnato alla realizzazione di un nuovo lungometraggio, Kimi-tachi wa dō ikiru ka (君たちはどう生きるか? lett. "E tu come vivrai?"), ispirato dall'omonimo romanzo per ragazzi del 1937 di Yoshino Genzaburō.
Uscito nelle sale giapponesi il 20 luglio 2013 e presentato in concorso alla 70ª Mostra internazionale d'arte cinematografica di Venezia, Si alza il vento fu il più grande successo del 2013 al botteghino giapponese e venne acclamato dalla critica cinematografica mondiale. Inoltre venne candidato a numerosi e prestigiosi riconoscimenti, come l'Oscar al miglior film d'animazione, il Golden Globe per il miglior film straniero e il premio della Japanese Academy nella categoria della Miglior animazione dell'anno.
Nel Giappone del 1918, Jirō Horikoshi, un ragazzino di provincia, spera di diventare un pilota d'aereo, ma la sua miopia glielo impedisce. Ispirato da una rivista d'aviazione, Jirō sogna il famoso progettista d'aerei Caproni, che gli fa capire quanto costruirli sia meglio che farli volare.Cinque anni dopo, Jirō prende un treno diretto a Tokyo per studiare ingegneria e a bordo incontra una ragazza di nome Nahoko che viaggia con la domestica. Durante il viaggio, un devastante terremoto costringe il treno a fermarsi e semina distruzione tutto intorno, la domestica si rompe una gamba e Jirō corre in suo aiuto trasportandola in spalla vicino alla casa di famiglia di Nahoko; risolta l'emergenza, il ragazzo se ne va senza lasciar detto il suo nome.Finiti gli studi, Jirō inizia a lavorare allo stabilimento della Mitsubishi e viene assegnato a un team di progettisti di aerei da caccia. Su mandato dell'azienda, si reca in Germania per acquisirne le tecniche di costruzione e per ottenere la licenza di produzione di uno Junkers G 38. Sogna ancora Caproni, che gli spiega quanto il mondo sia migliore grazie alla bellezza degli aerei, anche se gli esseri umani li usano come armi di distruzione.Nel 1932 Jirō viene promosso a ingegnere capo per la progettazione del Mitsubishi 1MF10, un caccia monoplano imbarcato per la marina militare, ma il progetto fallisce miseramente. Deluso, visita un luogo di villeggiatura estiva e qui incontra di nuovo Nahoko. I due si fidanzano, ma la ragazza, che ha la tubercolosi, si rifiuta di sposarlo fino a quando non sarà guarita. Un turista tedesco, Hans Castorp, critico del regime nazista e della politica guerrafondaia giapponese, assiste alla storia d'amore dei due prima di scampare all'arresto da parte della polizia imperiale.
La malattia di Nahoko peggiora, provocandole un'emorragia ai polmoni. Jirō oltre alla preoccupazione per la salute della sua amata, deve fare i conti con la polizia segreta, che lo cerca perché entrato in contatto con Castorp. Il ragazzo viene quindi tenuto nascosto in casa del suo supervisore Kurokawa, mentre lavora al nuovo progetto per la marina. Nahoko per recuperare le forze si reca in un sanatorio, ma non riuscendo a stare lontano dal fidanzato, ritorna da lui. Gli ospiti di Jirō, per consentire ai due di vivere sotto lo stesso tetto, organizzano quindi un matrimonio tradizionale. Sebbene la salute di Nahoko non migliori, lei e il neo sposo passano dei bei momenti insieme.Finito il progetto, Jirō deve partire per recarsi al collaudo di uno dei suoi prototipi: il Ka-14, che sarebbe diventato il Mitsubishi A5M. Nahoko, rimasta sola in casa, sempre più debole a causa della malattia, decide di ritornare di nascosto al sanatorio per morirvi, lasciando delle lettere di addio al marito, ai familiari e agli amici. Al sito di collaudo, Jirō viene distratto dal suo successo da una raffica di vento: non lo sa ancora, ma Nahoko non c'è più.Durante il coinvolgimento del Giappone nella seconda guerra mondiale, Jirō in uno dei suoi sogni fa di nuovo visita a Caproni a cui dice quanto rimpianga che i suoi aerei siano stati usati in guerra. Caproni lo conforta, rispondendogli che comunque il sogno di Jirō di costruire un aereo bellissimo è stato realizzato: un gruppo di Zero sfreccia davanti ai due. Nahoko compare nel sogno ed esorta il marito a vivere.
Jirō Horikoshi (堀越二郎 Horikoshi Jirō?): il protagonista del film, è appassionato di aerei fin dall'infanzia, studia ingegneria aeronautica all'Università Imperiale di Tokyo. Durante un viaggio in Germania con altri colleghi immagina il progetto di un aereo da caccia. Tornato in Giappone, è incaricato dalle autorità di creare un aereo per la marina militare, ma il progetto fallisce e per riprendersi dal fallimento si ritira in villeggiatura a Karuizawa, qui ritrova Nahoko, che aveva incontrato per la prima volta anni prima. Dimostrerà tutto il suo talento nella progettazione del prototipo Ka-14, che darà vita al caccia Mitsubishi A5M e in seguito, in qualità di ingegnere capo della Mitsubishi, svilupperà il famoso aereo da caccia Zero.
Nahoko Satomi (里見菜穂子 Satomi Nahoko?): Jirō la incontra giovanissima in un treno per Tokyo. Dopo averla aiutata a raggiungere casa durante il terribile terremoto del Kantō, i loro cammini si separeranno, poi i due si ritroveranno a Karuizawa. Si confesseranno di essersi innamorati al loro primo incontro, il loro amore è però ostacolato dalla tubercolosi di Nahoko, che morirà poco tempo dopo il loro matrimonio improvvisato.
Caproni (カプローニ Kapurōni?): il personaggio è ispirato a Giovanni Battista Caproni, ingegnere aeronautico italiano e fondatore dell'azienda aeronautica Caproni. Jirō lo incontra diverse volte in sogno ed è per lui un'importante fonte d'ispirazione e d'incoraggiamento nei momenti difficili.
Kirō Honjō (本庄 季郎 Honjō Kirō?): ingegnere aeronautico, amico e collega di lavoro di Jirō. I due si incontrano sui banchi dell'Università Imperiale di Tokyo. Lavora al prototipo Mitsubishi G3M, il primo bombardiere giapponese dell'era moderna.
Kurokawa (黒川?): il capo di Jirō. Molto rigoroso sul lavoro, fin dall'inizio gli affida progetti molto difficili. Comprensivo verso Jirō, lo proteggerà dalla polizia speciale giapponese. Anche se disapprova l'amore tra Nahoko e Jirō, fa tutto il possibile per aiutarli e accetta di fare il testimone al loro matrimonio tradizionale, celebrato a casa sua.
Castorp (カストルプ Kasutorupo?): tedesco residente a Karuizawa. Per caso, alloggia nello stesso albergo di Jirō e Satomi e assiste quindi alla storia d'amore di Jirō e Nahoko. Disprezza i nazisti e la politica militarista giapponese. Il nome Hans Castorp era stato utilizzato dallo scrittore tedesco Thomas Mann per il protagonista del romanzo La montagna incantata.
Satomi (里見?): padre di Nahoko. È lui che dirà a Jirō, durante una vacanza in montagna in cui si incontrano, della malattia di sua figlia.
Kayo Horikoshi (堀越加代 Horikoshi Kayo?): sorella minore di Jirō. Da adulta diverrà medico e si renderà subito conto della gravità della malattia di Nahoko.
Hattori (服部?): responsabile del gruppo di lavoro di Jirō, è lui che lo manda in Germania dopo il fallimento del primo progetto. Cosciente del talento di Jirō, ne raccomanda più volte il lavoro presso le autorità.
Junkers: ingegnere meccanico tedesco, progettista di aerei e fondatore della società metallurgica Junkers & Co. Sviluppa il primo aereo interamente di metallo, lo Junkers J 1, nel 1915. Durante il loro viaggio in Germania, Jirō e Honjō lo incrociano per caso durante una visita a un hangar della sua società: permetterà ai due di visitare l'interno dei suoi aerei.
Da sempre appassionato di aerei e aviazione, Hayao Miyazaki cominciò a delineare una storia sulla vita di Jirō Horikoshi nel 2008, dopo il completamento di Ponyo sulla scogliera. Il frutto delle sue ricerche si concretizzò in un breve manga, pubblicato a puntate sulla rivista mensile Model Graphix da aprile 2009 a gennaio 2010, per il cui titolo si rifece al romanzo di Tatsuo Hori, Kaze tachinu, a sua volta ispirato ad un passo del poema Le Cimetière marin di Paul Valéry, "Le vent se lève" (lett. "Si alza il vento").
Inteso come un semplice diletto personale, Miyazaki non prevedeva di dare seguito alla cosa, ma, dopo aver letto il suo lavoro, il produttore Toshio Suzuki gli suggerì di trarne il suo prossimo lungometraggio d'animazione. Inizialmente scettico all'idea che una storia che affrontava in maniera diretta un soggetto come la guerra fosse adatto ad un pubblico di bambini, per il quale avrebbe dovuto essere concepita l'animazione e target tradizionale delle opere dello Studio Ghibli, egli cedette infine all'insistenza del collega e, il 28 dicembre 2010, diede il via libera al progetto. In un'intervista del 2011, Miyazaki rivelò di essere stato ispirato, durante la realizzazione dell'opera, dalla lettura di una frase di Horikoshi: «Tutto quello che volevo fare era creare qualcosa di bello».
Con l'anno nuovo Miyazaki iniziò immediatamente a realizzare lo storyboard. Nella proposta di progetto avanzata allo Studio Ghibli, egli descrisse sommariamente le premesse del film e la trama generale: l'opera avrebbe descritto la società giapponese degli anni Trenta, seguendo un periodo della vita di Jirō (il quale avrebbe rappresentato, fusi in una sola persona, il progettista Jirō Horikoshi e lo scrittore Tatsuo Hori) fino alla creazione del suo modello più rappresentativo, lo Zero, ponendo attenzione anche alla sua vicenda d'amore con Nahoko, una ragazza malata di tubercolosi, e ad alcuni suoi sogni nei quali ci sarebbe stato Caproni, «per aggiungere un po' di colore al racconto». La relazione amorosa è un elemento narrativo interamente fittizio (mentre la carriera di Horikoshi è più fedele alla realtà storica) e fu appositamente concepita affinché il lungometraggio non fosse soltanto focalizzato sulla realizzazione di un aereo da guerra, ma anche sulle aspirazioni e sui sentimenti del protagonista e sul tentativo di vivere la vita pienamente in tempi sconvolti da grandi conflitti bellici. Il ricorso alla rappresentazione di scene oniriche permise inoltre a Miyazaki di superare la difficoltà di raffigurare i sentimenti del vero ingegnere giapponese, viste le scarse fonti lasciate al riguardo nei suoi scritti personali.
Il regista incontrò subito difficoltà con la sceneggiatura e lo storyboard ed il suo lavoro procedette molto lentamente. Era timoroso infatti che il film non avrebbe incontrato i gusti del pubblico e non intendeva ancora, in queste fasi iniziali, rinunciare all'interesse dei più piccoli. Inoltre era la prima volta che si accostava alla creazione di una storia basata su un personaggio realmente esistito e con un arco narrativo che doveva coprire trent'anni di storia e che quindi era ben lontano dai soliti tre o quattro giorni in cui si esaurivano le vicende delle sue produzioni precedenti. Il soggetto, tra l'altro, era particolarmente delicato (la vita di un progettista di un aereo da combattimento per l'esercito imperiale) e suscitò dissensi anche all'interno dello studio, tra chi non voleva passare per apologeta della guerra; anche Miyazaki era consapevole di questo problema, visto che da sempre la sua passione per gli aeroplani militari strideva con il suo pacifismo. Il terremoto dell'11 marzo 2011, avvenuto a lavori già iniziati, pose il nuovo problema di quanto potesse essere indelicato, in quel momento, raffigurare nel film il sisma del Kantō del 1923.
Ad ottobre 2012 il grosso dello storyboard era completato, ma l'autore era ancora incerto su come far finire la storia. Egli sentiva infatti che il decollo dell'aereo non doveva per forza essere una conclusione soddisfacente e non riusciva a trovare un modo per descrivere efficacemente la reazione di Jirō nel vedere il suo sogno trasformato in strumento per uccidere. Questa sua indecisione si ripercosse sui disegni: aveva infatti chiesto agli animatori di disegnare l'ingegnere «con una faccia neutra e senza dargli troppi sentimenti», scatenando delle diffuse lamentele tra i collaboratori, che avevano difficoltà a seguire questa sua direttiva. La visita di un'esposizione sulla lebbra e sulle condizioni di vita dei contagiati, i quali, seppur osteggiati e ammassati in lazzaretti, cercavano di vivere la propria vita dignitosamente, gli fece comprendere il valore di un'esistenza vissuta al completo. Al di là delle circostanze storiche, capì quindi che Jirō doveva cercare di vivere anche nel suo tempo, dove la guerra non era una scelta per la gente, e riprese in mano una serie di tavole del primo progetto fallimentare del personaggio, accentuando il suo tratto e l'espressione per sottolineare la sua determinazione nell'andare avanti. Infine fece separare i due protagonisti, con il ritorno al sanatorio di Nahoko, decidendosi per il finale definitivo, che, dal suo punto di vista, non doveva essere triste.
Più realista dei precedenti film di Miyazaki, Si alza il vento tenta di ricostruire e di mostrare sullo schermo il Giappone degli anni Venti e Trenta, un'epoca in cui si portavano ancora gli abiti tradizionali, si avevano maniere molto cerimoniali anche tra i membri di una stessa famiglia, e che era contraddistinta da grande povertà in un Paese ancora prevalentemente rurale e segnato dalle conseguenze della crisi economica del 1929. Se Miyazaki poteva contare sui propri ricordi per quella che era la generazione dei suoi genitori, gli animatori dello studio dovettero lavorare molto intensamente per la ricostruzione storica, in quanto la società nipponica era molto cambiata e le tradizioni di quel periodo stavano andando rapidamente scomparendo. Venne ricercata ed assunta allora una donna che conoscesse ancora quegli gli usi ed il modo appropriato di indossare un kimono, ripiegarlo e riporlo e questo lavoro di documentazione fu portato avanti anche grazie ad un gran numero di vecchie foto. Come fonti d'ispirazione per «le dure condizioni in cui la società giapponese si è evoluta prima della guerra», il regista citò i film in bianco e nero di Yasujirō Ozu, Tomu Uchida e Mikio Naruse. Tale stessa logica di realismo fu usata nella rappresentazione del tabagismo, altro tratto comune tra i giapponesi di quel decennio, soprattutto tra gli studenti.
Per ricreare l'abitazione dove vivono Jirō e Nahoko, Miyazaki si ispirò alla casa della famiglia Maeda, a Tamana nella prefettura di Kumamoto, dove visse l'apprezzato scrittore Sōseki Natsume (1867-1916), che visitò nel 2010, in occasione di un viaggio organizzato dallo Studio Ghibli per i suoi dipendenti. Tra gli altri luoghi rappresentati nel film si riconoscono: la città di Tokyo, dove il giovane Jirō frequenta la facoltà di ingegneria aeronautica all'Università Imperiale; Fujioka, la città che gli ha dato i natali; la pianura del Kantō, teatro nel 1923 di un devastante terremoto in concomitanza con il primo incontro tra lui e Nahoko durante un viaggio in treno; Karuizawa, la cittadina dove i due si ritrovano dopo dieci anni dal loro primo incontro; la città tedesca di Dessau, presso cui si trovano gli stabilimenti Junkers, operanti nel settore aeronautico civile e militare; e Kakamigahara, presso la quale sorgono le fabbriche Mitsubishi nelle quali sono progettati e sviluppati gli aerei Mitsubishi A6M.
Il processo di animazione vero e proprio cominciò nel luglio 2011 e mobilitò un team di duecento persone, concludendosi nel giugno del 2013. Il budget stanziato per il film venne stimato in 30 milioni di dollari e per due ore di filmato furono necessarie circa 160.000 tavole, controllate personalmente una per una da Hayao Miyazaki. A causa dell'età avanzata e della vista sempre più debole tuttavia, non poté dedicare le sue solite 12-14 ore giornaliere al lavoro, limitandosi a circa sette. Grande cura fu riservata alle scene affollate, in modo che i personaggi della massa non fossero rappresentati come delle mere comparse di sottofondo, ma che si facesse intuire che dietro ognuno di loro ci fosse una vita; per questo una scena di pochi secondi richiese fino a un anno e tre mesi di tempo prima di vedere la luce.
Come per gli altri film dello Studio Ghibli, il lungometraggio venne realizzato ricorrendo in gran parte all'animazione tradizionale; la computer grafica è infatti presente in minima parte, unicamente per assemblare i disegni a mano o per corredarli. Si ricorse inoltre a pochi effetti digitali per fare la neve, il movimento delle nuvole, o per evidenziare la distorsione della vista dovuta alla miopia di Jirō. In una sola sequenza invece si dovette ricorrere in modo più massiccio alla CGI: nella scena in cui Jirō e Nahoko camminano sotto la pioggia, che passa da intensa a più lieve, fino a fermarsi del tutto. Infatti con il disegno tradizionale per rappresentare la pioggia in animazione, consistente nell'effettuare dei tagli nei fogli di rodovetro, si poneva il problema di non poter dare intensità diverse di precipitazione e di non poter sempre riutilizzare le tavole. La tecnica del camera mapping, ovvero di proiettare scenari prearrangiati su intelaiature 3D, permise infine di rendere in modo efficace e poco dispendioso il senso di movimento (e questo si nota nelle scene in cui Jirō guarda il paesaggio dal treno o quando Kayo vede Nahoko andarsene attraverso i finestrini dell'autobus).
La scelta del doppiatore per il ruolo di Horikoshi pose non pochi problemi al team di produzione: se da un lato si era infatti d'accordo sulle caratteristiche della voce del personaggio (Jirō è un uomo riservato, che parla spesso in tono neutro), dall'altro non si riusciva a trovare una voce adatta al ruolo. Nel dicembre del 2012, dato che i tempi cominciavano a stringere, Suzuki propose a Miyazaki di fare un'audizione ad un regista di loro conoscenza, Hideaki Anno, perché, anche se non aveva esperienza nel mondo del doppiaggio, il suo modo di parlare e la sua personalità sembravano appropriate per il protagonista. Noto per le serie anime Nadia - Il mistero della pietra azzurra e soprattutto Neon Genesis Evangelion, egli era anche loro amico e vecchio animatore (fu uno degli animatori di Nausicaä della Valle del vento). Molto soddisfatto dalle prime audizioni, Miyazaki accettò e Anno divenne la voce del protagonista.
Gli altri ruoli furono attribuiti più facilmente: Nahoko fu doppiata da Miori Takimoto, che aveva cominciato la sua carriera come cantante di un gruppo j-pop, prima di diventare attrice, mentre i personaggi secondari furono assegnati a collaboratori di lunga data dello Studio Ghibli (Kayo, la sorella di Jirō, fu doppiata da Mirai Shida, che aveva già prestato la sua voce ad Arrietty in Arrietty - Il mondo segreto sotto il pavimento, e Hans Castorp da Steve Alpert, membro del dipartimento internazionale, le cui fattezze hanno ispirato anche il design del personaggio).
Per la prima volta in un lungometraggio Ghibli, molti effetti sonori (tra gli altri, i rumori creati per i motori degli aerei, il fischio di una locomotiva, il rombo di un'automobile e quello del terremoto del 1923) vennero realizzati manipolando dei suoni emessi con la bocca. Questa tecnica fu sperimentata da Miyazaki nel 2006 per il suo cortometraggio Yadosagashi destinato al Museo Ghibli. Miyazaki insistette che la registrazione audio fosse ripresa in mono anziché in stereo. La scelta, se da una parte limitava la possibilità di stratificare il sonoro (come dialoghi, effetti ambientali e musica), dall'altra permise al regista di far risaltare i suoni che reputava più importanti per la storia.
La colonna sonora di Si alza il vento venne realizzata da Joe Hisaishi, alla sua decima collaborazione con Hayao Miyazaki, ed eseguita dall'Orchestra Sinfonica Giapponese Yomiuri. La Tokuma Japan Communications la pubblicò su CD a metà luglio 2013La canzone Hikōki-gumo (ひこうき雲?), posta ai titoli di coda, è invece della cantautrice e pianista Yumi Arai, che la scrisse nel 1973, a sedici anni, dopo la morte prematura di una sua compagna di scuola.
Il produttore Toshio Suzuki la sentì in With Love of Japan, and Yuming, una raccolta celebrativa per i quarant'anni di carriera della cantante, e ne rimase talmente colpito che la consigliò a Miyazaki nel dicembre 2012, in quanto avvertiva che il testo in qualche modo rispecchiasse la storia del suo film. E così, durante la presentazione dell'edizione in Blu-ray di Kiki - Consegne a domicilio, venne chiesto direttamente alla compositrice di poterla usare. Lei accettò, proprio sul palco, e poco tempo dopo decise di ri-registrarla.
Si intitola poi Das gibt's nur einmal (in italiano: Accade soltanto una volta) la canzone tedesca eseguita al pianoforte da Hans Castorp, nell'Hotel Kusakaru. La musica fu composta da Werner Richard Heymann per il film Il congresso si diverte (Der Kongreß tanzt) del 1931, su testo di Robert Gilbert.
Si alza il vento è uscito nelle sale giapponesi il 20 luglio 2013 e, secondo i programmi dello Studio Ghibli, avrebbe dovuto essere distribuito contemporaneamente a La storia della principessa splendente, diretto da Isao Takahata, così come era avvenuto esattamente 25 anni prima con l'uscita contemporanea di Il mio vicino Totoro e Una tomba per le lucciole, il 20 luglio 1988. Ritardi nella produzione però posticiparono l'uscita nelle sale del secondo lungometraggio, che fu infine presentato il 23 novembre. In seguito all'annuncio del ritiro dalle scene di Miyazaki, il film venne riproposto per due settimane, dal 22 febbraio al 7 marzo 2014, in sei sale giapponesi.
La Walt Disney Studios Motion Pictures confermò la distribuzione della pellicola negli Stati Uniti tramite la Touchstone Pictures. L'adattamento venne curato dal responsabile al doppiaggio Gary Rydstrom e, come consuetudine per le edizioni nordamericane delle opere dello studio, presenta un cast di attori noti nel mondo dello spettacolo: Joseph Gordon-Levitt (nei panni di Jirō), Emily Blunt (come Nahoko), John Krasinski (nel ruolo di Honjo, collega e amico di Jirō), Werner Herzog (come Castorp) e, tra gli altri, Martin Short, Stanley Tucci ed Elijah Wood. Intitolato The Wind Rises, venne proiettato il 21 febbraio 2014 nelle sale di alcune città selezionate ed il 28 febbraio in maniera più diffusa in tutto il Paese. In Australia i diritti per la sua distribuzione furono acquistati da Madman Entertainment che lo fece uscire il 27 febbraio 2014, dopo due anteprime (una il 19 febbraio a Sydney e l'altra il giorno dopo a Melbourne).
In Europa infine il lungometraggio arrivò sempre nel 2014 per merito di una collaborazione tra il distributore Wild Bunch e lo Studio Ghibli, tranne in Francia, dove venne distribuito il 22 gennaio dalla Disney. In Spagna la Vértigo Films ne aveva annunciato l'uscita nel dicembre 2013 con il titolo di Se levanta el viento, salvo cambiarne poi il nome in El viento se levanta nell'aprile successivo, prima dell'uscita cinematografica il 25 aprile 2014. Nel Regno Unito il film venne rilasciato da StudioCanal il 9 maggio. In Italia il lungometraggio si chiamò Si alza il vento ed uscì al cinema il 13 settembre con una tenitura di soli quattro giorni, distribuito dalla Lucky Red.
Le commissioni di censura di alcuni Paesi stabilirono alcune limitazioni per la visione della pellicola:
in U.S.A. venne vietata ai minori di 13 anni (la MPAA la valutò PG-13 per le tematiche adulte, per alcune immagini scioccanti e perché alcuni personaggi fumano);
I diritti per l'adattamento italiano vennero acquisiti dalla Lucky Red, che aveva già distribuito gran parte dei film prodotti dallo Studio Ghibli. L'opera uscì in anteprima nazionale alla 70ª Mostra internazionale d'arte cinematografica di Venezia il 1º settembre 2013 in versione sottotitolata in inglese e italiano. Per l'edizione uscita nei cinema italiani il 13 settembre 2014, la traduzione dal giapponese fu eseguita da Elisa Sato Nardoni, mentre Gualtiero Cannarsi curò l'adattamento ai dialoghi ed diresse il doppiaggio. Questi spiegò, in un'intervista di Gabriele Niola per il webzine Badtaste, che il testo si era presentato molto complesso da tradurre per via dei molti tecnicismi, soprattutto aeronautici, che lo connotavano. Per esempio «[...] una parola semplice come 桁 (keta) non è che significhi schiettamente “longherone”. Anzi, nessun dizionario né giapponese-italiano, né giapponese-inglese e neppure giapponese monolingua ne riporta quell'accezione: è troppo tecnica. Normalmente, 桁 (keta) significa: “colonna, raggio, misura, decina (colonna d’ordine decimale), ordine di grandezza” e altro ancora. Quindi, come si fa a capire che se parliamo di progettazione aeronautica si tratta specificamente di un “longherone”, termine che la persona comune (come me) non ha forse mai sentito? [...]» Si rese pertanto necessaria una ricerca a livello linguistico e semantico di numerosi termini, che inoltre variavano nella sfumatura di significato a seconda del registro linguistico del personaggio che li pronunciava.
In Giappone il film venne distribuito da Walt Disney Animation Japan il 18 giugno 2014 in DVD (due dischi) e Blu-Ray Disc (disco singolo). L'edizione in DVD contiene tracce audio e sottotitoli in giapponese e inglese, oltre ad alcuni extra come storyboard, trailer, un videoclip di Hikouki-gumo e video promozionali. Il Blu-ray presenta invece, in aggiunta, audio e sottotitoli in francese, russo, coreano, cantonese e mandarino, una registrazione audio della sceneggiatura e la conferenza stampa di addio alle scene del regista Miyazaki. Entrambe le versioni, alla prima tiratura, contenevano una cartolina in tema con l'opera ed un aeroplanino di carta. Il lungometraggio venne inserito nei cofanetti DVD e Blu-ray contenenti tutti i film di Hayao Miyazaki e distribuiti in Giappone il 2 luglio 2014 da Walt Disney Studio Home Entertainment. Il 2 dicembre dello stesso anno la Warner Home Video, per conto della Lucky Red, lo pubblicò in Italia, sempre nei due formati.
Si alza il vento debuttò in Giappone in quattrocentocinquantaquattro sale cinematografiche, attirando circa 750.000 spettatori e guadagnando circa un miliardo di yen nel weekend di apertura. Rimase in cima alle classifiche del botteghino per otto settimane consecutive. Con 12 miliardi di yen di ricavi, è la produzione di maggior incasso in patria del 2013, surclassando altri blockbuster quali One Piece Film: Z, Doraemon: Nobita no himitsu dōgu museum e Meitantei Conan - Zekkai no private eye.
Anche a livello internazionale ottenne un buon riscontro. Negli Stati Uniti, dopo un'apertura limitata a ventuno sale, nel secondo fine settimana la trasmissione venne ampliata a altre quattrocentonovantasei in tutto il Paese, rimanendo in programmazione per tredici settimane e generando introiti per 5,2 milioni di dollari. Secondo i dati di Box Office Mojo, gli Stati in cui il film ha incassato di più sono la Francia (5.446.333 $), Hong Kong (1.886.354 $), il Regno Unito (1.210.181 $) e l'Italia (676.464 $). Il sito Cineblog.it inoltre riporta che durante i quattro giorni di programmazione, il film incassò quasi un milione di euro.
Kaze tachinu venne accolto in modo molto positivo dai critici cinematografici. Infatti il sito aggregatore Rotten Tomatoes indica che l'88% delle 172 recensioni ricevute sono positive, con un voto medio di 7.88/10, mentre su Metacritic lo valuta con un punteggio di 83/100 basato su 41 recensioni, risultante in un' "acclamazione universale".
Il critico David Ehrlich di IndieWire, conferendogli un voto di 9,7/10, lo definì «forse il miglior film di animazione mai realizzato», aggiungendo: «Sebbene l'inizio del film sia discordante, le deviazioni non apologetiche di Miyazaki dalla realtà dei fatti aiutano Si alza il vento a oltrepassare la linearità della sua struttura scontata, il film si rivela quindi essere meno biografico e piuttosto un irresistibile e sincero lamento per la corruzione della bellezza, e di come dev'essere inevitabilmente commovente la risposta umana a quella perdita. I film di Miyazaki sono spesso ossessionati dall'assenza, il valore delle cose che ci lasciamo indietro e di come i fantasmi di cose bellissime siano ricercati dentro i nostri ricordi come le ombre di un fallout nucleare, e Si alza il vento "ricorda" come solo un capolavoro finale può fare».
Il Japan Times gli diede 31⁄2 stelle su 5, descrivendolo come «una sontuosa celebrazione visiva di un autentico Giappone prebellico». In una recensione per l'Asia-Pacific Journal: Japan Focus, Matthew Penney scrisse: «Quel che Miyazaki offre è uno sguardo stratificato di come la passione per il volo di Horikoshi sia stata resa prigioniera dal capitale e dal militarismo», e «(il film) è una delle visioni più ambiziose e stimolanti di Miyazaki oltre ad essere uno dei suoi progetti visivi più belli».
Gabriele Niola su MYmovies.it gli conferì 4 stelle su 5, trovandolo «un film il cui linguaggio e la cui grammatica audiovisiva ricordano più la messa in scena dal vivo che quella animata». Del regista ebbe a dire: «Miyazaki torna a descrivere le emozioni più elevate, a raccontare lo splendore di essere vivi in questo pianeta, unito all'esigenza di continuare a vivere nonostante tutto (...), utilizzando uno stile che rifiuta il tratto grosso e si ostina a dimostrare come si possano toccare le corde più profonde e stimolare gli stordimenti emotivi più vertiginosi attraverso lo stile più delicato e sottile possibile». Anche Federica Lippi di Fumettologica lo elogiò, scrivendo che «il film è calibrato perfettamente, come se il regolo calcolatore continuamente utilizzato dal protagonista misurasse le proporzioni non solo degli aerei che disegna ma anche della sua vita, e in qualche modo dell’andamento del film stesso». Infine Marco Lucio Papaleo, nella sua recensione per il webzine Everyeye.it, gli assegnò 9/10, definendolo «il testamento spirituale e artistico di Hayao Miyazaki: uno spaccato storico e umano di rara profondità.».
In patria, l'anime ricevette aspre critiche dagli schieramenti politici di destra e sinistra e da un'organizzazione anti-tabacco. Hayao Miyazaki rinfocolò le polemiche, irritando i nazionalisti, con la pubblicazione di un articolo nel quale deprecava la proposta dei conservatori liberal democratici di cambiare la Costituzione giapponese.
Alcuni politici della sinistra erano in particolare scontenti che il protagonista del film fosse un progettista di aerei da guerra e si chiedevano perché il regista avesse voluto fare un film adulatorio su di un uomo che «costruiva macchine assassine»; altri facevano inoltre notare come tra chi li assemblava materialmente ci fossero prigionieri coreani e cinesi. Infatti ricevette critiche anche da parte del pubblico sudcoreano.
In un'intervista all'Asahi Shinbun, Miyazaki affermò di avere «sentimenti molto complicati» riguardo alla seconda guerra mondiale, dato che, da pacifista, sentiva come il Giappone militarista avesse agito con «insensata arroganza». Tuttavia, disse anche che lo Zero «rappresentava una delle poche cose di cui noi giapponesi possiamo andare fieri - (Gli zero) erano una presenza davvero straordinaria, così come i piloti che ci volavano».
Il titolo Kaze tachinu è un omaggio ai primi versi della poesia Le cimetière marin di Paul Valéry, che hanno dato il titolo anche al romanzo Si alza il vento (風立ちぬ Kaze tachinu?) di Tatsuo Hori. A causa di un errore di traduzione tuttavia vennero a suo tempo male interpretati dallo scrittore, che li intese in senso negativo: «Si alza il vento!... e dovremmo forse cercare di vivere?». Lo Studio Ghibli con il film di Miyazaki ha ripristinato il loro senso positivo originale.
In tre scene (nella sala riunioni della Mitsubishi, e per due volte nell'ingresso della casa del Signor Kurokawa, il diretto superiore di Jirō) si legge bene in evidenza una sentenza scritta con la calligrafia del poeta e monaco Zen Ryōkan Taigu (良寛大愚 Ryōkan Taigu?), che recita «Tenjō taifū» (天上大風?), letteralmente «Sopra il cielo il grande vento», tradotta nei sottotitoli italiani con «Grande vento nell'alto dei cieli». Ryōkan è uno dei massimi poeti e maestri spirituali del Giappone; dal punto di vista letterario basti citarne l'elevata considerazione da parte di Yasunari Kawabata, che lo ringraziò nel suo discorso di accettazione del premio Nobel nel 1968. 
Un ulteriore tributo può ritrovarsi nella scena finale del film, in cui Jirō cammina tra i resti degli aerei distrutti (quasi personificati), in una sterminata pianura erbosa. In questo caso il rinvio è agli ultimi versi dettati da Ryōkan, in punto di morte, che recitano: «Come rugiada / sui fili d'erba / di Musashino / così scompare / la nostra vita».
La parte di storia del lungometraggio legata al rapporto tra i due protagonisti è interamente basata sull'omonimo romanzo del 1936-37 scritto da Tatsuo Hori. Nel libro, il nome della fidanzata è Setsuko, mentre nel film è stato cambiato in Nahoko, in omaggio alla protagonista di un altro celebre scritto del medesimo autore, Nahoko (菜穂子?, 1941), narrato in prima persona da un uomo il cui nome non viene mai menzionato.
Molti aspetti della parte centrale dell'anime inoltre, ambientata nell'albergo montano, richiamano il romanzo La montagna incantata di Thomas Mann: in primo luogo il personaggio di Hans Castorp ha lo stesso nome del protagonista del libro e lo stesso cita esplicitamente quest'ultimo in una battuta, notando e sottolineando le somiglianze tra l'albergo dove lui e Horikoshi soggiornano ed il Berghof dell'opera letteraria e come entrambi influenzino la vita di coloro che vi trascorrono le vacanze. Inoltre l'eremo dove Nahoko si ricovera per guarire dalla tubercolosi assomiglia, oltre al già citato Berghof, anche alla residenza descritta sempre da Mann nel romanzo breve Tristano.
Si alza il vento descrive con precisione la società giapponese degli anni Venti e Trenta: in una scena Jirō offre a tre bambini affamati un dolce, chiamato "Siberia", formato da due fette di castella (カステラ kasutera?, pan di Spagna fatto con uova, zucchero e farina) che racchiudono dello yōkan (composto gelatinoso di pasta di fagioli rossi, agar agar e zucchero). Molto popolare prima della seconda guerra mondiale, andò via via scomparendo a partire dagli anni Sessanta. Al momento dell'uscita del film in Giappone, infatti, non era più in commercio. Però, proprio questa sua apparizione nella pellicola risvegliò la curiosità e la voglia nel pubblico e le poche panetterie che lo producevano videro un aumento esponenziale delle vendite, in particolare tra le donne anziane che lo avevano consumato all'epoca.
L'anime suscitò anche l'interesse per i luoghi raffigurati, come la fabbrica della birra Kabuto di Handa, nella prefettura di Aichi, costruita in mattoni rossi e considerata patrimonio culturale importante inaccessibile al pubblico: l'afflusso di visitatori, che avevano visto l'opera di Miyazaki, spinse le autorità locali a intraprendere dei lavori di restauro per poter consentire una migliore accoglienza all'area.
Anche Villa Maeda, la casa che è stata presa a modello per la dimora in cui abitano Nahoko e Jirō, beneficiò del lungometraggio e vide aumentare considerevolmente l'afflusso di turisti.
Come per i suoi precedenti lavori, lo Studio Ghibli all'uscita di Si alza il vento mise sul mercato diversi prodotti ad esso legati: molte pubblicazioni in giapponese, che riportano la trama o parlano delle diverse tappe della creazione dell'opera, un manga in due volumi, edito nell'agosto del 2013 da Tokuma Shoten, che riprende le immagini e i dialoghi, un libro illustrato a copertina rigida, dello stesso editore, che racconta la storia utilizzando la sceneggiatura e fotogrammi di alcune sequenze, e così via. Nello stesso periodo del fumetto, venne edita dalla Kakokawa Shoten una Guida visuale al film, contenente, oltre alla trama, le interviste con il produttore Toshio Suzuki e l'attrice Miori Takimoto. The Art of The Wind Rises è invece un libro che raccoglie ricerche, schizzi, storyboard, dietro le quinte della produzione, interviste allo staff, foto e la sceneggiatura completa in giapponese; curato sempre da Tokuma Shoten, è stato stampato su carta lucida ad alta qualità e messo sul mercato il 24 luglio 2013.
Tra i prodotti più curiosi legati al film e in vendita al Museo Ghibli c'è la perfetta riproduzione degli occhiali indossati dal protagonista, creati su richiesta dello studio da un'azienda di Sabae.
Durante il periodo di produzione, una troupe della NHK filmò il lavoro del team allo Studio Ghibli e ne trasse un documentario di due ore sulla realizzazione di Si alza il vento. Intitolato 'Kaze tachinu' 1000 nichi no kiroku / Intai sengen shirare zaru monogatari (「風立ちぬ」1000日の記録/引退宣言 知られざる物語? lett. Documentario sui 1000 giorni di "Si alza il vento" / La storia e una dichiarazione di pensionamento sconosciuta), venne mandato in onda come speciale dal canale televisivo il 26 agosto 2013 e distribuito in Blu-ray dal 27 giugno 2014. Nello stesso periodo, Mami Nusada realizzò un altro docufilm, Yume to kyōki no ōkoku (夢と狂気の王国 lett. Il regno dei sogni e della follia?), che invece tratta delle ultime fasi lavorative del progetto. Uscito nelle sale giapponesi il 16 novembre 2013, fu presentato in anteprima mondiale in Francia nel giugno 2014 al Festival internazionale del film d'animazione di Annecy e in seguito in numerosi altri concorsi cinematografici di tutto il mondo.
(JA) Kaze tachinu Visual Guide, Kakokawa Shoten, 20 luglio 2013, ISBN 978-4-04-110510-8.
(JA) Roman Album Extra: Kaze tachinu, Tokuma Shoten, 11 ottobre 2013, ISBN 978-4-19-720374-1.
(EN) Hayao Miyazaki, The Art of the Wind Rises, Viz Media, 2014, ISBN 978-1-4215-7175-1.
 Valeria Arnaldi, Hayao Miyazaki. Un mondo incantato, Ultra, 2014, ISBN 978-88-6776-123-4.
(EN) Si alza il vento, su Enciclopedia Britannica, Encyclopædia Britannica, Inc. 

La sifilide, conosciuta anche come lue o morbo gallico, è una malattia infettiva a prevalente trasmissione sessuale.È causata da un batterio, il Treponema pallidum, dell'ordine delle spirochete, che si presenta al microscopio come un piccolo filamento a forma di spirale, identificato nel 1905 da Fritz Schaudinn e Erich Hoffmann. Oltre che per via sessuale, il contagio può estendersi al feto, nella donna gravida con infezione recente, attraverso la placenta (trasmissione transplacentare). In tal caso, il feto presenta un quadro di sifilide congenita con malformazioni che possono interessare la cute e le mucose, l'apparato scheletrico, l'occhio, il fegato, il rene e il sistema nervoso centrale.Pertanto, questa malattia può essere contratta nella forma congenita in due modi: prima ancora della nascita, attraverso il sangue materno infetto; oppure alla nascita, durante la discesa nel canale del parto.
Comunque, nella maggior parte dei casi, il contagio (possibile fin dalle primissime fasi della malattia) avviene attraverso i rapporti sessuali. I casi di acquisizione della malattia con le trasfusioni sono ormai rarissimi nel mondo, grazie ai controlli accurati che vengono effettuati prima che il sangue sia trasfuso.
Ad August von Wassermann va il merito di aver scoperto il primo metodo biologico per compiere una diagnosi precisa sulla malattia.
L'origine esatta della sifilide è tuttora sconosciuta. A lungo la storiografia europea ha sostenuto che la malattia si fosse diffusa dalle Americhe nel vecchio continente per il tramite dei marinai di Cristoforo Colombo.
Questa tesi è stata in parte messa in discussione col tempo, ma uno studio pubblicato nel 2011 l'ha riportata nuovamente in auge. Gli scavi presso il monastero agostiniano di Kingston-upon-Hull, nel nord-est dell'Inghilterra, hanno portato alla luce scheletri di persone decedute prima del viaggio di Colombo, con evidenti segni della terza fase della malattia. Uno studio condotto dall'Università di Oxford e di Sheffield, attraverso il metodo del radiocarbonio, ha stimato una datazione intorno al 1340, ma uno studio antropologico successivo ha dimostrato che solo una minoranza dei reperti rinvenuti presso il monastero presenta i segni diagnostici della sifilide, e la datazione fornita col metodo del radiocarbonio dev'essere opportunamente corretta tenendo conto del marine reservoir effect (effetto serbatoio marino) che può diventare significativo presso popolazioni che vivono in prossimità del mare, nutrendosi con un'alimentazione prevalentemente a base di pesce. Secondo i ricercatori, infatti, la minoranza dei reperti con evidenti segni di sifilide risale al periodo post-colombiano, ma fornisce una datazione antecedente a causa della bassa velocità con cui il flusso del carbonio passa negli ecosistemi marini, sino a giungere a essere organicato nei tessuti attraverso la rete trofica.
Nondimeno, studi condotti negli anni settanta hanno evidenziato tracce di sifilide o almeno di treponematosi su diversi campioni ossei precolombiani originari dell'Argentina, del Perù, del Messico, del Guatemala, delle Antille e di alcune regioni degli Stati Uniti.
La prima epidemia di sifilide conosciuta scoppiò a Napoli nel 1495, a seguito della discesa nella penisola del re francese Carlo VIII, il cui esercito era composto per lo più da mercenari: fiamminghi, guasconi, svizzeri, italiani e spagnoli.
Durante la Battaglia di Fornovo, che ebbe luogo il 6 luglio 1495, furono rese note le prime descrizioni di questa malattia: Alessandro Benedetti, un medico veneziano di stanza a Fornovo, descrisse malati che avevano perso gli occhi, le mani, il naso, i piedi: Il ritorno dell'esercito francese verso nord diffuse la malattia in tutta Italia, per poi espanderla in tutta Europa, giungendo sino in Oriente. La malattia venne quindi conosciuta in quasi tutta Europa con il nome di mal francese, tranne in Francia, dove prese il nome di mal napolitain.
Una teoria americanista sull'origine della malattia è stata formulata dal medico spagnolo Ruy Díaz de Isla, che nel 1539 scrisse il libro Tractado contra el mal serpentino que vulgarmente en España es llamado bubas, in riferimento alle cure da lui effettuate a Barcellona nel 1493, ad alcuni marinai di Colombo, affetti da una nuova malattia che identificò come sifilide. Anche Bartolomé de Las Casas, che soggiornò nell'isola di Hispaniola nel 1502, ebbe ad affermare nella sua Storia generale delle Indie: La storia dell'attribuzione del nome sifilide è invece più chiara. Infatti, fu il medico e scienziato veronese Girolamo Fracastoro che introdusse questo termine, con la sua opera del 1530 Syphilis sive morbus gallicus ("Sifilide o il mal francese") e con il trattato De contagione et contagiosis morbis ("Sul contagio e sulle malattie contagiose") del 1546. Nello stesso periodo, il medico francese Jean Fernel le attribuì il nome di lue.Il batterio responsabile della sifilide, il Treponema pallidum, fu identificato per la prima volta da Fritz Schaudinn ed Erich Hoffmann nel 1905. Il primo trattamento efficace (grazie al farmaco Salvarsan) è stato sviluppato nel 1910 da Paul Ehrlich, e a esso seguirono esperimenti con la penicillina e con la conferma della sua efficacia, avvenuta nel 1943. Prima dell'avvento di un trattamento efficace, erano usati comunemente il mercurio e l'isolamento, con risultati spesso peggiori della malattia stessa. Si ritiene che molti personaggi famosi abbiano contratto la malattia: tra di essi, Franz Schubert, Arthur Schopenhauer, Robert Schumann, Oscar Wilde, Guy de Maupassant, Charles Baudelaire, Édouard Manet e Adolf Hitler, mentre è molto incerto il caso di Friedrich Nietzsche.
Si ritiene che circa 12 milioni di persone siano state infette da sifilide nel 1999, con più del 90% dei casi registrati nei paesi in via di sviluppo. La malattia colpisce tra le 700.000 e le 1,6 milioni di donne gravide all'anno, con conseguenti aborti spontanei, bambini nati morti e casi di sifilide congenita. Nell'Africa sub-sahariana, la sifilide contribuisce a circa il 20% delle morti perinatali. L'incidenza è in proporzione più alta tra i consumatori di droghe per via endovenosa, in coloro che sono infettati da HIV e negli uomini che hanno rapporti occasionali e frequenti. Negli Stati Uniti, i tassi di sifilide erano quasi uguali per gli uomini e per le donne nel 1997, ma nel 2007 erano sei volte maggiori negli uomini rispetto alle donne.La sifilide era molto comune in Europa nel corso del XVIII e XIX secolo. Nel mondo sviluppato, nel corso del XX secolo, le infezioni diminuirono rapidamente, grazie alla diffusione degli antibiotici. Dal 2000, i casi di sifilide sono aumentati negli Stati Uniti, in Australia, nel Regno Unito e nel resto d'Europa, soprattutto tra le persone omosessuali. La più alta incidenza di casi tra etereoessuali si ha, a partire dal 1990, in Cina e in Russia. Questo fatto è stato attribuito a pratiche sessuali non sicure, come la promiscuità sessuale, la prostituzione e lo scarso utilizzo del profilattico. Un rapporto, pubblicato dal Centro europeo per la prevenzione e il controllo delle malattie, ha dimostrato nel 2013 un aumento della prevalenza della malattia in Europa, del 9% rispetto all'anno precedente, in particolar modo nella fascia di età compresa tra 15 e 24 anni.Se non trattata, l'infezione ha una mortalità che va dall'8% al 58%, con un tasso di mortalità maggiore nei maschi. I sintomi della sifilide sono diventati meno gravi nel corso degli ultimi due secoli, in parte grazie alla diffusa disponibilità di trattamenti efficaci e in parte dalla diminuzione della virulenza della spirocheta. Con il trattamento precoce si verificano poche complicazioni. La sifilide aumenta il rischio di trasmissione dell'HIV da due a cinque volte e la coinfezione è frequente (30-60% in alcuni centri urbani).
Il Treponema pallidum sottospecie pallidum è un batterio Gram-negativo, altamente mobile, facente parte del phylum delle spirochete, ed è l'agente eziologico della sifilide. L'uomo è l'unico serbatoio naturale noto per la sottospecie pallidum. Esso è in grado di sopravvivere senza un ospite per pochi giorni. Ciò è dovuto al suo genoma piccolo (1,14 Mb) e alla sua incapacità di creare la maggior parte dei macronutrienti di cui necessita. Ha un lento tempo di raddoppio, superiore a 30 ore.
La sifilide si trasmette principalmente per contatto sessuale o durante la gravidanza dalla madre al feto. La spirocheta è in grado di passare attraverso le mucose intatte o la cute danneggiata. È quindi trasmissibile attraverso contatti orali e attraverso rapporti sessuali vaginali e anali. Circa il 30% e il 60% delle persone esposte rispettivamente alla sifilide primaria o secondaria contrarranno la malattia. La sua infettività è resa evidente dal fatto che un individuo, a cui vengono inoculati solo 57 organismi, ha una probabilità del 50% di risultare infetto. Oltre che per via sessuale, l'infezione può essere trasmessa attraverso la trasfusione di sangue o emoderivati. Tuttavia, grazie ai controlli, tale rischio risulta molto basso. Il rischio di trasmissione da aghi condivisi appare limitato. La sifilide non può essere trasmessa attraverso sedili WC, tramite le attività quotidiane, con l'uso di vasche idromassaggio, né con la condivisione di posate o indumenti.
La sifilide si può presentare in una delle quattro diverse fasi: primaria, secondaria, latente e terziaria. Inoltre può presentarsi anche come malattia congenita. Sir William Osler la definì "la grande imitatrice" per via delle sue varie presentazioni.
La sifilide primaria viene generalmente acquisita tramite diretto contatto sessuale con una persona affetta. Da circa 3 a 90 giorni dopo l'esposizione iniziale (in media 21 giorni) una lesione cutanea, chiamata sifiloma, compare nel punto di contatto. Questo generalmente, nel 40% dei casi, si presenta come una singola, compatta, indolore, non pruriginosa ulcerazione della pelle con una base pulita e bordi taglienti tra gli 0,3 e 3,0 cm. La lesione, tuttavia, può assumere praticamente qualsiasi forma. Nella forma classica, essa si evolve da una macula a papula verso un'ulcera. In alcuni casi possono essere presenti lesioni multiple (~40%), più comuni quando vi è una coinfezione con l'HIV. Le lesioni possono essere dolorose (30%) e possono verificarsi anche al di fuori dei genitali (2-7%). Le localizzazioni più comuni sono: nelle donne il collo dell'utero (il 44%), il pene negli uomini che hanno contratto l'infezione con rapporti eterosessuali (99%) e la zona anale e rettale negli uomini e nelle donne che hanno ricevuto rapporti anali (34%). L'ingrossamento linfonodale, generalmente non dolente né dolorabile, frequentemente (80%) si verifica intorno alla zona di infezione, e si ha 7-10 giorni dopo la formazione del sifiloma. La lesione può persistere per 3-6 settimane se non viene trattata.
Il periodo secondario ha inizio circa 4-10 settimane dopo l'infezione primaria. La fase secondaria è nota per i molti modi diversi in cui può manifestarsi; nella maggior parte dei casi, i sintomi coinvolgono la pelle, le mucose e i linfonodi. Possono verificarsi eruzioni cutanee simmetriche di colore rosso-rosa, tipicamente sul tronco e sugli arti. L'eruzione può diventare maculopapulare o pustolosa. Nelle mucose può presentarsi con lesioni piatte, larghe, di colore biancastro, simili a verruche note come latum condilomi. Tutte queste lesioni ospitano i batteri infettivi. Altre manifestazioni cliniche possono includere febbre, mal di gola, malessere generale, astenia, perdita di capelli e mal di testa. Rare manifestazioni comprendono anche epatite, disfunzioni renali, artrite, periostite, neurite ottica, uveite e cheratite interstiziale. I sintomi acuti di solito si risolvono dopo tre-sei settimane. Tuttavia, nel circa il 25% dei casi si può presentare una ricorrenza dei sintomi secondari. Molte persone che si presentano con sifilide secondaria (40-85% delle donne, 20-65% degli uomini) non riferiscono del sifiloma classico della sifilide primaria.
La sifilide latente è definita quando si ha la prova sierologica dell'infezione, ma non sono presenti i sintomi della malattia. Si distingue in precoce e tardiva, a seconda che si verifichi rispettivamente meno di 1 anno o più di 1 anno dopo la sifilide secondaria. Il Regno Unito usa un valore di soglia di due anni per distinguere tra la sifilide latente precoce e quella tardiva. La sifilide latente precoce può avere una ricaduta dei sintomi. La sifilide latente tardiva è asintomatica e meno contagiosa.
Senza trattamento, un terzo delle persone infette sviluppano la malattia terziaria. La sifilide terziaria si può verificare da tre a 15 anni dopo l'infezione iniziale e può essere divisa in tre forme diverse: la sifilide gommosa (15% dei pazienti), la neurosifilide tardiva (6,5%), e la sifilide cardiovascolare (10%). Le persone affette da sifilide terziaria non sono contagiose.
La sifilide gommosa si verifica di solito da 1 a 45 anni dopo l'infezione iniziale, con una media di 15 anni. Questo stadio è caratterizzato dalla formazione di granulomi gommosi cronici di variabili dimensioni. Essi, in genere, colpiscono la cute, le ossa e il fegato, ma possono presentarsi ovunque.
La neurosifilide è un'infezione che coinvolge il sistema nervoso centrale. La neurosifilide precoce può presentasi velocemente e asintomatica in forma di meningite sifilitica, oppure in ritardo, come la sifilide meningovascolare, la quale comporta paresi, perdita di equilibrio e dolori agli arti inferiori. La neurosifilide tardiva si verifica in genere da 4 a 25 anni dopo l'infezione iniziale, nelle forme di gomma luetica, tabe dorsale, paralisi progressiva, sclerosi combinata luetica, oppure nella forma congenita. Segno tipico è inoltre la pupilla di Argyll-Robertson (si osserva miosi solo in accomodazione e non per risposte alla luce). Possono essere inoltre presenti sintomi psichiatrici, soprattutto di tipo psicotico, in particolare nei pazienti già affetti da paresi generalizzata.
La sifilide cardiovascolare si verifica di solito 10-30 anni dopo l'infezione iniziale. La complicanza più comune è l'aortite sifilitica che può portare a formazione di aneurismi dell'aorta.
La sifilide congenita può essere contratta durante la gravidanza o durante il parto. Due terzi dei bambini nascono senza sintomi. I sintomi più comuni che poi si svilupperanno nel corso degli anni di vita comprendono epatosplenomegalia (70%), rash (70%), febbre (40%), neurosifilide (20%) e polmonite (20%). Se non trattata, la sifilide congenita può portare a deformazioni del naso, alla presenza del segno di Higoumenakis, alla tibia a sciabola, all'articolazione di Clutton e ad altre patologie.
La sifilide è una malattia difficile da diagnosticare clinicamente. La conferma viene attraverso analisi del sangue o grazie al controllo visivo diretto usando la microscopia. Gli esami del sangue sono usati più comunemente, in quanto sono più facili da eseguire. Test diagnostici sono in grado di distinguere tra le fasi della malattia.
Gli esami del sangue sono divisi in test non treponemici e treponemici. Inizialmente furono utilizzati test non treponemici, che comprendono il Venereal Disease Research Laboratory test (VDRL). Tuttavia, poiché questo tipo di test a volte restituisce falsi positivi, è necessaria una conferma con un test treponemico, come il Treponema pallidum Haemoagglutination Assay (TPHA) o il Fluorescent-Treponemal-Antibody Absorption test (FTA-ABS). I falsi positivi sul test non treponemico possono verificarsi con alcune infezioni virali come la varicella e il morbillo, oppure in presenza di un linfoma, di tubercolosi, della malaria, di endocardite, di malattie del tessuto connettivo o in gravidanza. I test per gli anticorpi treponemici diventano positivi generalmente 2-5 settimane dopo l'infezione iniziale. La neurosifilide viene diagnosticata ricercando un alto numero di leucociti (prevalentemente linfociti) e livelli di proteine nel liquido cerebrospinale nel quadro di una infezione da sifilide nota.
Un altro test diagnostico, ormai abbandonato, è anche la reazione di Wassermann.
La microscopia a campo scuro del liquido sieroso proveniente da un'ulcera può essere utilizzato per fare una diagnosi immediata. Tuttavia, gli ospedali non sempre possiedono attrezzature e personale in grado di effettuare questo test, che deve essere svolto entro 10 minuti dall'acquisizione del campione. Si è segnalato che la sua sensibilità è di quasi l'80%, pertanto può essere utilizzata solo per confermare una diagnosi.
Altri due test che è possibile effettuare su un campione del sifiloma sono il test di immunofluorescenza e la reazione a catena della polimerasi (PCR), quest'ultimo ricerca la presenza di geni specifici della sifilide. Questi test non sono time-sensitive, in quanto non necessitano di batteri viventi per fare la diagnosi.
La prima scelta di trattamento per la sifilide semplice rimane una singola dose di penicillina G per via intramuscolare o una singola dose di azitromicina per via orale. Scelte alternative sono la doxiciclina e la tetraciclina, che però non possono essere usate nelle donne in gravidanza. La resistenza agli antibiotici ha portato allo sviluppo di un certo numero di agenti, compresi i macrolidi, i clindamicina e i rifampicina. Il ceftriaxone, appartenente alla terza generazione di antibiotici cefalosporine, risulta più efficace come trattamento in sostituzione alla penicillina, specialmente nelle forme che hanno superato la barriera emato-encefalica e sono localizzate nel sistema nervoso centrale. La terapia della sifilide è comunque altamente specialistica (dermatologia, infettivologia, neurologia, medicina interna), visto il rischio di gravi reazioni infiammatorie come la reazione di Jarisch-Herxheimer.
Alle persone affette da neurosifilide, a causa della scarsa penetrazione della penicillina G nel sistema nervoso centrale, vengono somministrati forti dosi di penicillina per via endovenosa per un minimo di 10 giorni. Se la persona è allergica, si possono usare ceftriaxone, doxiciclina o tetracicline, oppure si può provvedere a desensibilizzare il paziente. Altre presentazioni tardive possono essere trattate con la somministrazione per via intramuscolare di penicillina G per tre settimane.
Il 3-carbamino-4-ossifenilarsinato di trietanolammina è un chemioterapico arsenicale pentavalente utilizzato, in passato, nella neurolue.
Uno degli effetti collaterali del trattamento è la reazione di Jarisch-Herxheimer. Essa si presenta spesso entro un'ora dall'inizio della terapia e dura per 24 ore, con sintomi di febbre, dolori muscolari, cefalea e tachicardia. È causata dalle citochine rilasciate dal sistema immunitario in risposta ai lipopolisaccaridi rilasciati dalla rottura dei batteri della sifilide.
Al 2012 non esiste un vaccino efficace per la prevenzione dalla malattia. L'astinenza da contatto fisico intimo con una persona infetta è efficace nel ridurre la trasmissione della sifilide, così come l'uso corretto del preservativo in lattice. L'uso del preservativo, tuttavia, non elimina completamente il rischio.Durante la gravidanza è possibile prevenire la sifilide congenita nei neonati, grazie allo screening precoce e al trattamento di coloro che sono infetti. La United States Preventive Services Task Force (USPSTF) consiglia lo screening universale di tutte le donne incinte, mentre l'Organizzazione mondiale della sanità lo raccomanda a tutte le donne che si sottopongono alla loro prima visita prenatale e di nuovo nel terzo trimestre. Se risultano positive, si raccomanda il trattamento anche dei loro partner. La sifilide congenita, tuttavia, è ancora comune nei paesi in via di sviluppo, in quanto molte donne non ricevono cure prenatali oppure lo screening non è incluso tra esse. Nei paesi sviluppati, le madri che fanno uso di droghe e alcol sono più inclini ad avere la malattia, in quanto con minore probabilità si sottoporranno alle cure durante la gravidanza. Una serie di misure per aumentare l'accesso ai test appare efficace nel ridurre i tassi di sifilide congenita nei paesi a basso e medio reddito.Il Centro di Controllo delle Malattie e della Prevenzione raccomanda a tutti gli uomini sessualmente attivi che hanno rapporti sessuali con altri uomini di effettuare il test almeno una volta all'anno.La sifilide è una malattia soggetta a denuncia in molti paesi, tra cui il Canada, l'Unione europea e gli Stati Uniti. Ciò vuol dire che gli operatori sanitari sono tenuti a informare le autorità di sanità pubblica nel caso si venga a conoscenza di un infetto.
Antonio Del Sorbo, Pompeo Donofrio, Maria Teresa La Forza, Atlante di Dermatologia Genitale, Edizioni Dermo, 2001.
Alfonso Panuccio, L'infezione luetica. Infezioni sessualmente trasmissibili, Esadia, Roche.
Mario Pippione e Onorio Carlesimo Dermatologia e Venereologia,, Edizioni Minerva Medica, 1998, ISBN 88-7711-304-9.
 Mauro Moroni, Roberto Esposito, Fausto De Lalla, Malattie infettive, 7ª edizione, Milano, Elsevier Masson, 2008, ISBN 978-88-214-2980-4.
 Patrick R. Murray, Ken S. Rosenthal, Michael A. Pfaller, Microbiologia Medica, 6ª ed., Milano, Elsevier Masson, 2010, ISBN 978-88-214-3169-2, ..
Eugenia Tognotti, L'altra faccia di Venere. La sifilide in Italia dalla prima età moderna all'avvento dell'Aids - Presentazione di Giorgio Cosmacini, Franco Angeli Editore, Milano 2006.
(EN)  Parascandola, John. Sex, Sin, and Science: A History of Syphilis in America (Praeger, 2008) 195 pp. ISBN 978-0-275-99430-3
(EN)  Shmaefsky, Brian, Hilary Babcock and David L. Heymann. Syphilis (Deadly Diseases & Epidemics) (2009)
(EN)  Stein, Claudia. Negotiating the French Pox in Early Modern Germany (2009)
 Anna M. Molina Romanzi, Microbiologia clinica, Torino, UTET, 2002, ISBN 88-7933-251-1.
Wikisource contiene un testo del Libretto personale Regio Esercito Italiano: Malattie veneree
 Sifilide, su thes.bncf.firenze.sbn.it, Biblioteca Nazionale Centrale di Firenze. 
(EN) MST - Sifilide: sintomi e trattamento, su youngandhealthy.ca. URL consultato il 14 marzo 2008 (archiviato dall'url originale il 5 aprile 2008).
 MSD Italia: Malattie a trasmissione sessuale, Sifilide, su msd-italia.it. URL consultato il 7 gennaio 2007 (archiviato dall'url originale l'11 dicembre 2006).
(FR) Informazioni sulla sifilide, su jeunesensante.ca. URL consultato il 17 luglio 2008 (archiviato dall'url originale il 27 marzo 2008).

Sijua è una suddivisione dell'India, classificata come census town, di 29.797 abitanti, situata nel distretto di Dhanbad, nello stato federato del Jharkhand. In base al numero di abitanti la città rientra nella classe III (da 20.000 a 49.999 persone).
Al censimento del 2001 la popolazione di Sijua assommava a 29.797 persone, delle quali 16.077 maschi e 13.720 femmine. I bambini di età inferiore o uguale ai sei anni assommavano a 4.079, dei quali 2.060 maschi e 2.019 femmine. Infine, coloro che erano in grado di saper almeno leggere e scrivere erano 18.331, dei quali 11.428 maschi e 6.903 femmine.

Il simbolo atanasiano (Quicumque vult) è un simbolo della fede che prende questo nome perché attribuito dalla tradizione cristiana al vescovo Atanasio di Alessandria (295-373). È significativo soprattutto per la dottrina trinitaria, che esso esprime in maniera forte per combattere l'arianesimo.
Nella liturgia della Chiesa occidentale era recitato nell'ufficio divino domenicale di prima. Nel rito ambrosiano invece, viene usato come inno dell'Ufficio delle Letture, al posto del Te Deum, la domenica della Santissima Trinità; la Chiesa orientale, invece, non l'ha mai usato.
È stato tramandato in greco e in latino. La maggioranza dei critici ritiene che sia stato scritto originariamente in latino e non in greco; e non nel IV secolo, ma almeno un secolo più tardi. La teologia che ne traspare è molto vicina a quella di Ambrogio da Milano.
Poiché come la verità cristiana ci obbliga a confessare che ciascuna persona è singolarmente Dio e Signore: così la religione cattolica ci proibisce di parlare di tre Dei o Signori.
Lo Spirito Santo è dal Padre e dal Figlio: non fatto, né creato, né generato, ma da essi procedente.
Vi è dunque un solo Padre, non tre Padri: un solo Figlio, non tre Figli: un solo Spirito Santo, non tre Spiriti Santi.
E in questa Trinità non v'è nulla che sia prima o dopo, nulla di maggiore o minore: ma tutte e tre le persone sono l'una all'altra coeterne e coeguali.
Cosicché in tutto, come già detto prima, va venerata l'unità nella Trinità e la Trinità nell'unità.
Ma per l'eterna salvezza è necessario, credere fedelmente anche all'Incarnazione del Signore nostro Gesù Cristo.
La retta fede vuole, infatti, che crediamo e confessiamo, che il Signore nostro Gesù Cristo, Figlio di Dio, è Dio e uomo.
È Dio, perché generato dalla sostanza del Padre fin dall'eternità: è uomo, perché nato nel tempo dalla sostanza della madre.
È salito al cielo, siede alla destra di Dio Padre onnipotente: e di nuovo verrà a giudicare i vivi e i morti.
Alla sua venuta tutti gli uomini dovranno risorgere con i loro corpi: e dovranno rendere conto delle proprie azioni.
Coloro che avranno fatto il bene andranno alla vita eterna: coloro, invece, che avranno fatto il male, nel fuoco eterno.
Questa è la fede cattolica, e non potrà essere salvo se non colui che l'abbraccerà fedelmente e fermamente.
Quia, sicut singillatim unamquamque personam Deum ac Dominumconfiteri christiana veritate compelimur: ita tres Deos aut Dominos 
Unus ergo Pater, non tres Patres: unus Filius, non tres Filii: unus Spiritus Sanctus, non tres Spiritus Sancti.
Et in hac Trinitate nihil prius aut posterius, nihil maius autminus: sed totae tres personae coaeternae sibi sunt et coaequales.
Ita ut per omnia, sicut iam supra dictum est, et unitas in Trinitate, et Trinitas in unitate veneranda sit.
Sed necessarium est ad aeternam salutem, ut incarnationem quoque Domini nostri Iesu Christi fideliter credat.
Est ergo fides recta ut credamus et confiteamur, quia Dominus noster Iesus Christus, Dei Filius, Deus et homo est.
Deus est ex substantia Patris ante saecula genitus: et homo est ex substantia matris in saeculo natus.
Ascendit ad caelos, sedet ad dexteram Dei Patris omnipotentis: inde venturus est iudicare vivos et mortuos.
Ad cuius adventum omnes homines resurgere habent cum corporibus suis: et reddituri sunt de factis propriis rationem.
Haec est fides catholica, quam nisi quisque fideliter firmiterque crediderit, salvus esse non poterit. Amen.

Simone Adolphine Weil (Parigi, 3 febbraio 1909 – Ashford, 24 agosto 1943) è stata una filosofa, mistica e scrittrice francese, la cui fama è legata, oltre che alla vasta produzione saggistico-letteraria, alle drammatiche vicende esistenziali che ella attraversò, dalla scelta di lasciare l'insegnamento per sperimentare la condizione operaia, fino all'impegno come attivista partigiana, nonostante i persistenti problemi di salute.
Sorella del matematico André Weil, fu vicina al pensiero anarchico e all'eterodossia marxista. Ebbe un contatto diretto, sebbene conflittuale, con Lev Trotsky, e fu in rapporto con varie figure di rilievo della cultura francese dell'epoca. Nel corso del tempo, legò se stessa all'esperienza della sequela cristiana, pur nel volontario distacco dalle forme istituzionali della religione, per fedeltà alla propria vocazione morale di presenziare fra gli esclusi. La strenua accettazione della sventura, tema centrale della sua riflessione matura, ebbe ad essere, di pari passo con l'attivismo politico e sociale, una costante delle sue scelte di vita, mosse da una vivace dedizione solidaristica, spinta fino al sacrificio di sé.
La sua complessa figura, accostata in seguito a quelle dei santi, è divenuta celebre anche grazie allo zelo editoriale di Albert Camus, che dopo la morte di lei a soli 34 anni, ne ha divulgato e promosso le opere, i cui argomenti spaziano dall'etica alla filosofia politica, dalla metafisica all'estetica, comprendendo alcuni testi poetici.
Figlia di un medico di origini ebraiche, l'alsaziano Bernard Weil, e della russo-belga Selma Reinherz, entrambi agnostici, Simone Weil nasce il 3 febbraio 1909 a Parigi. Riceve un'istruzione laica, raffinata e dal respiro internazionale, ma severa. Già a cinque anni e mezzo, rabbrividendo mentre sua madre la lava in novembre nella casa priva di riscaldamento, ripete a se stessa le parole di Turenne: «Che hai da tremare, carcassa?». Scriverà di questo periodo, trascorso con il fratello:
A nove anni viene premiata come migliore della classe, ma non può partecipare alla cerimonia perché ammalata di pertosse. A dieci anni rimane impressionata da come il trattato di Versailles avesse umiliato il nemico sconfitto, tanto da sviluppare, sin da bambina, una vena critica verso il patriottismo e un'istintiva indignazione verso ogni forma di costrizione. Durante tutto l'anno scolastico 1920-21 i genitori le fanno prendere lezioni in casa perché convinti che sia troppo debole per frequentare la scuola. Così ne presenterà l'infanzia il critico letterario Pietro Citati:
Con il fratello maggiore André, amato e invidiato, legge le fiabe dei fratelli Grimm, che saziano le sue giornate. In particolare, durante un periodo di convalescenza trascorso a letto, la emoziona più di altre la storia Maria d'oro e Maria di catrame, dove la protagonista, dovendo scegliere se passare per una porta d'oro o una di catrame, risponde che le va bene quella di catrame e, inaspettatamente, viene coperta d'oro. Questo epilogo morale, affine agli insegnamenti del Vangelo, fa breccia nella sensibilità della Weil e le sarà di conforto nei momenti di disperazione. Ella apprende inoltre come mascherare la sofferenza: si impone di non piangere e, quando le è impossibile trattenersi, afferma prontamente: «Non è pianto, è rabbia».Con André, che per primo le insegna a leggere, impara a memoria la commedia del Cyrano, e insieme la declamano, scambiandosi le parti, di fronte ai genitori. Da questi, lei e il fratello non ricevono giocattoli, ma soltanto libri come mezzo di evasione e spunto d'inventiva. Una volta, ad esempio, emulando la condotta stoica, i due ragazzi prendono la decisione di non portare le calze d'inverno, per temprare l'organismo, ottenendo però l'effetto contrario: a Simone le gambe diventano blu. D'altra parte, la famiglia è amica del biologo Il'ja Il'ič Mečnikov, e il fratello evidenzierà in proposito: «I miei genitori svilupparono una fobia per i microbi, che mia sorella durante la sua infanzia spinse all'estremo». André, che in famiglia è reputato un genio, diventerà un celebre matematico, collaboratore di Albert Einstein.
Simone soffre, fin dall'adolescenza, di forti e ricorrenti emicranie; a quattordici anni si scontra con la sua prima crisi esistenziale. La ragazza si convince di esser stata avvelenata nel corso della prima infanzia, spiegando ai conoscenti che «per questo sono tutta da rifare». Come forma di ribellione, assume un aspetto trasandato e mascolino, decisamente contrario alle convenzioni borghesi. Anche per senso di competizione verso il fratello, si firma nelle lettere ai genitori con l'espressione «il vostro figlio devoto», e la madre Selma, stando al gioco, declina al maschile il nome di lei, chiamandola «Simon». Eppure la giovane è considerata, per la sua bellezza, un soggetto degno di Murillo, tanto che ai genitori viene consigliato di farle fare del cinema. Ricorderà così la crisi dei quattordici anni:
Fra il 1919 e il 1928 studia in diversi licei parigini, dove ha come professori di filosofia René Le Senne e Alain. In particolare è il pensiero di Alain a influenzarla, come rileva la Pétrement, sua compagna al liceo Henri IV, secondo la quale, sebbene la Weil si distanzi dalla riflessione alainiana, sviluppa tuttavia la sua filosofia proprio a partire da quella di Alain «prolungandola anche quando sembra opporvisi». I primi scritti weiliani sono degli elaborati per il maestro Alain, propriamente dei topoi (τόποι), «saggi che scrivevamo spontaneamente per lui su argomenti di nostra scelta [...]. Simone ne consegnò spesso e senz'altro vi era particolarmente interessata». Come nota il critico Marianelli, «i due topoi, elaborati all'età di sedici e diciassette anni, mostrano chiaramente la familiarità della Weil per miti e racconti popolari che riempivano da bambina le sue giornate». Precisamente attorno al tema del mito si gioca la presa di distanza della Weil dal maestro Alain:
Attratta dal senso formale di Cartesio, cui dedicherà la propria tesi, ella mostra un rigore che la distingue dai suoi coetanei, dei quali, pur condividendo gli interessi politici, teme l'amicizia e gli slanci amorosi; pensa infatti che, proprio nell'amore, si annidino il desiderio di dominio, il narcisismo, l'impurità – e che esso, come la vera amicizia, debba restare segreto – avvertendo una vocazione alla verginità:
«L'amicizia è guardare da lontano e senza accostarsi», annota in seguito, compenetrata dell'idea che la distanza sia la misura da rispettare in rapporto ai beni preziosi e che questi non debbano essere cercati, ma attesi. Introdotta da Alain ad amare Platone e Kant, dal cui pensiero non si sarebbe più slegata, viene soprannominata «la marziana» per la sua diversità, ed è presto ribattezzata «l'imperativo categorico in gonnella». La Pétrement riferisce, infatti, le parole di Simone «a proposito di quelli che non vivono in conformità coi loro princìpi: "Quel che non sopporto è che si transiga". Faceva a quell'epoca un gesto della mano, orizzontale e come per tagliare, che sembrava l'espressione stessa della sua intransigenza».Un esempio di tale atteggiamento è quando, avendo appreso della carestia in Cina, discute con una giovane de Beauvoir, all'epoca studentessa come lei, affermando di avere a cuore solo «la Rivoluzione che avrebbe dato da mangiare a tutti»; o quando, camminando per i giardini del Lussemburgo, Simone piange e afferra la giacca di un malcapitato studente, chiedendogli: «Come puoi ridere quando in Cina ci sono bambini che soffrono?». Ella, d'altra parte, adora la fredda audacia della ragione e ne coltiva i paradossi: superata la tentazione di dedicarsi come il fratello alla matematica, sceglie di consacrarsi alla filosofia, affascinata dalla concezione determinista di Lucrezio, Machiavelli, Spinoza e Marx, anche se di quest'ultimo scriverà:
La Weil attinge da Marx l'idea della rivoluzione come ricomposizione dell'unità, distrutta dal capitalismo, fra lavoro manuale e intellettuale, e quindi come riappropriazione («prendere possesso») della cultura. La stereotipata retorica della rivoluzione è invece per lei, analogamente alla religione formale, «oppio del popolo» secondo l'espressione marxiana. Nel 1927-28, aprendo un corso per operai, afferma: «Quelli che credono sapere meno si troveranno forse alla fine a essere stati quelli da cui gli altri avranno più appreso».Alcuni anni dopo, nel saggio Riflessioni sulle cause della libertà e dell'oppressione sociale (1934), da lei considerato il suo opus magnum, prenderà corpo la descrizione weiliana dell'industria moderna come luogo in cui il lavoro umano si riduce a mera fatica, e dove perciò soltanto il totalitarismo può prosperare, quel medesimo totalitarismo in cui si traduce qualsiasi forma di opinione organizzata, compreso il cattolicesimo nella misura in cui, esercitando un potere temporale, ha fatto da modello agli stati totalitari. La filosofia di Marx mette in luce il «primato dell'azione», ovvero la forza delle idee come strumento per cambiare il mondo, a partire dal contatto con coloro che, privati della giustizia, sono altresì nelle condizioni di desiderarla. Malgrado il suo impegno in favore dei proletari, che le guadagna il nuovo epiteto di «vergine rossa», affibbiatole da un direttore universitario poco propenso al suo militantismo di sinistra, ella non entra, né entrerà, nel Partito Comunista Francese, condividendo piuttosto il socialismo vecchio stampo di Jean Jaurès e Léon Blum.Ammessa all'École normale supérieure nel 1928, dopo essere stata respinta nel 1927, ha tra i suoi professori il celebre pensatore Léon Brunschvicg, verso il quale, però, nutre scarsa simpatia. Nel 1931 supera l'esame di concorso per la docenza nella scuola media superiore; insegna filosofia fra il 1931 e il 1938 nei licei femminili di varie città di provincia: Le Puy-en-Velay, Auxerre, Roanne, Bourges, Saint-Quentin. A Le Puy, suo primo luogo d'insegnamento, genera scandalo distribuendo lo stipendio fra gli operai in sciopero e guidando la loro delegazione in municipio. Suscita inoltre il disorientamento delle sue alunne, vietando loro di studiare sul manuale di filosofia e rifiutando a volte di dare i voti. Nonostante lo stipendio che riceve come insegnante, decide di vivere spendendo per sé solo l'equivalente di quanto percepito come sussidio dai disoccupati, per sperimentare le medesime ristrettezze di vita.Considerata un'agitatrice comunista, nonché invitata da un funzionario scolastico a chiedere il trasferimento onde evitare di essere licenziata, pare abbia risposto di stimare il congedo, da sempre, come il punto più alto della carriera. A Roanne, del resto, attira la fiducia dalle sue allieve, e una di loro, Anne Reynaud-Guérithault, custodirà gli appunti delle lezioni, che verranno pubblicati nel volume Lezioni di filosofia 1933-1934.Negli stessi anni è vicina ad ambienti sindacali e politici trotskisti ed anarchici, avendo avviato rapporti d'amicizia e collaborazione, già dal 1931, con noti esponenti del sindacalismo rivoluzionario espulsi dal Partito Comunista Francese: Pierre Monatte, Maurice Chambelland, Daniel Guérin. Nell'agosto del 1932 si reca a Berlino per sondare il clima nel luogo più scottante del momento, alla vigilia della presa del potere da parte di Hitler; raccoglie le sue impressioni nell'articolo La Germania in attesa per La Révolution prolétarienne. In novembre incontra Boris Souvarine e frequenta il suo circolo di dissidenti marxisti; fra questi ha modo di conoscere Georges Bataille, che su di lei ricalca il personaggio di Lazare per il romanzo L'azzurro del cielo (1935). Pur non aderendo al gruppo, ella collabora alla rivista La Critique sociale e si attiva, per tramite di Alain, allo scopo di convincere Gaston Gallimard a pubblicare un memoriale di Souvarine fortemente critico verso Stalin.
In opposizione alle strategie sovietiche la stessa Weil scrive due articoli, pubblicati nell'estate del 1933: Il ruolo dell'URSS nella politica mondiale, che stigmatizza l'avvicinamento dell'Unione Sovietica alla Germania nazista, dimostrazione che la Russia post-rivoluzionaria rimane uno stato all'antica, e Stiamo andando verso la rivoluzione proletaria?, dove la pensatrice individua nello stalinismo una forma di oppressione burocratica analoga al fascismo. A tali critiche risponde, in ottobre, nientemeno che Lev Trotsky, nel pamphlet La Quarta Internazionale e l'URSS, ammettendo i pericoli del burocratismo, ma incolpando la Weil di «esaltazione anarchica a buon mercato» e di essere vittima «dei pregiudizi piccoloborghesi più reazionari».A fine dicembre la pensatrice ospita per alcuni giorni proprio l'esule Trotsky, assieme alla moglie, nel suo appartamento di Parigi. La Weil aveva già conosciuto suo figlio, Lev Sedov, in Germania. Trotsky, che viaggia in incognito con a fianco due guardie armate, ne approfitta per organizzare una riunione clandestina, che si conclude con uno scontro verbale fra lui e la giovane, la quale ritiene che ogni Stato rappresenti, in quanto tale, un apparato oppressivo. Ella gli chiede come può giustificare la spietata repressione della rivolta di Kronštadt, e accusa lui e Lenin di avere un ruolo paragonabile a quello dei capitalisti che prosperano grazie a grandi carneficine. Da una stanza vicina i genitori della Weil sentono le urla di Trotsky (ella aveva chiesto il loro permesso per ospitarlo) e lui, osserverà il critico Thomas Nevin, «dovette essere preso alla sprovvista da questa novellina di ventiquattro anni, sua supposta padrona di casa. La apostrofò con una valanga di epiteti». Al termine, Trotsky le domandò: «Dato che non è d'accordo con nessuna delle mie idee, perché mi ha ospitato in casa sua? Appartiene forse all'Esercito della Salvezza?».
Dal 1930 la pensatrice avverte incessanti dolori fisici – legati al mal di testa, alla sinusite cronica e, dal 1934, all'anemia – che le fanno provare disprezzo e repulsione verso se stessa, come confiderà, dodici anni più tardi, in una lettera al poeta Joë Bousquet:
In questo stato psicofisico, ella sviluppa il desiderio di conoscere direttamente la situazione operaia e ne scopre la terribile monotonia e dipendenza. Il 4 dicembre 1934 si impiega come manovale nelle fabbriche metallurgiche di Parigi, dove, avendo scarsa dimestichezza coi macchinari, più volte si brucia e taglia le mani, patendo l'indifferenza e il licenziamento. Sotto la pressione di soddisfare le quote di produzione richiesta, una sera, ad esempio, annota:
«Laggiù mi è stato impresso per sempre il marchio della schiavitù», constaterà. L'esperienza di otto mesi di lavoro nelle officine Alstom, Carnaud e Renault – che aggrava ulteriormente il suo stato di salute – verrà raccolta, sotto forma di diario e di lettere, nell'opera La condizione operaia, in cui confluirà anche l'articolo La vita e lo sciopero delle operaie metalmeccaniche, scritto dalla Weil per la rivista La Révolution prolétarienne con lo pseudonimo «Simone Galois», in onore del matematico Évariste Galois, mentre infuocavano gli scioperi del giugno '36.Prima di riprendere a insegnare in un liceo di Bourges, si reca in Portogallo, dove conosce e vive la miseria dei pescatori. Qui, a Póvoa de Varzim, nell'estate del 1935, ode un fado suonato per la festa del patrono; la lamentosa melodia le infonde un'impressione indelebile:
Già Nietzsche, nell'Anticristo, aveva assimilato la religione cristiana alla schiavitù, ma per scorgervi un «risentimento»; invece la Weil trova, in tale similitudine, l'esperienza di un contatto umano. Nel contempo, si rinsalda in lei la convinzione che anche i deboli possano combattere; difatti, dopo un altro anno d'insegnamento – durante il quale frequenta la messa e lavora saltuariamente in una fattoria – si aggrega ai repubblicani, che per lei rappresentano gli umili, nella guerra civile spagnola. L'8 agosto 1936 varca la frontiera con un lasciapassare da giornalista ed entra come miliziana fra i volontari della colonna anarchica Buenaventura Durruti, sul fronte aragonese. Non essendo capace di padroneggiare il fucile, viene assegnata ai lavori in cucina.Pur non partecipando ai combattimenti, il 19 agosto si ferisce, ponendo inavvertitamente il piede in una pentola d'olio bollente lasciata a terra, quindi, gravemente ustionata nonché dubbiosa sull'utilità del conflitto, torna in settembre a Parigi, assieme ai genitori, che si erano affrettati a raggiungerla in Spagna, preoccupati per lei. La pensatrice spiegherà: 
Inoltre, le violenze commesse dai republicanos rinnovano il suo scetticismo nei confronti degli ideali rivoluzionari. Ella così accantona definitivamente il marxismo, esattamente nel periodo in cui gli intellettuali della sua generazione si accingevano a riscoprirlo. Nel 1937 prende parte, con il fratello, al congresso Bourbaki a Chançay, un ritrovo incentrato sulla discussione della "teoria degli infiniti" di Georg Cantor, matematico morto in manicomio dopo aver spinto le proprie tesi a un livello religioso. Nello stesso anno, mentre viaggia ammalata per l'Italia, la Weil s'inginocchia nella cappella di Santa Maria degli Angeli ad Assisi, sentendosi trascinata da una forza irresistibile.
In Italia, dove stringe amicizia con Edoardo Volterra e la sua famiglia, ella torna l'anno seguente, riscoprendo la propria «vocazione per la poesia, vocazione rimossa per diverse ragioni fin dall'adolescenza». Iniziano le sue esperienze mistiche, che proseguono, sempre nel 1938, quando trascorre la Pasqua a Solesmes, subendo il fascino dei canti gregoriani. Per esempio, mentre osserva un giovane che ha ricevuto la comunione, lo vede rilucere di uno splendore angelico; e, recitando L'amore mi diede il benvenuto di George Herbert, avverte Cristo che discende a prenderla. Ricorderà in merito:
Ma custodisce in segreto questa sua iniziazione, convinta che si possa essere mistici senza darlo a vedere, e non si decide a entrare nella Chiesa cattolica per timore di trovare in essa un facile riparo, che l'avrebbe potuta allontanare dalla passione vissuta insieme a Cristo. Inoltre, in un primo tempo, si trattiene dal pregare:
Alla vigilia della seconda guerra mondiale, arroccata su posizioni pacifiste, ritiene che qualunque tragedia, compresa l'egemonia tedesca, sia preferibile allo scoppio d'un conflitto; ma si persuade poi, «dopo una dura lotta interiore», a «perseguire la distruzione di Hitler con o senza speranza di successo», pur mantenendosi impegnata a «sostituire sempre più nel mondo la non-violenza efficace alla violenza».
Nella primavera del 1939 contrae la pleurite, ma si rimette in sesto grazie a una vacanza in Svizzera con i genitori. Il 13 giugno 1940, a causa dell'invasione tedesca, la famiglia abbandona Parigi e trascorre due mesi a Vichy, dove Simone redige una prima stesura del dramma Venezia salva, ispirato al racconto La congiura degli spagnoli contro la repubblica di Venezia di Saint-Réal. Con i genitori si sposta quindi a Tolosa e in settembre raggiunge Marsiglia, dove legge e scrive molto, pubblica il saggio L'Iliade o il poema della forza sotto lo pseudonimo anagrammato «Émile Novis», visita i quartieri più miseri, fraternizza con i poveri, i fool e gli abbandonati. Impara il sanscrito assieme a René Daumal, studia le Upaniṣad e la Bhagavadgītā, riscopre Platone, Sofocle, il Nuovo Testamento, Giovanni della Croce, Paul Valéry. A quest'ultimo aveva inviato, nel 1937, alcune delle proprie poesie in attesa di un giudizio critico, ricevendo una replica cortese alla prima lettera, ma nessuna risposta alla seconda.A Marsiglia la pensatrice viene arrestata mentre distribuisce volantini contro il Governo di Vichy e, quando il giudice minaccia di chiuderla in cella con delle prostitute, replica di aver sempre desiderato conoscere quell'ambiente e di non avere altro mezzo per farlo che la prigione. Al che, il giudice la lascia andare credendola matta. Ella si attiva inoltre – nonostante la sua ripugnanza a infrangere le leggi, per mediocri che siano – nel procurare documenti falsi ai rifugiati, compresi alcuni, come lei, di origine ebrea. Rammentandosi di aver lasciato a Parigi il manoscritto delle Riflessioni sulle cause della libertà e dell'oppressione sociale, redatto sei anni prima e non ancora pubblicato, incarica un amico di recuperarlo.Sempre a Marsiglia conosce Joseph-Marie Perrin, un domenicano poco più anziano di lei, quasi cieco, che diventa per la Weil un confidente spirituale; egli raccoglierà nel volume Attesa di Dio alcuni scritti lasciatigli da Simone. Perrin le presenta il «filosofo contadino» Gustave Thibon, che la assume nella propria fattoria a Saint-Marcel-d'Ardèche. Così, nell'autunno del 1941, la pensatrice lavora come operaia agricola, abitando in una casetta semidiroccata, presso la quale si nutre di legumi colti dal terreno, cotti col fuoco della legna che raccoglie nel bosco, beve l'acqua a una sorgente e dorme al suolo, per poi recitare ogni mattina il testo greco del Padre nostro, che ha imparato a memoria. Confiderà:
In questo eden campestre, si ritaglia forse per l'unica volta in vita propria una porzione di felicità, sviluppa ammirazione per il Tao e si propone, lei così inquieta, di divenire calma e distesa. Anche Thibon raccoglierà in un volume, La pesanteur et la grâce, gli scritti lasciatigli dalla Weil, ovvero una serie di riflessioni religiose che ricordano Pascal e Kierkegaard, rivelando un genio aforistico affine, oltre che a Paolo e Pascal, anche a Baudelaire, e inoltre un rigore mistico paragonabile a Musil. Ella, riprendendo la strada dell'esilio, autorizza Thibon a estrarre il "meglio" dai suoi quaderni, e lo invita a leggerne «i passi che vorrà a chi vorrà [...]. Se per 3 o 4 anni non sentirà parlare di me, se ne consideri interamente proprietario».Nell'aprile del 1942, durante la Settimana santa, segue le funzioni presso l'abbazia benedettina d'En-Calcat, e l'editore Jean Ballard la accompagna a Carcassonne, al capezzale di Joë Bousquet, poeta invalido di guerra, che ella desiderava conoscere di persona. Giunta alle due di notte, discute con lui fino all'alba, prima di ripartire per l'abbazia. Di lei, che aveva fatto propria la massima terenziana «Niente di quello che è umano mi è estraneo» (Humani nihil a me alienum puto), rammenterà l'amico Bousquet: «Aveva il dono di pronunciar parole con significato umano illimitato».Dal momento che il padre e la madre non accettano di allontanarsi dalla Francia senza di lei, il 14 maggio giunge con loro a Casablanca, e per alcuni giorni, in un campo profughi affollato da centinaia di esuli ebrei, scrive senza sosta le Intuizioni precristiane: un altro insieme di testi raccolti, come Attesa di Dio, da Padre Perrin. Il 7 luglio sbarca con i genitori a New York, dove li attende il fratello André. Nella metropoli statunitense, Simone frequenta i quartieri afroamericani e le chiese battiste, passa molto tempo in biblioteca, scrive due saggi sui càtari ed espone nella Lettera a un religioso le obiezioni che ha maturato nei riguardi della dottrina ecclesiastica. A turbarla, in particolare, è la formula Extra Ecclesiam nulla salus. Tuttavia continuerà ad assistere da "esclusa", per la sua esitazione al battesimo, alle messe cattoliche, traendo ugualmente piacere dalla liturgia e spiegando come segue le ragioni del suo restare in attesa – ἐν ὑπομονῇ (en hypomoné) secondo un'espressione del Nuovo Testamento a lei cara – sulle soglie della Chiesa:
Con una delle sue asserzioni paradossali, si pronuncia «disposta a morire per la Chiesa, se mai ne avesse bisogno, piuttosto che entrarvi». In dicembre parte per Londra per unirsi all'organizzazione France libre dei resistenti in esilio. Digiunando, si sente spiritualmente vicina ai connazionali della zona occupata, e, quando viene a sapere delle dimostrazioni francesi represse nel sangue, trascorre due giorni senza mangiare. Ma, nel contempo, è attratta dalla vitalità londinese e legge la Austen con incanto. In qualità di redattrice della France libre, è incaricata dal Commissario agli Interni André Philip di raccogliere idee su come gestire la situazione politica nel dopoguerra, ed è sotto il peso di tale responsabilità che scrive l'opera intitolata postuma come L'enracinement, oltre a vari articoli successivamente inseriti nel volume Écrits de Londres. Nell'ufficio dell'organizzazione, mentre sogna d'essere paracadutata in qualche missione estremamente rischiosa, annota fra l'altro: «Ho una specie di certezza interiore crescente che esiste in me un deposito d'oro da trasmettere. [...] La miniera d'oro è inesauribile».
Da tempo ella tenta di fare accettare a De Gaulle una proposta per l'invio d'un gruppo di infermiere – lei compresa – sulla prima linea del fronte, ma il generale francese valuta questa iniziativa una follia. Anche la pensatrice la considera una «follia», ma necessaria quale contrappeso di generosità da contrapporre alla violenza estrema dell'hitlerismo, come da lei illustrato nel testo del progetto:
Vedendosi impossibilitata a partecipare attivamente alla guerra, la Weil cede a un sentimento di autodistruzione. In maggio aveva confidato a Padre Perrin: «Ogni volta che penso alla crocifissione di Cristo pecco d'invidia», mentre in luglio aveva preannunciato al filosofo Jacques Maritain:
L'antropologo Claude Lévi-Strauss, ricordando un incontro avuto a New York con la Weil, affermerà: «Le intellettuali della nostra generazione erano spesso eccessive: lei non faceva eccezione, ma ha spinto questo rigorismo fino a farsi distruggere», e Susan Sontag esprimerà – assieme alla commozione – un giudizio analogo: «Nessuno che ami la vita vorrebbe imitare la sua dedizione al martirio». Il teologo Christian Möller parlerà di «romanzo tragicamente inumano della Weil», mentre la regista Franca Alessio esemplificherà il destino della pensatrice nel titolo di un docu-drama a lei dedicato: Olocausto privato. D'altra parte il critico Thomas Nevin, definendola «un'ebrea che si volle esiliare», osserverà che, dal punto di vista della Weil, «coraggio, dignità e onore trovano la loro verifica solo nell'essere distrutti; l'eroismo doveva finire in sconfitta».
Il 15 aprile 1943 viene trovata svenuta nella sua camera ed è condotta in ospedale. Affetta da tubercolosi, aggravata dalle privazioni che aveva deciso di imporsi, muore il 24 agosto nel sanatorio di Ashford, fuori Londra, spegnendosi nel sonno. Nella primavera dell'anno precedente, aveva scritto all'amico Padre Perrin:
Dal suo letto d'ospedale, con la finestra affacciata contro un muro, aveva raccontato per lettera ai genitori, rimasti a New York, la nascita delle ciliegie sugli alberi, lei che ormai non sopportava più i cibi solidi, se non, appunto, qualche ciliegia. E aveva lasciato loro queste parole: 
Aveva inoltre espresso il desiderio di mangiare del purè, come lo faceva sua madre, secondo la ricetta francese, scrivendole: «Voglio che, quando ci rivedremo, tu sia sempre fresca e giovane, e continui ad avere l'aria della mia sorella minore». Ma non ci fu purè, e nemmeno un prete cattolico – che fu chiamato, ma non arrivò – al suo funerale. Sepolta il 31 agosto nella sezione cattolica del cimitero di Ashford, sette persone assistettero alla cerimonia. Nello stesso giorno, il Tuesday Express titolò in prima pagina: «Professoressa francese si lascia morire di fame» (French professor starves herself to death).
Papa Paolo VI, nel considerare la pensatrice come una delle figure più influenti sulla propria vita, affermerà di dispiacersi per il suo mancato approdo al battesimo, in quanto meritevole di essere proclamata santa. Tuttavia Eric Springsted, docente presso l'Università di Princeton, ha riferito nel corso di un convegno che Simone Deitz, amica della pensatrice, gli confidò di aver battezzato Simone Weil in articulo mortis su sua esplicita richiesta. In precedenza la Weil aveva promesso, con ironia, di accettare il battesimo solo nel caso in cui non avesse avuto più cervello, pur non escludendo una propria adesione alla Chiesa in punto di morte, se ne avesse avvertito l'invito da parte di Dio:
A parte alcuni articoli, le sue opere vengono pubblicate postume e iniziano ad essere tradotte in italiano per iniziativa di Adriano Olivetti nei primi anni cinquanta, quando esce anche un film di Roberto Rossellini (Europa '51), la cui protagonista è ispirata alla figura di Simone Weil. I volumi La pesanteur et la grâce e L'enracinement vengono editi in lingua italiana dalle Edizioni di Comunità secondo la traduzione più poetica, sebbene meno letterale, di Franco Fortini, che rende i titoli in L'ombra e la grazia e La prima radice. Per la stessa casa editrice, Fortini traduce La condizione operaia, mentre a Carlo Falconi viene affidata la traduzione di Oppressione e libertà, raccolta di saggi politici della Weil.
La poetessa Elsa Morante la chiamerà «Sorelluccia inviolata / ultima colomba dei diluvi stroncata / bellezza del Cantico dei Cantici camuffata in quei tuoi buffi occhiali da scolara miope», mentre Natalia Ginzburg ne citerà, in epigrafe a un proprio saggio, la frase: «Il Dio che dobbiamo amare è assente». Pietro Citati vedrà in lei soprattutto «una grande scrittrice», mentre lo storico Vittorio Messori, nel suo Ipotesi su Gesù, coglierà nella Weil una mistica della libertà, secondo la quale «nessuno ha amore più grande di colui che sa rispettare la libertà dell'altro». A Simone Weil verrà dedicato anche un secondo film di produzione italiana, Le stelle inquiete (2011).
È Albert Camus a divulgare originariamente la maggior parte degli scritti della Weil, diventando per lei un «amico-innamorato postumo», tanto da custodire una foto della pensatrice sul proprio scrittoio. In occasione del conseguimento del premio Nobel per la letteratura, nel 1957, menzionando gli autori viventi più importanti per lui, aggiunge: «E anche Simone Weil – a volte i morti sono più vicini a noi dei vivi». Camus fa pubblicare le opere della pensatrice nella collana Espoir («Speranza»), da lui fondata presso l'editore Gallimard, considerando il messaggio weiliano come un antidoto al nichilismo contemporaneo. Lei stessa si era prefissata un simile compito:
I suoi quaderni, editi parzialmente da Thibon nel 1947 nel volume La pesanteur et la grâce, vengono pubblicati integralmente a partire dal 1951 sotto il titolo, appunto, di Quaderni (Cahiers).
Nel saggio Riflessioni sulle cause della libertà e dell'oppressione sociale la Weil considera il potere che viene esercitato dalle autorità sugli individui come un derivato della medesima forza presente in natura. La società è una trasposizione della necessità che in natura opprime gli esseri umani, e quanto più una società è tecnicamente avanzata, tanto più gli individui sono schiacciati da una forza assimilabile a quella di un cataclisma naturale. Di Marx ella apprezza le intuizioni riguardanti le dinamiche sociali, ma lo critica per non aver sviluppato sino in fondo l'analisi delle forme di oppressione.La posizione etica fondamentale della Weil è, infatti, di mettersi costantemente dalla parte degli oppressi; in tale prospettiva matura anche la sua critica al marxismo, di cui rifiuta la concezione materialista, la riduzione delle idee all'espressione di un gioco di forze e la fiducia che gli ingranaggi sociali, se lasciati alle loro leggi materiali, producano necessariamente il bene. Non a caso suscita entusiasmo in lei la descrizione tragicomica della catena di montaggio, che trasforma in meccanismi gli stessi operai, nel film Tempi moderni. Nell'articolo Sulle contraddizioni del marxismo scrive di Marx:
Ella abbraccia l'idea – che Marx, insieme a Engels, ha condannato ne L'ideologia tedesca – secondo cui la storia coincide con l'esercizio della forza. E scrive in seguito: «Non possiamo attaccarci al passato senza attaccarci ai nostri delitti». Contro il necessitarismo storico la pensatrice riafferma, recuperando Platone, che, nel regno spirituale, dal male non può nascere il bene, e che l'umanità, nella sua lontananza dalla perfezione divina, è in sé misera e limitata e quindi non può autoredimersi attraverso la dialettica materialista. La Weil aggiunge, ironicamente, che la tortura ideale da infliggere a un marxista sarebbe pretendere da lui una definizione comprensibile di cosa sia il materialismo dialettico.Nel saggio L'Iliade o il poema della forza ella rileva che il potere della forza, riducendo gli uomini a cose, «pietrifica diversamente, ma ugualmente, le anime di quelli che la subiscono e di quelli che la usano». Qualunque esercizio del potere è un tentativo di fronteggiare i meccanismi della necessità, e anzi di piegarli ai propri scopi, ma questo conduce inevitabilmente alla follia: le illusioni umane non possono opporsi alla necessità che opera attraverso la natura; quando teorizzano di farlo – come nel caso del marxismo e dell'hitlerismo – la storia non viene trasformata né la condizione umana liberata, ma viepiù costretta e disumanizzata dalla soffocante burocrazia statale. L'idolatria del potere sorta con l'impero romano ha raggiunto piena espressione nel totalitarismo di Hitler, passando per lo statalismo di Richelieu. La stessa pensatrice, in quanto francese, avverte la propria colpa storica rispetto a Hitler, conseguenza logica – secondo lei – del colonialismo e dello sciovinismo della Francia. L'imperialismo afferma il proprio dominio grazie agli effetti della crudeltà; esso emula goffamente il potere della natura, sottomettendo gli animi con i mezzi più freddi, ipocriti e spietati, e gli individui non possono reagire perché atterriti dalla sensazione di trovarsi di fronte a una fatalità, cieca e insensibile come le forze della natura.Il potere è anche lo scopo dei partiti politici, impegnati a forgiare un'immagine idolatrica di se stessi onde tiranneggiare, una volta ottenuto il dominio, gli altri partiti e l'intera società. Nel Manifesto per la soppressione dei partiti politici la Weil ritiene che la loro eliminazione possa evitare il totalitarismo, esemplificato dal caso della Germania nazista: una fazione al comando e quelle avversarie in prigione. Qualsiasi democrazia governata dai partiti non può sottrarsi al rischio che uno di essi la distrugga. I partiti sono per loro natura forme di "criptotirannia", che competono per emergere l'uno sull'altro: la loro politica non può rispecchiare di meglio che la legge della giungla, e ogni negoziazione cela secondi fini. La pensatrice individua come unica alternativa – tanto al dispotismo dei partiti, quanto allo statalismo da lei condannato ne La prima radice – la volontà generale teorizzata da Rousseau. La politica deve diventare, come anche l'arte, anonima, e veicolare la fratellanza. Il dovere di coloro che si pongono al servizio della volontà generale è «rimanere in certo qual modo anonimi, pronti a mescolarsi in qualsiasi momento con l'umanità comune». Difatti, un amore anonimo è per ciò stesso universale. L'arte autentica, poi, ha una missione sacra: insegna l'indifferenza del tempo e dello spazio, e rende consapevoli della nostra sottomissione alla necessità:
Il vero artista dunque non si affida all'immaginazione – che è fallace, perché rappresenta un «me dentro di me» – ma lascia entrare la grazia attraverso la contemplazione. Come Hannah Arendt, la Weil scorge nella bellezza la manifestazione più pregnante con cui l'essere si rivela, la forma che ci invita ad amarlo; ma occorre tracciare una distanza dall'oggetto amato, per lasciarlo com'è, senza volontà d'impadronirsene. Il suo peculiare realismo esprime una visione affine, oltre che alla Arendt, anche ad altre sensibilità femminili della storia della filosofia, come la martire Edith Stein, morta ad Auschwitz un anno prima di lei, che trovava nell'empatia il modo di fare esperienza reale dell'altro.In sintonia con Edward Carr, la Weil non concepisce la finalità morale in termine di diritti, bensì di doveri. In quest'ottica si colloca un'affermazione contenuta nei Quaderni, «Non credere di avere dei diritti», ispiratrice di parte del femminismo italiano, che invita a cogliere il valore delle differenze a partire da quella femminile, anziché accanirsi a rivendicare l'uguaglianza, pur nell'attenzione a tutte le disparità che, producendo squilibri, sollecitano la costruzione di ponti e mediazioni. Bisogna riconoscersi in dovere verso ciascun individuo, e verso l'essere umano in quanto tale: da qui il sottotitolo de La prima radice, che intende preludere a una «dichiarazione dei doveri verso la creatura umana». Tali doveri debbono essere indipendenti dagli usi e dalle convenzioni, e derivare dai «bisogni vitali» di ogni singola persona, nella consapevolezza che «mettere la verità prima della persona è l'essenza della bestemmia», secondo la tesi già espressa dalla pensatrice nel saggio La persona e il sacro.Ella presenta i bisogni dell'animo come una sequenza di antonimie pitagoriche in reciproca armonia: sicurezza e rischio, uguaglianza e gerarchia, libertà e ubbidienza ecc. Tra questi bisogni figura anche la «punizione», ma con la precisazione che essa dovrebbe colpire chi è al vertice, e non al fondo, della scala sociale. Dopo aver constatato lo sradicamento (déracinement) dei bisogni vitali nella società contemporanea, la Weil auspica il loro radicamento (enracinement) su un nuovo terreno che veda recuperato l'ideale dell'armonia cosmica.La pensatrice ritiene che l'intelligibilità dell'universo sia l'unica vera dottrina greca, e che meriti di essere salvata. In altre parole, ella associa il genio greco alla capacità di vedere l'universo come un numero, un logos (λόγος), da cui trarre elementi per la conoscenza delle cose, determinate o indeterminate, situate sotto il medesimo tetto della necessità:
La scienza dovrebbe quindi essere, come la religione, un cammino verso Dio: «Una scienza che non ci accosta a Dio non vale niente». La Weil considera l'inimicizia fra scienza e religione «lo scandalo del pensiero moderno», perciò rimprovera a Cartesio l'idea del progresso, da lei definita «il veleno della nostra epoca». La scienza dovrebbe accettare i propri limiti, non avere velleità di dominio sulla natura né presumere di riuscire esaustiva, perché il suo compito è l'amore contemplativo del divino. Una nuova scoperta, o la soluzione di un problema, vanno semplicemente attese. La ricerca, invece, porta all'errore. Ella sottoscrive la massima di Francesco Bacone secondo cui «la natura può essere vinta solo ubbidendole» (Natura non nisi parendo vincitur), e ritiene che «questa formula così semplice dovrebbe costituire da sola la Bibbia della nostra epoca». La valenza purificatrice ch'ella attribuisce alla scienza – intesa, nel significato più autentico, quale disciplina per pensarci «dal punto di vista dell'essere», pervenendo così all'indifferenza verso noi stessi – svela un gusto spinoziano, che pare far capo alla quinta parte dell'Ethica, oltreché una sensibilità quietista. La pensatrice – la cui filosofia della scienza verrà pressoché ignorata – vorrebbe istituire una scienza cristiana, o meglio, fondata su quel che lei chiama «un cristianesimo incarnato»:
Armonia dei contrari è l'amicizia, ma è anche conoscere la realtà della guerra, che si rivela «la realtà più preziosa da conoscere, poiché la guerra è l'irrealtà stessa». Se si è obbligati a farla, la guerra non può essere a scopo di libertà, mentre può risultare onorevole una guerra senza coscritti, combattuta da volontari che liberamente scelgono di rischiare la propria vita, afferma la Weil, ammorbidendo con il tempo la posizione pacifista delle proprie Riflessioni sulla guerra. È significativo, in proposito, che ella definisca Lawrence d'Arabia come «l'unico, famosissimo personaggio storico, non dico dei nostri tempi, ma di tutti i tempi a me noti, che io amo e ammiro con tutto il cuore». Il buon patriottismo, per lei, non può trarre espressione dalla burocrazia statale, ma coincide con l'amore per l'intera umanità.
Secondo il critico Augusto Del Noce, Simone Weil trova la propria collocazione nella storia della filosofia occidentale al punto estremo del pessimismo, dov'esso è infine «costretto» a rovesciarsi nella mistica, pur restando al bivio fra cristianesimo canonico e gnosticismo antico. Caratterizzata da un'esigenza di verità dedicata più all'attenzione che al progetto, ella affermò, fino agli ultimi giorni di vita, di provare un'intima e crescente lacerazione «dovuta all'incapacità [...] di pensare insieme nella verità la sventura degli uomini, la perfezione di Dio e il legame tra le due». Nella sua meditazione – sviluppatasi sotto la disciplina del vuoto, o distacco (détachement), da formare dentro di sé per lasciare spazio alla verità – è centrale il problema della tormentata relazione fra l'anima e Dio:
La creazione è stata, per lei, una «follia» di Dio. Egli, per darci spazio, ha rinunciato a se stesso, limitandosi tanto da privarsi di una parte dell'essere: «Ha potuto creare solo nascondendosi. Altrimenti ci sarebbe stato egli solo». Dio, come uno schiavo, si è incatenato alle leggi di necessità, che gli impediscono di intervenire nel mondo. Il mondo è dominato dalla forza, e la cultura stessa è fondata sulla forza; questa forza è la materia, l'orrore senza nome che tutto schiaccia. L'oggettività mostruosa del lavoro di fabbrica è una forma moderna ed estrema delle leggi meccaniche dell'universo, come la guerra e la malattia, sulle quali Dio non interviene. La Weil ritiene che la verità definitiva possa esserle rivelata, appunto, solo in «una delle forme estreme della sventura presente»:
Di fronte al dramma delle creature Dio tace, e il suo silenzio, colmo di significati, è la sua unica parola, tanto da spingere la Weil a preferire «la sua assenza alla presenza di chiunque altro». Ma nell'incarnazione e nell'abbandono di Cristo sulla croce, Dio stesso ha sofferto la condizione tragica dell'uomo. La sventura (malheur, traducibile anche in «sofferta infelicità») dell'essere umano è dover soggiacere a meccanismi fatali che gli impongono – oltre al dolore e all'umiliazione – il marchio della colpa, sicché «Dio ha dovuto incarnarsi e soffrire, per non essere inferiore all'uomo»; Cristo è «il giusto disprezzato, flagellato, abbandonato anche dagli dei». Nello strazio di Gesù, che grida «Dio mio, Dio mio, perché mi hai abbandonato?», la Weil individua «la vera prova che il cristianesimo è qualcosa di divino». Difatti, se l'anima emette quel grido e ancora non smette di amare, essa può trascendere la sventura, la gioia e la sofferenza, per accedere all'amore di Dio, giacché nel profondo della sventura splende la misericordia divina. È la medesima «intuizione precristiana» espressa dall'autore dell'Iliade, che, descrivendo la guerra e con essa un terrificante assetto della realtà, «ha amato abbastanza Dio per avere questa capacità. È questo infatti il significato implicito del poema e l'unica sorgente della sua bellezza; ma non è stato affatto capito». La materia e la necessità, la gravità e la pesantezza (pesanteur), sono opera di Dio, dunque l'ordine della natura merita di essere amato per la sua armonica obbedienza a Dio:
Per ricongiungersi a Dio, l'uomo è chiamato, a milioni d'anni dalla creazione, a compiere una nuova «follia»: immolarsi e accettare la propria sventura sino in fondo, affinché Dio possa donargli «la pienezza dell'essere». Accettare significa trasformare; significa trasfigurare la sofferenza in sacrificio che redime, nell'ammissione che «la nostra vita è impossibile [...]. Siccome siamo creature siamo contraddizione; perché siamo Dio e, al tempo stesso, infinitamente altro da Dio». La gratitudine, la compassione, l'amicizia, l'amore per la bellezza del creato, sono sentimenti sovrannaturali, «follie» protese a Dio. L'uomo è venuto al mondo unicamente per consentire a rinnegare se stesso e cedere il passo all'amore di Dio, che è amore di Dio per Dio medesimo, perché «Dio solo è capace di amare Dio». Per tale ragione Cristo ha sentenziato che dobbiamo rinunciare a noi stessi: «Dio si è negato in nostro favore, per offrirci la possibilità di rinnegarci per lui». La nozione di «decreazione» (décréation) – che sembra avere come fonte la Cabala, sconosciuta però alla Weil – risulta centrale nella riflessione più matura della pensatrice, che si apre alla prospettiva di un volontario annullamento dell'io e del sé personale, pur senza un'abdicazione al «noi» collettivistico:
L'accesso alla verità, come la perfezione, è inattuabile attraverso il «noi». Se Bergson aveva esaltato la «vitalità» dei mistici, la Weil ritiene che, nel mondo, solo la morte sia vera, e che il compito dei mistici sia portare un autentico spirito di verità nella vita, in un'epoca in cui la sociologia comtiana, sostituendo la rivoluzione scientista a quella politica, ha realizzato un ateismo integrale; difatti, se il marxismo trasfigurava l'essere umano in una «realtà altra» proiettata nel tempo, il positivismo ha abolito ogni idea metafisica. Perduta così la nozione di «soprannaturale», ne è derivata una civiltà del «noi», la quale, ponendo il bene nella materia, costringe a trattare la persona come materia.
A questa inesausta meditazione teologica, si accompagna il sempre più acuto interesse della Weil per la drammaturgia dell'antica Grecia, come testimonia l'impegno da lei profuso nella stesura e ristesura – fino agli ultimi mesi di malattia – dell'opera Venezia salva, rimasta incompiuta, che avrebbe dovuto riprendere «la tradizione della tragedia di cui l'eroe è perfetto». Ella scorgeva in Dioniso e Osiride – oltre che in Prometeo, «il dio crocifisso per aver amato troppo gli uomini» – delle prefigurazioni di Cristo, ed era solita ripetere a se stessa il verso πάθει μάθος (pàthei màthos, «impara attraverso la sofferenza») dell'Agamennone di Eschilo, auspicando una rinascita del teatro greco, poiché vedeva nella tragedia antica la forma più adatta a riflettere il sacro e nelle opere del passato un'ispirazione tesa a «far spuntare le ali contro la forza di gravità», secondo le parole di Platone. Il cardinale Jean Daniélou osserverà, a tale riguardo, che ella si spinse a considerare Gesù il più perfetto degli archetipi eterni, ma non l'autore della irreversibile redenzione del tempo evangelizzata dalla Chiesa, e per questo la Weil non poté facilmente convertirsi, cioè passare «dalla religione alla rivelazione».La sua concezione pessimista della Genesi – che associa la caduta dell'uomo alla creazione, piuttosto che a un peccato originale da questi liberamente commesso, come a intendere la creazione stessa alla stregua di una caduta – è peraltro influenzata dal frammento di Anassimandro, che vede nell'ápeiron (ἄπειρον) l'origine degli esseri, ma anche la loro necessaria distruzione, in quanto ogni nascita deve pagare il prezzo dell'ingiustizia che inevitabilmente produce. Al tempo stesso, riprendendo le teorie di Marcione, ella non ammette che l'autorità in nome della quale il popolo d'Israele, secondo l'Antico Testamento, si sentì legittimato a compiere stermini, possa essere riconducibile al vero Dio, e che anzi «l'avere scambiato Dio per l'autore di un tale comandamento sia stato un errore incomparabilmente più grave delle forme peggiori di politeismo e di idolatria». Ella ritiene, oltretutto, che le promesse rivolte a Israele dal Dio veterotestamentario siano «le stesse che», nelle Tentazioni, «il demonio ha fatto a Cristo: "Ti donerò tutti questi regni..."».In parallelo al recupero della «fonte greca» si sviluppa il suo interesse per la lingua occitana, specchio di una terra dove la vocazione ellenica aveva ritrovato la propria perfezione nel catarismo, un cristianesimo più greco che ebraico. Denis de Rougemont definisce, in proposito, la lirica occitana come il «linguaggio mascherato del manicheismo gnostico». La religione càtara – avendo costituito in Europa «l'ultima espressione viva dell'antichità preromana» – esprime per la Weil, oltre a un bisogno di purezza, «l'orrore della forza fino alla pratica della non violenza e fino alla dottrina che fa derivare dal male tutto quanto appartiene al dominio della forza, cioè tutto ciò che è carnale e tutto ciò che è sociale». Per lei, conoscere e rifiutare la forza è espressione dello stesso coraggio sovrannaturale che contraddistingue l'ispirazione greca, il che vuol dire, come a chiudere il cerchio, «spingersi lontano, ma non più lontano del Vangelo».
Di seguito si riporta un elenco sintetico delle opere di Simone Weil, secondo l'ordine cronologico in cui sono state scritte, con i dati bibliografici relativi alle edizioni originali e alle prime traduzioni in lingua italiana.
1930-1942, Sur la science, Parigi, Gallimard, 1966Sulla scienza, Torino, Borla, 1971
1932-1939, Écrits historiques et politiques, Parigi, Gallimard, 1960parte in Sulla Germania totalitaria, Milano, Adelphi, 1990. ISBN 88-459-0736-8.
parte in Sulla guerra. Scritti 1933-1943, Milano, Pratiche, 1998. ISBN 88-7380-636-8.
1932, L'Allemagne en attente, in  La Révolution prolétarienne n. 138, ottobre 1932; poi in Écrits hist., op. cit.
1933, Le rôle de l'U.R.S.S. dans la politique mondiale, in École émancipée n. 42, luglio 1933; poi in Écrits hist., op. cit.
1933, Allons-nous vers la révolution prolétarienne?, in  La Révolution prolétarienne n. 158, agosto 1933; poi in Écrits hist., op. cit.
1933, Réflexions sur la guerre, in La Critique sociale n. 10, novembre 1933; poi in Écrits hist., op. cit.
1933-1934, Leçons de philosophie de Simone Weil (Roanne 1933-1934), Parigi, Plon, 1959Lezioni di filosofia 1933-1934, Milano, Adelphi, 1999. ISBN 88-459-1441-0.
1933-1943, Oppression et liberté, Parigi, Gallimard, 1955Oppressione e libertà, Milano, Edizioni di Comunità, 1956
1934, Réflexions sur les causes de la liberté et de l'oppression sociale, Parigi, Gallimard, 1955Riflessioni sulle cause della libertà e dell'oppressione sociale, in Oppressione e libertà, op. cit.
1934-1942, La condition ouvrière, introduzione di Albertine Thévenon, Parigi, Gallimard, 1951La condizione operaia, Milano, Edizioni di Comunità, 1952
1936, La vie et la grève des ouvrières métallos, in  La Révolution prolétarienne n. 224, giugno 1936La vita e lo sciopero delle operaie metalmeccaniche, in La condizione operaia, op. cit.
1936-1942, La source grecque, Parigi, Gallimard, 1953La Grecia e le intuizioni precristiane, Torino, Borla, 1967
1937-1938, Sur les contradictions du marxisme, in Oppression et liberté, op. cit.
1939-1940, L'Iliade ou le poème de la force, in Les Cahiers du Sud nn. 230-231, dicembre 1940 e gennaio 1941L'Iliade poema della forza, in La Grecia e le intuizioni precristiane, op. cit.
1940-1941, L'agonie d'une civilisation vue à travers un poème épique, in Le génie d'Oc et l'homme méditerranéen: numero speciale de Les Cahiers du Sud, 1943L'agonia di una civiltà nelle immagini di un poema epico, in I catari e la civiltà mediterranea, Genova, Marietti, 1996. ISBN 88-211-6110-2.
1940-1942, Cahiers, Parigi, Plon, 1951 (vol. 1); 1953 (vol. 2); 1956 (vol. 3)Quaderni, Milano, Adelphi, 1982 (vol. 1); 1985 (vol. 2); 1988 (vol. 3)
1940-1942, La pesanteur et la grâce, introduzione di Gustave Thibon, Parigi, Plon, 1947L'ombra e la grazia, Milano, Edizioni di Comunità, 1951
1940-1943, Poèmes, suivis de Venise sauvée, Parigi, Gallimard, 1968Venezia salva. Tragedia in tre atti, Brescia, Morcelliana, 1963
1941-1942, Attente de Dieu, Parigi, La Colombe, 1950L'attesa di Dio, Roma, Casini, 1954
1941-1942, Intuitions pré-chrétiennes, Parigi, La Colombe, 1951Intuizioni precristiane, in La Grecia e le intuizioni precristiane, op. cit.
1941-1942, Morale et littérature, in Les Cahiers du Sud n. 263, gennaio 1944Morale e letteratura, Pisa, ETS, 1990. ISBN 88-7741-391-3.
1941-1942, Pensées sans ordre concernant l'amour de Dieu, Parigi, Gallimard, 1962L'amore di Dio, Torino, Borla, 1968
1942, En quoi consiste l'inspiration occitanienne, in Les Cahiers du Sud n. 249, agosto - ottobre 1942L'ispirazione occitana, in I catari e la civiltà mediterranea, op. cit.
1942, Lettre à un religieux, Parigi, Gallimard, 1951Lettera a un religioso, Torino, Borla, 1970
1942-1943, La connaissance surnaturelle, Parigi, Gallimard, 1950Quaderni, vol. 4, Milano, Adelphi, 1993. ISBN 88-459-0927-1.
1942-1943, La personnalité humaine, le juste et l'injuste, in La Table ronde n. 36, dicembre 1950La persona e il sacro, in Morale e letteratura, op. cit.
1943, Écrits de Londres et dernières lettres, Parigi, Gallimard, 1957parte in Sulla guerra. Scritti 1933-1943, op. cit.
1943, L'enracinement. Prélude à une déclaration des devoirs envers l'être humain, Parigi, Gallimard, 1949La prima radice. Preludio a una dichiarazione dei doveri verso la creatura umana, Milano, Edizioni di Comunità, 1954
1943, Note sur la suppression générale des partis politiques, in La Table ronde n. 26, febbraio 1950; poi in Écrits de Lon., op. cit.
Appunti sulla soppressione dei partiti politici, in Comunità n. 10, ottobre 1951
(EN) Richard H. Bell, Simone Weil: The Way of Justice as Compassion, Lanham, Rowman & Littlefield, 1998, ISBN 0-8476-9080-6.
 Maria Clara Bingemer et al., Simone Weil. Azione e contemplazione, Cantalupa, Effatà, 2005, ISBN 88-7402-204-2.
 Laura Boella, Cuori pensanti. Hannah Arendt, Simone Weil, Edith Stein, Maria Zambrano, Mantova, Tre Lune, 2001, ISBN 88-87355-27-4.
 Domenico Canciani, Simone Weil. Il coraggio di pensare, Roma, Edizioni Lavoro, 1996, ISBN 88-7910-669-4.
 Stefania Carta Macaluso, Il metaxý. La filosofia di Simone Weil, Roma, Armando, 2001, ISBN 88-8358-424-4.
 Franco Castellana, Kenosis. La discesa di Dio in Simone Weil, Roma, Pontificia Università Lateranense, 1985, OCLC 77451354.
 Mario Castellana, Mistica e rivoluzione in Simone Weil, Manduria, Lacaita, 1979, OCLC 641719467.
 Pietro Citati, Ritratto di Simone Weil, in Ritratti di donne, Milano, Rizzoli, 1992, ISBN 88-17-66276-3.
(FR) Jean Daniélou, Hellénisme, Judaïsme, Christianisme, in Réponses aux questions de Simone Weil, Parigi, Aubier, 1964, OCLC 641160701.
 Giulia Paola Di Nicola e Attilio Danese, Simone Weil. Abitare la contraddizione, Roma, Edizioni Dehoniane, 1991, ISBN 88-396-0353-0.
 Gerardo Di Nola, Simone Weil. Una voce profetica per i nostri tempi, Bologna, Edizioni Studio Domenicano, 1993, ISBN 88-7094-158-2.
 Roberto Esposito, L'origine della politica. Hannah Arendt o Simone Weil?, Roma, Donzelli, 1996, ISBN 88-7989-275-4.
 Roberto Esposito et al., Oltre la politica. Antologia del pensiero "impolitico", Milano, Bruno Mondadori, 1996, ISBN 88-424-9419-4.
 Giovanna Farinelli, Simone Weil e la paideia greca, Perugia, Morlacchi, 2008, ISBN 978-88-6074-261-2.
 Gabriella Fiori, Simone Weil. Biografia di un pensiero, prefazione di Carlo Bo, Milano, Garzanti, 2006, ISBN 88-11-68044-1.
 Gabriella Fiori, Simone Weil. Una donna assoluta, Milano, La Tartaruga, 2009, ISBN 978-88-7738-394-5.
 Giancarlo Gaeta, Simone Weil, San Domenico di Fiesole, Edizioni Cultura della Pace, 1992, ISBN 88-09-00798-0.
 Marco Gervasoni, «La critique sociale», Simone Weil e la questione della guerra, in Della violenza e altro, Milano, Jaca Book, 1999, ISBN 88-16-74102-3.
 Georges Hourdin, Simone Weil, traduzione di Caterina Spada, Roma, Borla, 1992, ISBN 88-263-0952-3.
 Anna Rita Innocenzi, Simone Weil e Francesco d'Assisi. Anarchici o mistici?, Roma, Nuova Cultura, 2009, ISBN 978-88-6134-337-5.
(FR) Charles Jacquier et al., Simone Weil. L'expérience de la vie et le travail de la pensée, Cabris, Sulliver, 1998, ISBN 2-911199-14-6.
 Loredano Matteo Lorenzetti et al., Estetica ed esistenza. Deleuze, Derrida, Foucault, Weil, Milano, FrancoAngeli, 2001, ISBN 88-464-2449-2.
 Luigi Antonio Manfreda, Tempo e redenzione. Linguaggio etico e forme dell'esperienza da Nietzsche a Simone Weil, Milano, Jaca Book, 2001, ISBN 88-16-40557-0.
 Massimiliano Marianelli, La metafora ritrovata. Miti e simboli nella filosofia di Simone Weil, Roma, Città Nuova, 2004, ISBN 88-311-3355-1.
 Federica Negri, La passione della purezza. Simone Weil e Cristina Campo, Padova, Il Poligrafo, 2005, ISBN 88-7115-401-0.
 Thomas R. Nevin, Simone Weil. Ritratto di un'ebrea che si volle esiliare, traduzione di Giulia Boringhieri, Torino, Bollati Boringhieri, 1997, ISBN 88-339-1056-3.
(EN) Joseph-Marie Perrin e Gustave Thibon, Simone Weil as we knew her, traduzione di Emma Craufurd, Londra, Routledge, 2003, ISBN 0-415-30642-6.
 Simone Pétrement, La vita di Simone Weil, traduzione di Efrem Cierlini, a cura di Maria Concetta Sala, Milano, Adelphi, 1994, ISBN 88-459-1040-7.
 Angela Putino, Simone Weil. Un'intima estraneità, Troina, Città Aperta, 2006, ISBN 88-8137-265-7.
 Ginette Raimbault e Caroline Eliacheff, Le indomabili. Figure dell'anoressia: Simone Weil, l'imperatrice Sissi, Santa Caterina da Siena, Antigone, Milano, Leonardo, 1989, ISBN 88-355-0005-2.
 Roberto Rondanina, Simone Weil. Mistica e rivoluzionaria, Milano, Paoline, 2001, ISBN 88-315-2145-4.
 Francesca Veltri, La città perduta. Simone Weil e l'universo di Linguadoca, Soveria Mannelli, Rubbettino, 2002, ISBN 88-498-0318-4.
(EN) Sylvie Weil, At Home with André and Simone Weil, Northwestern University Press, 2010, ISBN 978-0-8101-2704-3.
 Chiara Zamboni, Simone Weil, in La filosofia donna, Colognola ai Colli, Demetra, 1997, ISBN 88-440-0355-4.Opere (edizioni utilizzate nella stesura della voce) Simone Weil e Joë Bousquet, Corrispondenza, a cura di Adriano Marchetti, Milano, SE, 1994, ISBN 88-7710-625-5.
 Simone Weil, Attesa di Dio, traduzione di Orsola Nemi, Milano, Rusconi, 1972, OCLC 797942379.
 Simone Weil, Incontri libertari, a cura di Maurizio Zani, Milano, Elèuthera, 2001, ISBN 88-85060-52-8.
 Simone Weil, L'amore di Dio, traduzione di Giulia Bissaca e Alfredo Cattabiani, introduzione di Augusto Del Noce, Roma, Borla, 2010, ISBN 978-88-263-0004-7.
 Simone Weil, L'ombra e la grazia, traduzione di Franco Fortini, introduzione di Georges Hourdin, Milano, Rusconi, 1985, OCLC 797109264.
(EN) Simone Weil, On the Abolition of All Political Parties, traduzione di Simon Leys, Melbourne, Black, 2013, ISBN 978-1-921870-90-3.
 Simone Weil, Poesie, a cura di Roberto Carifi, Firenze, Le Lettere, 1993, ISBN 88-7166-126-5.
 Simone Weil, Poesie e altri scritti, introduzione di Adriano Marchetti, postfazione di Gianni Scalia, Milano, Crocetti, 1993, SBN IT\ICCU\REA\0033001.
 Simone Weil, Riflessioni sulle cause della libertà e dell'oppressione sociale, a cura di Giancarlo Gaeta, prefazione di Alberto Melloni, Milano, RCS Corriere della Sera, 2011, SBN IT\ICCU\USM\1888433.
 Simone Weil, Istituto dell'Enciclopedia Italiana, 2010, Dizionario di storia. 
(EN) Debra Jensen, Saundra Lipton, Simone Weil Bibliography, University of Calgary.
(EN) A. Rebecca Rozelle-Stone e Benjamin P. Davis, Simone Weil, su Stanford Encyclopedia of Philosophy.
