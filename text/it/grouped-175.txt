
La sclera è una membrana fibrosa opaca, formata da collagene e fibre elastiche che costituisce la parte posteriore della tonaca fibrosa del bulbo oculare, insieme alla cornea che occupa la porzione anteriore. Dato il colore biancastro donatole dalle fibre, è detta anche bianco dell'occhio e la sua parte anteriore è visibile fra le palpebre.
La sclera presenta una superficie convessa in rapporto esternamente con la capsula di Tenone, dalla quale è separata tramite uno spazio sottile occupato da trabecole connettivali che permettono l'unione delle due strutture ma lasciano libero spazio a movimenti del bulbo rispetto alla capsula.
La parte interna è addossata alla coroide, al corpo ciliare e all'iride anche qui separata da tali strutture tramite una rete trabecolare connettivale che delimita numerose lacune che, nell'insieme, vanno a formare lo spazio pericoroideo nel quale passano vasi e nervi.
Le arterie della sclera sono rami delle arterie ciliari anteriori e delle posteriori brevi che formano un plesso sclerale fitto intorno alla cornea.
Vasi linfatici non esistono però gli spazi fra le fibre comunicano con i vasi linfatici delle membrane limitrofe.
I nervi sono, per la maggior parte, rami dei nervi ciliari che terminano com arborizzazioni libere nel connettivo.Pertanto impedisce all'occhio di provare dolore
La struttura della sclera è connettivale, formata da diversi strati di fasci di fibre elastiche e connettivali che formano un intreccio dando sostegno e protezione alle membrane adiacenti. Tali fasci concorrono alla struttura delle formazioni tendinee dei muscoli oculari.
La sclera è formata da due strati: quello più esterno si chiama episclera ed è ricco di tessuto connettivo e vasi sanguigni; lo strato più interno è la sclera propriamente detta, formata da un tessuto connettivo lasso.
Nella parte profonda e posteriore della sclera, i fasci di fibre si intrecciano nel foro d'uscita del nervo ottico formando la lamina cribrosa
La sclera origina, insieme alla coroide, dal mesenchima che avvolge il calice ottico. L'epielio pigmentato della retina influisce sulla sua differenziazione formando uno strato fibroso esterno, la sclera, è uno strato vascolare interno, la coroide.
La sclera, che costituisce i 5/6 della tunica esterna del globo oculare, ha una funzione strutturale e protettiva: mantiene la forma del bulbo oculare, proteggendo al contempo le strutture in esso contenute; consente l'inserzione dei muscoli cosiddetti estrinseci (che controllano il movimento degli occhi) e prosegue anteriormente con la cornea.
In caso di assottigliamento può assumere una colorazione tendente al blu, a causa di determinate malattie di origine genetica, come l'osteogenesi imperfetta, legate alla proteina collagene (proteina che conferisce resistenza meccanica ai tessuti), e più precisamente al collagene di tipo I e di tipo III. Nel caso in cui vi siano anomalie delle proteine collagene suddette, la sclera assume colore bluastro perché diventa meno spessa e, quindi, lascia trasparire la membrana uveale sottostante, molto ricca di vasi sanguigni.
L'iniezione pericheratica è costituita da una congestione sanguigna dei vasi della sclera dell'occhio. In questa condizione i vasi appaiono viola e non scompaiono anche somministrando un collirio con adrenalina.
Anastasi et al., Trattato di Anatomia Umana, volume III, Milano, Edi.Ermes, 2007, ISBN 978-88-7051-287-8
Keith Moore, T. V. N. Persaud, Lo sviluppo prenatale dell'uomo, Napoli, EdiSES, 2009, ISBN 978-88-7959-348-9
Sclera, Scheda informativa a cura dell'Agenzia internazionale per la prevenzione della cecità-IAPB Italia onlus
La sclerosi multipla (SM), chiamata anche sclerosi a placche, sclerosi disseminata o polisclerosi, è una malattia autoimmune cronica demielinizzante, che colpisce il sistema nervoso centrale causando un ampio spettro di segni e sintomi. La malattia ha una prevalenza che varia tra i 2 e 150 casi per 100 000 individui. È stata descritta per la prima volta da Jean-Martin Charcot nel 1868.Le cellule nervose trasmettono i segnali elettrici, definiti potenziale d'azione, attraverso lunghe fibre chiamate assoni, i quali sono ricoperti da una sostanza isolante, la guaina mielinica. Nella malattia, le difese immunitarie del paziente attaccano e danneggiano questa guaina. Quando ciò accade, gli assoni non sono più in grado di trasmettere efficacemente i segnali.Il nome sclerosi multipla deriva dalle cicatrici (sclerosi, meglio note come placche o lesioni) che si formano nella materia bianca del midollo spinale e del cervello. Anche se il meccanismo con cui la malattia si manifesta è stato ben compreso, l'esatta eziologia è ancora sconosciuta. Le diverse teorie propongono cause sia genetiche, sia infettive; inoltre sono state evidenziate delle correlazioni con fattori di rischio ambientali.La malattia può manifestarsi con una vastissima gamma di sintomi neurologici e può progredire fino alla disabilità fisica e cognitiva. La sclerosi multipla può assumere varie forme, tra cui quelle recidivanti e quelle progressive.Al 2019 non esiste una cura nota. Alcuni trattamenti farmacologici sono disponibili per evitare nuovi attacchi e prevenire le disabilità. La prognosi è difficile da prevedere e dipende da molti fattori, mentre la speranza di vita è di circa da 5 a 10 anni inferiore a quella della popolazione sana.
Una delle prime descrizioni cliniche della sclerosi multipla è attribuita a William MacKenzie (1791-1868), un oculista scozzese. MacKenzie, nel 1840, documentò il caso di un ragazzo di 23 anni che, dopo aver accusato dei disturbi alla vista fu ricoverato al St Bartholomew's Hospital di Londra a causa di una paralisi progressiva. Durante il ricovero, il giovane paziente soffrì di disartria e incontinenza urinaria. Secondo gli appunti di MacKenzie, la maggior parte dei sintomi scomparvero dopo due mesi.Nel 1868, il neurologo francese Jean-Martin Charcot (1825-1893) fu il primo a riconoscere la sclerosi multipla come un'entità nosologica a parte. Riassumendo i risultati dei precedenti studi e aggiungendo le sue osservazioni cliniche e patologiche, Charcot la denominò "malattia a placche sclerose". I tre segni della sclerosi multipla che identificò, oggi noti come triade di Charcot, sono: nistagmo, tremore intenzionale e parola scandita. Tuttavia questi non sono le uniche manifestazioni cliniche: Charcot osservò anche alcuni cambiamenti cognitivi, descrivendo nei suoi pazienti un "indebolimento marcato della memoria" e di "concetti che si formano lentamente".Prima di Charcot, Robert Carswell (1793-1857), un professore inglese di patologia e Jean Cruveilhier (1791-1873), insegnante francese di anatomia patologica, avevano descritto e illustrato molti dei dettagli clinici della malattia, ma non la identificarono come una condizione a sé stante. In particolare, Carswell descrisse "una lesione notevole del midollo spinale accompagnata da atrofia". Grazie al microscopio, il patologo svizzero Georg Eduard Rindfleisch (1836-1908) osservò, nel 1863, che l'infiammazione associata alle lesioni si distribuisce attorno ai vasi sanguigni.Dopo la descrizione di Charcot, Eugène Devic (1858-1930), Jozsef Balo (1895-1979), Paul Ferdinand Schilder (1886-1940) e Otto Marburg (1874-1948) descrissero le varianti particolari della malattia. Durante tutto il XX secolo vi fu un importante sviluppo di teorie circa la causa e la patogenesi della sclerosi multipla, mentre i trattamenti efficaci cominciarono a essere utilizzati a partire dagli anni novanta.
Vi sono diversi resoconti storici di persone che hanno vissuto antecedentemente alla prima descrizione di Charcot e che probabilmente soffrivano dalla condizione.
Alcune fonti storiche parlano di una giovane donna di nome Halldora, che viveva in Islanda verso la fine dell'XI secolo, che improvvisamente perse la vista e la mobilità, ma, dopo aver pregato i santi, guarì in sette giorni. Santa Liduina di Schiedam (1380-1433), una suora olandese, può essere considerata una delle prime pazienti in cui la malattia sia identificabile chiaramente. Dall'età di 16 anni fino alla sua morte avvenuta a 53, soffrì di dolori intermittenti, debolezza delle gambe e perdita della vista, sintomi tipici della sclerosi multipla. Entrambi i casi hanno portato all'ipotesi dell'esistenza di un "gene vichingo" per la diffusione della malattia.Augusto Federico d'Este (1794-1848), figlio di Augusto Federico di Hannover e di Lady Augusta Murray e nipote di Giorgio III del Regno Unito, quasi certamente soffriva della malattia. Lasciò infatti un diario che descrive dettagliatamente i suoi 22 anni di convivenza con la patologia. Il racconto inizia nel 1822 e termina nel 1846. I suoi sintomi si manifestarono la prima volta a 28 anni con una improvvisa e transitoria perdita della vista (amaurosi fugace) dopo il funerale di un amico. Durante il decorso della malattia, sviluppò debolezza alle gambe, goffaggine nell'uso delle mani, intorpidimento, vertigini, disturbi della vescica urinaria e disfunzione erettile. Dal 1844 fu costretto ad usare una sedia a rotelle. Nonostante la sua malattia, egli continuò ad avere una visione ottimistica della vita.
La sclerosi multipla presenta una prevalenza che varia tra i 2 e 150 casi ogni 100 000 individui, a seconda del paese o della specifica popolazione. Si stima che la malattia colpisca circa tre milioni di persone nel mondo, mezzo milione in Europa e circa 68 000 in Italia; la regione italiana più colpita è la Sardegna. Uno studio ha evidenziato che, nei soli Stati Uniti d'America, vi siano stati da circa 250 000 a 350 000 casi di sclerosi multipla nel corso del 1990.Studi epidemiologici basati sulle popolazioni e sulle aree geografiche sono stati molto utilizzati per approfondire le conoscenze sulla malattia e hanno portato alla proposta di diverse teorie eziologiche.La sclerosi multipla esordisce solitamente negli adulti sulla trentina, ma può comparire anche nei bambini, sebbene il sottotipo primitivamente progressivo sia più comune nelle persone sulla cinquantina. Come per molte malattie autoimmuni, la condizione è più comune nel sesso femminile, con un rapporto di circa 3 a 1 rispetto ai maschi. Nei bambini, il rapporto di incidenza tra i sessi è maggiore, mentre negli individui con un'età superiore ai 50 anni, la malattia colpisce maschi e femmine in proporzioni quasi equivalenti.Si è riscontrato un gradiente nord-sud nell'emisfero settentrionale e un gradiente sud-nord nell'emisfero meridionale. Le popolazioni che vivono vicino all'equatore vengono colpite con minor probabilità dalla sclerosi multipla. Per spiegare almeno in parte l'esistenza di questo gradiente, è stato proposto che il clima, la mancanza di luce solare e la ridotta assunzione di vitamina D, possano essere fattori responsabili della malattia. Tuttavia, vi sono importanti eccezioni a questo modello, con variazioni nei tassi di prevalenza riscontrati nel tempo e, in generale, questa tendenza potrebbe scomparire. Ciò indica che altri fattori, come l'ambiente o la genetica, devono essere presi in considerazione per spiegare l'origine della sclerosi multipla. Essa è, inoltre, più comune nelle regioni con popolazioni del nord Europa.
Nelle regioni in cui la malattia è comune, alcuni gruppi etnici sono comunque a basso rischio, tra cui i Sami, i turkmeni, gli amerindi, gli Hutteriti canadesi, gli africani e i Māori della Nuova Zelanda.
Molto probabilmente, la sclerosi multipla è causata da una combinazione di fattori genetici, ambientali e infettivi, ed eventualmente da altri fattori come alcune patologie vascolari. Studi epidemiologici della malattia hanno fornito indicazioni sulle possibili cause. Le teorie cercano di combinare i dati noti in spiegazioni plausibili, ma nessuna di queste si è rivelata definitiva.
La sclerosi multipla non è considerata una malattia ereditaria. Tuttavia, una serie di variazioni genetiche hanno dimostrato la capacità di aumentare il rischio di sviluppare la malattia. Esiste una certa relazione tra il rischio di contrarre la malattia e l'appartenenza ad un gruppo etnico.
Il rischio risulta più elevato nei parenti di una persona affetta rispetto alla popolazione generale, in particolare nel caso di fratelli, genitori e figli. La sclerosi multipla ha un tasso complessivo di ricorrenza familiare del 20%. Nel caso dei gemelli monozigoti, la concordanza si verifica solo in circa il 35% dei casi, mentre si scende a circa il 5% nel caso di semplici fratelli. Ciò a indicare che, in parte, è un tratto quantitativo. Inoltre, la malattia sembra essere più comune in alcuni gruppi etnici rispetto ad altri.Oltre agli studi familiari, specifici geni sono stati associati alla sclerosi multipla. Alterazioni dell'antigene leucocitario umano (HLA), un gruppo di geni situati nel cromosoma 6 che codificano per il complesso maggiore di istocompatibilità (MHC), sono correlate a un aumento della probabilità di sviluppare la malattia. Il dato più consistente è l'associazione tra la malattia e gli alleli HLA-DR15 e HLA-DQ6. Altri loci hanno mostrato un effetto protettivo, come HLA-C554 e HLA-DRB1*11.
Diversi fattori ambientali, di origine sia infettiva sia non infettiva, sono stati proposti come fattori di rischio per lo sviluppo di sclerosi multipla. Anche se alcuni di essi sono in parte modificabili, gli studi clinici finora realizzati non hanno determinato con certezza se la loro eliminazione può aiutare a prevenire la malattia.La sclerosi multipla è più comune nelle persone che vivono lontano dall'equatore, anche se esistono molte eccezioni. La diminuita esposizione alla luce solare è stata collegata con un maggiore rischio di sviluppare la sclerosi multipla. Si ipotizza che la diminuzione della produzione e dell'assunzione di vitamina D possa spiegare il rischio più elevato tra i soggetti meno esposti al sole.I fattori ambientali riscontrati durante l'infanzia possono svolgere un ruolo importante nello sviluppo della sclerosi multipla negli anni successivi. Diversi studi effettuati su migranti mostrano che se la migrazione avviene prima dei 15 anni di età, il migrante acquisisce il rischio di malattia della nuova area, mentre, se la migrazione avviene in età successive, l'immigrato mantiene il rischio relativo al suo paese d'origine. Tuttavia, l'età geografica del rischio di sviluppare la sclerosi multipla può estendersi su un più ampio lasso di tempo. Una relazione tra la stagione di nascita e la sclerosi multipla è stata inoltre dimostrata, dando sostegno alla correlazione con la luce solare e la vitamina D. Per esempio, le persone nate nel mese di novembre hanno meno probabilità di contrarre la malattia rispetto a quelle nate in maggio.Un grave stress può essere un fattore di rischio, anche se le prove che sostengono questa teoria sono deboli. È stato dimostrato che il fumo è un fattore di rischio indipendente per lo sviluppo della sclerosi multipla. La correlazione con esposizioni professionali ad agenti ambientali, soprattutto tossine e solventi, è stata ampiamente valutata; tuttavia non è stato possibile formulare chiare conclusioni. Le vaccinazioni sono state studiate come fattori causali della malattia, tuttavia la maggior parte di questi studi non mostra alcuna associazione. Sono stati valutati molti altri fattori di rischio possibili, come la dieta e l'assunzione di ormoni, però la loro correlazione con la malattia è risultata "scarsa e poco convincente".Statisticamente, la gotta si verifica meno di quanto ci si aspetterebbe nelle persone con sclerosi multipla e bassi livelli di acido urico sono stati trovati nei pazienti affetti rispetto agli individui normali. Ciò ha portato alla teoria che l'acido urico possa proteggere dallo sviluppo della malattia, anche se la sua rilevanza non è nota.
Molti microorganismi sono stati proposti come potenziali fattori infettivi scatenanti la sclerosi multipla, ma nessuno di essi è stato dimostrato esserne responsabile. John Kurtzke analizzò l'incidenza della sclerosi multipla nelle Isole Fær Øer: in queste isole, situate a nord della Scozia, quindi in una zona geograficamente ad alta incidenza della malattia, non sono riportati casi praticamente fino al 1943. Successivamente si verificarono diversi picchi di incidenza, negli anni cinquanta, sessanta e ottanta, come si osserva usualmente nelle epidemie. Inoltre, ulteriori studi hanno messo in evidenza che la migrazione in età infantile correla con il rischio di sviluppare la malattia. Questi dati hanno portato a formulare la teoria che l'origine della sclerosi multipla sia da attribuire a qualche tipo di infezione dovuta a un microorganismo.
Vi è un certo numero di meccanismi proposti per spiegare l'eziologia infettiva della sclerosi multipla, tra cui l'ipotesi di igiene e l'ipotesi di prevalenza. L'ipotesi dell'igiene propone che l'esposizione precoce ai vari agenti infettivi sia un fattore protettivo contro la sclerosi multipla, ritenendo essa una risposta a un successivo incontro con tali agenti. L'ipotesi della prevalenza propone che la malattia sia dovuta a un agente patogeno più comune nelle regioni ad alta prevalenza di sclerosi multipla; si suppone che questo patogeno nella maggior parte dei soggetti provochi un'infezione asintomatica persistente e che dopo numerosi anni e soltanto in pochi casi comporti la demielinizzazione degli assoni. L'ipotesi dell'igiene ha ricevuto un sostegno maggiore, da parte della comunità scientifica, rispetto all'ipotesi della prevalenza.Le prove che i virus possano essere annoverati tra le cause di malattia comprendono una loro presenza nella maggior parte dei pazienti con bande oligoclonali nel liquido cerebrospinale, l'associazione di diversi virus con l'encefalomielite umana e alcuni esperimenti di induzione della demielinizzazione in animali attraverso l'infezione virale. Gli Herpesviridae sono un gruppo di virus candidati a essere correlati con la sclerosi multipla. Gli individui che non sono mai stati infettati dal virus di Epstein-Barr presentano un rischio ridotto di sviluppare la malattia e quelli che lo contraggono da adolescenti hanno un rischio maggiore rispetto a quelli che lo hanno contratto in età più giovane. Anche se alcuni considerano che ciò vada contro l'ipotesi dell'igiene, altri ritengono che non vi sia alcuna contraddizione in quanto l'incontro con il patogeno avverrebbe in giovane età e la sua riattivazione all'interno del sistema nervoso centrale sarebbe la causa dello sviluppo della malattia. Altre malattie che si ipotizza possano essere correlate alla sclerosi multipla sono il morbillo, la parotite e la rosolia.
Si ritiene che la sclerosi multipla sia una malattia immunomediata causata da una complessa interazione tra la genetica dell'individuo e fattori ambientali non ancora identificati. Inoltre, si pensa che il danno sia causato dal sistema immunitario della persona che attacca il sistema nervoso, probabilmente come risultato di esposizione a una molecola con una struttura simile a una propria dell'individuo stesso.
Il nome "sclerosi multipla" si riferisce alle cicatrici (sclerosi - meglio note come placche o lesioni) che si formano nel sistema nervoso. Più frequentemente le lesioni riguardano le aree di sostanza bianca circostanti i ventricoli cerebrali o situate a livello del cervelletto, del tronco encefalico, dei nuclei della base, del midollo spinale e del nervo ottico. La funzione delle cellule della sostanza bianca è quello di propagare i segnali tra le aree di sostanza grigia, dove si svolge l'elaborazione, e il resto del corpo. Il sistema nervoso periferico viene raramente coinvolto.
Più in particolare, nella sclerosi multipla vi è una distruzione degli oligodendrociti, le cellule responsabili della creazione e del mantenimento di uno strato lipidico noto come guaina mielinica che permette ai neuroni di trasmettere il potenziale d'azione lungo l'assone ad alta velocità. Il risultato della sclerosi multipla è una perdita completa o un assottigliamento della guaina mielinica che avviene con l'avanzare della malattia. Quando la mielina viene persa, un neurone non può più condurre i segnali elettrici in modo efficace. Un processo di riparazione, chiamato rimielinizzazione, avviene nelle fasi precoci della malattia, ma gli oligodendrociti non sono in grado di ricostruire completamente la guaina mielinica delle cellule. Ripetuti attacchi in successione possono comportare processi di rimielinizzazione meno efficaci, fino a quando una cicatrice simile a una placca viene a formarsi intorno agli assoni danneggiati. In letteratura sono stati descritti diversi modelli di lesione.In un individuo sano la velocità di conduzione dei segnali elettrici neuronali è di 100 m/s, in un individuo affetto dalla sclerosi multipla la velocità scende gradualmente a 5 m/s. La diminuzione, a volte fino all'arresto, della velocità di conduzione dell'impulso nervoso è responsabile dei sintomi e dei segni della malattia, progressivamente ingravescente. Nelle fasi iniziali della malattia, il rallentamento della conduzione può essere dovuto semplicemente all'edema tissutale, che può eventualmente ridursi. In queste fasi iniziali i disturbi neurologici possono dunque regredire parallelamente in seguito al riassorbimento dell'edema. Nella progressione della malattia, quando il rallentamento di conduzione è invece dovuto principalmente alla distruzione della guaina mielinica, il deficit neurologico rimane costante e non vi è possibilità di recupero.
Oltre alla demielinizzazione, il segno distintivo patologico della malattia è l'infiammazione. Secondo una spiegazione strettamente immunologica della sclerosi multipla, il processo infiammatorio è causato dalle cellule T, una tipologia di linfociti, cellule che svolgono un ruolo importante nelle difese dell'organismo. Nella sclerosi multipla, le cellule T entrano nel cervello attraverso interruzioni della barriera emato-encefalica. Prove su cavie animali dimostrano un ruolo anche delle cellule B in aggiunta a quello delle cellule T nello sviluppo della malattia.Le cellule T riconoscono la mielina come estranea e vi si legano come se fosse un virus, innescando processi infiammatori e stimolando il rilascio di altri componenti del sistema immunitario, come le citochine e gli anticorpi. La loro presenza provoca, nella barriera emato-encefalica, una serie di altri effetti dannosi quali edema, attivazione di macrofagi e attivazione di ulteriori citochine e proteine citotossiche.
La barriera emato-encefalica è un sistema di capillari che normalmente impedisce l'ingresso di cellule T nel sistema nervoso centrale. Tuttavia, questa può divenire temporaneamente permeabile a questi tipi di cellule. Successivamente, quando la barriera riacquista la propria integrità, tipicamente dopo un'infezione o dopo che un virus è stato debellato, le cellule T rimangono intrappolate all'interno del tessuto cerebrale.
A un esame esterno il cervello non presenta alcuna alterazione riconducibile alla malattia, ma la superficie del midollo spinale può presentare delle irregolarità evidenti. Alla dissezione, nel cervello si evidenziano lesioni disseminate (placche di demielinizzazione) che possono risultare lievemente depresse e che risultano principalmente distribuite nel contesto della sostanza bianca. Le placche, che si formano generalmente attorno ad un vaso venoso sede di intensa vasculite, hanno una dimensione che può variare da frazioni di millimetro a qualche centimetro. Le sedi più frequenti delle placche sono le aree periventricolari (limitatamente alla zona in cui le vene subependimali circondano i ventricoli), le zone adiacenti al corpo calloso, la sostanza bianca del cervelletto e l'acquedotto di Silvio.Le placche più recenti hanno un colorito rosaceo, sono molli o gelatinose e con contorni sfumati. Si presentano edematose e infiammate (placca acuta attiva). Col passare del tempo ai segni di flogosi si associa la degradazione della mielina (placca cronica attiva) con successiva evoluzione terminale in area cicatriziale con intensa gliosi astrocitaria reattiva (placca cronica silente), caratterizzata da consistenza più dura rispetto al parenchima circostante, colore grigiastro e contorni ben definiti.Le cellule microgliali svolgono la funzione di cellule che presentano l'antigene e danno inizio alla reazione infiammatoria contro la mielina; questa è sostenuta da numerosi tipi cellulari, quali i linfociti T autoreattivi (CD4 helper-inducer e CD8 cytotoxic-suppressor) attivati, che giungono al tessuto nervoso dalla periferia attraversando la barriera emato-encefalica e producendo citochine pro infiammatorie come il Tumor Necrosis Factor (TNF-α). Altre cellule responsabili dell'infiammazione sono: i monociti, che giungono al tessuto nervoso dalla periferia attraversando la barriera ematoencefalica e fagocitano i frammenti di mielina; i linfociti B residenti, che producono anticorpi; cellule polimorfonucleate, che liberano sostanze citotossiche e citolitiche. La mielina si disgrega in frammenti che vengono successivamente fagocitati da macrofagi e cellule della microglia attivata.Una volta che il fenomeno infiammatorio si riduce, vi è un tentativo di ripristino della guaina mielinica degli assoni, con un ripristino parziale o completo della funzionalità neuronale. Tuttavia, in seguito a numerosi attacchi ripetuti, è possibile incorrere in un danno neuronale permanente. Altre strutture frequentemente colpite sono i nervi ottici, il chiasma ottico e il midollo spinale.
La sclerosi multipla può colpire qualsiasi area del sistema nervoso centrale, essendo così caratterizzata, da un punto di vista clinico, da una grande varietà di segni e sintomi.Un malato può presentare quasi ogni sintomo o segno neurologico, come la perdita di sensibilità, formicolio, pizzicore, intorpidimento (ipoestesia e parestesia), ipostenia (debolezza muscolare), clono, spasmi muscolari, difficoltà nel movimento o difficoltà di coordinamento ed equilibrio (atassia), problemi di linguaggio (disartria) e discinesie, per interessamento del cervelletto, o nel deglutire (disfagia). Sono frequenti segni da deterioramento cognitivo che può manifestarsi come demenza corticale, caratterizzata da disinteresse per la malattia e uno stato di euforia, o come sindrome pseudobulbare, con crisi di pianto spastico e di riso. Frequente inoltre è la comparsa di depressione, anche grave, sia come risposta alla riduzione della qualità di vita, sia come manifestazione di un deterioramento del tessuto cerebrale. Vi possono essere anche disturbi della sessualità, come impotenza e perdita di sensibilità.Possono essere inoltre comuni problemi alla vista come nistagmo, oftalmoplegia internucleare, diplopia e neurite ottica. Quest'ultima è uno dei segni più frequenti all'esordio della malattia e comporta disturbi della visione, come offuscamento dell'immagine accompagnata spesso da dolore nella regione attorno agli occhi o al movimento bulbare. All'esame del campo visivo si può avere presenza di scotoma centrale o, più raramente, emianopsia per flogosi del chiasma ottico o delle vie ottiche; solo raramente si ha la perdita completa della vista.La malattia può portare anche a difficoltà nel controllo della vescica, con minzione frequente e/o impellente fino all'incontinenza accompagnata, alle volte, dall'incompleto svuotamento della stessa. I problemi intestinali legati alla sclerosi multipla si manifestano con stipsi, diarrea o vera e propria incontinenza fecale.Due segni clinici sono particolarmente caratteristici, anche se non specifici, della sclerosi multipla: il segno di Uhthoff, un aggravamento dei sintomi esistenti a causa di una esposizione a temperature ambientali più elevate del solito e il segno di Lhermitte, una sensazione di scossa elettrica che percorre la colonna vertebrale e gli arti inferiori in seguito a flessione o, più raramente, in estensione del collo. La scala clinica più utilizzata per indicare la progressione della disabilità e la gravità dei sintomi è la Expanded Disability Status Scale o EDSS, proposta nel 1983 dal neurologo statunitense John Kurtzke.I sintomi della sclerosi multipla solitamente appaiono in episodici periodi di peggioramento acuto (chiamati ricadute, esacerbazioni, attacchi o "flare-up"), in un peggioramento graduale e progressivo della funzione neurologica o in una combinazione di entrambi. Le ricadute della sclerosi multipla sono spesso imprevedibili, e si verificano senza preavviso e senza evidenti fattori di promozione, con un tasso di frequenza raramente superiore a un episodio e mezzo all'anno. Alcuni attacchi, tuttavia, sono preceduti da inneschi comuni. Le recidive sono più frequenti durante la primavera e l'estate. Infezioni virali, come il raffreddore comune, l'influenza e la gastroenterite, possono aumentare il rischio di recidiva, così come lo stress può scatenare un attacco. La gravidanza influenza la suscettibilità alla ricaduta, con un tasso di recidiva inferiore a uno per ogni trimestre di gestazione. Durante i primi mesi dopo il parto, però, il rischio di recidiva è maggiore. In generale, la gravidanza non sembra influenzare la disabilità a lungo termine. Molti potenziali fattori scatenanti sono stati esaminati e ritenuti non in grado di influenzare i tassi di recidiva della malattia. Non vi sono prove che l'allattamento al seno e la vaccinazione, un trauma fisico o il segno di Uhthoff siano responsabili di ricadute.
In base al decorso clinico della malattia, si possono distinguere diverse tipologie di sclerosi multipla. Non è però possibile, alla prima manifestazione dei suoi sintomi o alla prima "recidiva", classificarla in una forma piuttosto che in un'altra. È altresì molto difficile capire come essa evolverà nel tempo. Il decorso clinico della sclerosi multipla varia da paziente a paziente e può mutare nel corso del tempo. In alcuni casi si manifesta una grave disabilità già dopo il primo attacco, in altri casi, dopo la prima "remissione", possono trascorrere dei decenni senza che si manifesti alcun sintomo.
La sclerosi multipla in forma benigna è caratterizzata da una o due o più recidive con remissione completa. La diagnosi può essere effettuata solo dopo 10-15 anni dall'esordio dei primi sintomi. Questa forma ha per lo più un esordio di tipo sensorio, non è invalidante oppure in maniera lieve, anche se in alcuni casi può evolvere in una forma progressiva. Questa forma interessa meno del 10% dei casi.
Nella maggior parte dei pazienti i segni e i sintomi tendono a comparire e a scomparire, soprattutto durante i primi anni dall'esordio. La comparsa dei sintomi viene definita "recidiva" o "poussées", con la quale si intende una situazione di fase attiva della sclerosi multipla; essa si manifesta con la comparsa di nuovi sintomi o con l'aggravarsi di quelli preesistenti.La scomparsa completa o incompleta dei sintomi viene invece indicata con il termine di "remissione". A una recidiva, nella forma recidivante-remittente, segue un periodo di remissione. L'intervallo che intercorre tra due ricadute non è un dato costante, poiché può andare da alcune settimane ad alcuni anni. Nei primi tempi le ricadute sono seguite da una completa ripresa; tuttavia, col trascorrere del tempo, la regressione che segue alla ricaduta tende a farsi sempre meno completa. La forma recidivante-remittente è caratterizzata da assenza di progressione tra una ricaduta e l'altra.Dopo 5-10 anni in media dal suo esordio e nell'85% dei casi, la forma recidivante-remittente può evolvere in una forma secondariamente progressiva.
La forma recidivante-remittente, in alcuni pazienti, dopo alcuni anni può entrare in una fase transizionale. In questo caso gli attacchi si ripetono a frequenza ravvicinata senza entrare, quasi mai, nello stato di quiescenza. L'intervallo che intercorre tra una ricaduta e l'altra è molto breve e solitamente gli attacchi tendono ad avere lo stesso bersaglio.Questo stadio rappresenta la condizione più difficile e più impegnativa, poiché corrisponde a un peggioramento costante delle condizioni del paziente, che è ad alto rischio di sviluppare sclerosi multipla secondaria progressiva.
La forma secondariamente progressiva ha un andamento iniziale di tipo recidivante-remittente cui fa seguito una forma secondariamente progressiva che si presenta con o senza recidive superimposte e con possibili fasi di relativa remissione e stabilizzazione. Nel caso in cui si verifichino delle ricadute, i recuperi sono incompleti e si assiste ad una progressione dei deficit anche nei periodi che intercorrono tra una ricaduta e l'altra.Riguarda circa il 30% delle persone affette da sclerosi multipla.
In alcuni casi la malattia esordisce sin dall'inizio con un andamento progressivo caratterizzato da possibili fasi di relativo miglioramento e stabilizzazione. Questa forma si verifica in circa il 10-15% dei casi.
Questa forma è caratterizzata da un decorso progressivo fin dall'esordio, con recidive seguite o meno da recupero. Gli intervalli tra una ricaduta e l'altra sono caratterizzati da una continua progressione della malattia, a differenza della forma recidivante-remittente dove l'intervallo che intercorre tra due ricadute è privo di progressione.
Nel 2014 il "Comitato internazionale sulla sperimentazione clinica della SM", condotto dal professor Fred D. Lublin ha pubblicato sulla rivista Neurology un documento intitolato: Defining the clinical course of multiple sclerosis: the 2013 revision. Tale pubblicazione è una revisione e miglioramento dei "fenotipi" della malattia con cui dal 1996 si definiscono i diversi decorsi clinici della malattia: la forma a ricadute e remissioni (SM-RR) e le diverse forme progressive. Questa nuova classificazione dovrebbe rendere più chiara la comunicazione tra medici e pazienti, migliorare la progettazione, il reclutamento e la conduzione degli studi clinici.  Tale ridefinizione integra le numerosi conoscenze raggiunte sia con studi epidemiologici che strumentali, soprattutto quelli di risonanza magnetica, in particolare tra i fenotipi riconosciuti dal presente lavoro vi è la forma CIS (sindrome clinicamente isolata) e la forma RIS (sindrome radiologicamente isolata), infine vengono introdotti due concetti di “attività” e “progressione” della disabilità. Questo percorso di riclassificazione dovrebbe condurre verso il miglioramento della personalizzazione delle scelte terapeutiche, per poter così arrivare a consigliare a ciascuna persona il farmaco più adatto nel momento più opportuno.
La sclerosi multipla può essere difficile da diagnosticare in quanto i suoi segni e sintomi possono essere simili ad altre malattie. Le organizzazioni mediche hanno creato criteri diagnostici per facilitare e standardizzare il processo diagnostico soprattutto nelle prime fasi della malattia e tra questi, storicamente, i criteri di Poser e Schumacher hanno goduto di grande popolarità.I criteri di McDonald si concentrano su una dimostrazione effettuata tramite dati clinici, di laboratorio e radiologici della diffusione delle lesioni della sclerosi multipla, nel tempo e nello spazio, per giungere a una diagnosi non invasiva. Tuttavia, alcuni studi hanno affermato che la diagnosi sicura di sclerosi multipla può essere fatta esclusivamente in sede autoptica oppure occasionalmente mediante biopsia, con la quale le lesioni tipiche della malattia possono essere rilevate attraverso tecniche istopatologiche.I dati clinici, da soli, non possono essere sufficienti per una diagnosi. Gli strumenti più comunemente usati per la diagnosi sono l'imaging biomedico, l'analisi del liquido cerebrospinale e lo studio dei potenziali evocati. La risonanza magnetica del cervello e del midollo spinale mostra aree di demielinizzazione (lesioni o placche) e il gadolinio può essere somministrato per via endovenosa come mezzo di contrasto in dose doppia per evidenziare le placche attive e, per eliminazione, dimostrare l'esistenza di lesioni storiche non associate ai sintomi presenti al momento della valutazione. Le lesioni demielinizzanti, alla risonanza magnetica, appaiono come aree focali “brillanti”, più spesso di forma irregolare, ovoidale o rotondeggiante, a segnale iperintenso nelle sequenze pesate in T2 e principalmente distribuite attorno ai ventricoli laterali, nella sostanza bianca del tronco encefalico, del cervelletto e del midollo spinale. Tuttavia, il tradizionale esame a risonanza magnetica non ha sensibilità e specificità sufficienti per rivelare il vero grado delle alterazioni patologiche tipiche della sclerosi multipla. Nuove tecniche, quali la misurazione delle lesioni ipointense pesate in T1, l'imaging con tensore di diffusione, la spettroscopia di risonanza magnetica, l'imaging di suscettibilità magnetica, sono in fase di sperimentazione. La tomografia a emissione di positroni è in grado di rilevare le lesioni infiammatorie del midollo spinale, grazie al fluorodesossiglucosio usato come tracciante radioattivo.L'analisi del liquido cerebrospinale, ottenuto tramite una puntura lombare, può fornire la prova di infiammazione cronica del sistema nervoso centrale. Il liquido cerebrospinale è testato per bande oligoclonali di IgG in elettroforesi e i marcatori dell'infiammazione si trovano nel 75-85% delle persone affette dalla malattia. Il sistema nervoso di una persona con sclerosi multipla risponde meno attivamente alla stimolazione del nervo ottico e dei nervi sensitivi, a causa della demielinizzazione di questi ultimi. La velocità di tali risposte cerebrali può essere valutata usando i potenziali evocati visivi e sensoriali.
I criteri di McDonald sono stati pubblicati nel 2001 e modificati nel 2005, nel 2010 e nel 2017. Evidenziano la ricerca della diffusione nel tempo e nello spazio delle lesioni.
La diagnosi differenziale della sclerosi multipla comprende una varietà di malattie. Oltre alle malattie infettive (in particolare la neurosifilide, la neuroborreliosi o l'infezione da HIV), altre patologie infiammatorie croniche (ad esempio connettivite indifferenziata e vasculiti) devono essere escluse per una diagnosi. Altre malattie demielinizzanti infiammatorie (ad esempio, la malattia di Devic, la polineuropatia infiammatoria demielinizzante cronica e l'encefalomielite acuta disseminata) devono essere prese in considerazione. Malattie del metabolismo (come la leucodistrofia) possono portare a sintomi simili, così come una carenza di vitamina B12. Deve essere considerata anche la possibilità che i sintomi siano di natura psichiatrica.
Non esiste una cura definitiva per la sclerosi multipla. È difficile determinare gli effetti terapeutici di trattamenti sperimentali, trattandosi di una malattia caratterizzata per la maggior parte dei casi da remissioni spontanee. Tuttavia, i farmaci oggi impiegati sono in grado di influenzare positivamente il decorso della malattia e di ridurne l'attività, ma ancora non rappresentano una soluzione definitiva al problema. Gli obiettivi primari della terapia sono di impedire nuovi attacchi e di prevenire le disabilità. Come per qualsiasi trattamento medico, i farmaci utilizzati per la sclerosi multipla hanno diversi effetti collaterali. Alcuni pazienti seguono trattamenti alternativi, nonostante la mancanza di studi scientifici affidabili a sostegno.
In passato, il trattamento principale della sclerosi multipla era rappresentato da farmaci antinfiammatori steroidei quali l'adrenocorticotropina (conosciuto come ACTH), il prednisone, il metilprednisolone, il prednisolone, il betametasone e il dexametasone. Studi hanno dimostrato come la somministrazione endovenosa di metilprednisolone abbia un'efficacia superiore rispetto alla somministrazione intravenosa di adrenocorticotropina.Durante gli attacchi sintomatici, la somministrazione di alte dosi di corticosteroidi per via endovenosa, come il metilprednisolone, è la terapia di routine per le recidive acute della malattia in forma recidivante-remittente, in quanto ha dimostrato efficacia nel ridurre la gravità e la durata delle esacerbazioni. Alti dosaggi di metilprednisolone si sono dimostrati efficaci, inoltre, nel migliorare la spasticità nelle forme di sclerosi multipla progressiva. Anche se generalmente efficace nel breve termine per alleviare i sintomi, il trattamento con corticosteroidi non sembra avere un impatto significativo nel recupero a lungo termine. Le somministrazioni orali ed endovenose sembrano avere un'efficacia comparabile. Le conseguenze di attacchi gravi che non rispondono ai corticosteroidi possono essere trattate con la plasmaferesi.
A primavera 2017, sono una decina i farmaci modificanti la malattia approvati dalle agenzie di controllo di diversi paesi, tra cui la European Medicines Agency e la  Food and Drug Administration (FDA) statunitense.I sette farmaci approvati sono l'interferone beta-1a, l'interferone beta-1b, il glatiramer acetato, il mitoxantrone (un immunosoppressore usato anche in chemioterapia), il natalizumab (un anticorpo monoclonale umanizzato immunomodulatore che impedisce la migrazione delle cellule T dal torrente circolatorio al sistema nervoso centrale), il fingolimod e il teriflunomide, rispettivamente il primo e il secondo farmaco a somministrazione orale a essere disponibili. La maggior parte di questi farmaci sono approvati solo per la forma recidivante-remittente. Gli interferoni e il glatiramer acetato devono essere somministrati attraverso frequenti iniezioni: settimanalmente (ma tramite iniezione intra-muscolare) i primi, una volta al giorno il secondo. Diversamente, il natalizumab e il mitoxantrone vengono iniettati a intervalli mensili per infusione venosa.
Tutti i farmaci sopra elencati, anche se con meccanismi diversi, risultano essere utili nel ridurre il numero di attacchi nella sclerosi multipla recidivante-remittente (SMRR) anche se con efficacia farmacologica diversa, inoltre gli studi sui loro effetti a lungo termine sono ancora limitati.
Il confronto tra gli immunomodulatori (tutti tranne il mitoxantrone) mostra che il più efficace è il natalizumab, sia in termini di riduzione del tasso di recidiva, sia per capacità di arrestare la progressione della disabilità. Il mitoxantrone può essere considerato il più efficace di tutti; tuttavia, non è generalmente considerato come un terapia a lungo termine e il suo uso è limitato da gravi effetti secondari. La prima presentazione clinica della SMRR è la sindrome clinicamente isolata (CIS). Il trattamento con interferoni durante un attacco iniziale può diminuire la probabilità che una persona sviluppi la sclerosi multipla di forma clinica.Il trattamento della sclerosi multipla progressiva è più difficile rispetto alla sclerosi multipla recidivante-remittente. Il mitoxantrone ha mostrato effetti positivi nei pazienti con forme secondarie-progressive e progressive-recidivanti. Si è infatti dimostrato moderatamente efficace nel ridurre la progressione della malattia e la frequenza delle recidive in un breve periodo di follow-up. Nessun trattamento si è dimostrato in grado di modificare il decorso della sclerosi multipla primaria-progressiva. Sono state effettuate diverse ricerche sui possibili trattamenti specifici per questa forma, tra cui alcuni studi con interferone e mitoxantrone, un trial clinico di fase III con il glatiramer acetato e un'altra ricerca che vede l'utilizzo del riluzolo. Alcuni pazienti con sclerosi multipla primaria-progressiva sono stati inclusi in studi che impiegavano azatioprina, metotrexato, cladribina, immunoglobuline somministrate per via endovenosa, ciclofosfamide e prove di trapianto di cellule staminali ematopoietiche. Tuttavia, nessun trattamento provato ha dimostrato la capacità di modificare il decorso della malattia.Come per molti trattamenti medici, questi farmaci presentano diversi effetti collaterali. Uno dei più comuni è l'irritazione sul sito di iniezione per i trattamenti con glatiramer e interferone. Nel corso del tempo, si può sviluppare una visibile depressione nel sito di iniezione, a causa della distruzione del tessuto adiposo locale, fenomeno noto come lipoatrofia. Gli interferoni producono sintomi simili a quelli dell'influenza. Alcune persone che assumono glatiramer sperimentano una reazione post-iniezione che si manifesta con vampate di calore, senso di costrizione toracica, cardiopalmo, mancanza di respiro e ansia, che solitamente dura meno di trenta minuti. Più pericolosi, ma molto meno comuni, possono essere danni al fegato causati dalla somministrazione di interferoni, cardiotossicità grave, sterilità e leucemia mieloide acuta da mitoxantrone; vi può essere un collegamento putativo tra il natalizumab e alcuni casi di leucoencefalopatia multifocale progressiva.
In letteratura medica esistono numerose pubblicazioni che vanno a descrivere il ruolo dell'ossidazione e perossidazione lipidica nella evoluzione della sclerosi multipla. Ciò che ancora non è stato dimostrato è se un miglioramento dello stato antiossidante di pazienti con sclerosi multipla possa influenzare la progressione della malattia.Gli antiossidanti comunemente impiegati comprendono il selenio e le vitamine A, C ed E. Altri componenti appartenenti alla categoria degli antiossidanti sono l'acido lipoico, l'inosina, l'acido urico, il coenzima Q-10.Tuttavia, molti componenti antiossidanti attivano cellule immunitarie quali, in primo luogo, i linfociti T e i macrofagi. Tali cellule sono già eccessivamente attive nella malattia e la loro stimolazione potrebbe potenzialmente aggravarla. Secondo l'International Medical and Scientific Board (IMSB), vi è un'evidenza sperimentale e teorica per cui gli antiossidanti potrebbero avere significato terapeutico nella sclerosi multipla. D'altro canto non sono stati condotti studi clinici ben definiti che indichino se gli antiossidanti siano in realtà sicuri ed efficaci nella malattia.
I trattamenti modificanti la malattia sono in grado di ridurre il tasso di progressione della malattia, ma non di arrestarla. Con la progressione della sclerosi multipla, la sua sintomatologia tende ad aumentare. La malattia è associata a una varietà di sintomi e deficit funzionali che si traducono in una serie di menomazioni e disabilità progressive. La gestione di questi deficit è quindi molto importante. Sia la terapia farmacologica che la neuroriabilitazione hanno dimostrato di poter alleviare alcuni sintomi, anche se non influenzano la progressione della malattia. Alcuni sintomi, come l'incontinenza urinaria e la spasticità, hanno una buona risposta ai farmaci, mentre la gestione di molti altri risulta più complessa. Le persone colpite da sclerosi multipla necessitano, inoltre, di una terapia rivolta alle eventuali malattie collaterali, alle infezioni delle vie urinarie e alle piaghe da decubito. Molto utili contro la spasticità degli arti si sono dimostrati i farmaci miorilassanti e la fisiochinesiterapia. Nell'ambito delle terapie sintomatiche, è possibile usare, a seconda del tipo di disturbi e della loro entità, farmaci per la spasticità, la fatica, le disfunzioni vescicali, i disturbi delle sensibilità e così via. Il farmaco di prima scelta nel trattamento della spasticità è il baclofen.
Per quanto riguarda le persone con deficit neurologici, si ritiene che un approccio multidisciplinare sia la chiave per migliorare la qualità della vita. Tuttavia, ci sono particolari difficoltà a specificare un "team centrale", poiché i pazienti affetti dalla condizione possono aver bisogno, a un certo punto, di assistenza da parte di quasi tutte le professioni sanitarie.Storicamente, agli individui affetti da sclerosi multipla veniva sconsigliata la partecipazione all'attività fisica a causa di un peggioramento dei sintomi. Tuttavia, sotto la direzione di un fisioterapista, la partecipazione ad attività fisiche può essere considerata sicura e utile. La ricerca medica ha sostenuto il ruolo riabilitativo dell'attività fisica nel migliorare la forza muscolare, la mobilità, lo stato psichico e la funzionalità intestinale, condizionando positivamente la qualità della vita in generale. Tuttavia, si deve prestare attenzione all'eventuale surriscaldamento di un paziente durante lo svolgimento degli esercizi. I fisioterapisti hanno l'esperienza necessaria per prescrivere adeguati programmi di esercizi che sono adatti per l'individuo. L'equazione FITT (frequenza di esercizio, l'intensità di esercizio, tipo di esercizio e tempo di esercizio) viene in genere utilizzata per prescriverli. A seconda della persona, le attività possono comprendere esercizi di resistenza, grazie a camminate e al nuoto, ed esercizi di yoga, tai chi e altri. La pianificazione di un adeguato esercizio fisico deve essere attentamente effettuata per ogni paziente, in modo da tenere conto di tutte le controindicazioni e precauzioni. Vi sono alcune evidenze che le misure di raffreddamento sono efficaci nel consentire una maggiore intensità nell'esercizio fisico.
Esistono numerose evidenze aneddotiche di pazienti affetti da sclerosi multipla che riferiscono un beneficio sintomatologico in seguito all'assunzione di cannabinoidi, soprattutto per quanto riguarda la spasticità e il dolore neuropatico.Tali sostanze esercitano il loro effetto terapeutico attraverso la stimolazione dei recettori cannabinoidi (CB1 e CB2), la cui attivazione ha dimostrato, in modelli sperimentali, di avere un ruolo importante nel contrastare i processi infiammatori demielinizzanti.In epoca recente, sono stati condotti numerosi studi clinici controllati, in doppio cieco, versus placebo per verificare l'efficacia dei cannabinoidi nella sclerosi multipla. Sono stati saggiati sia cannabinoidi sintetici, sia estratti naturali standardizzati, assumibili per via orale o oromucosale, sia cannabis grezza in forma di infiorescenze, assunta tramite inalazione o fumo.I risultati di tali studi sono in parte contraddittori, ma nel complesso confermano l'efficacia dei cannabinoidi nel ridurre la spasticità e i sintomi a essa associati, con un buon profilo di sicurezza e tollerabilità. I risultati discordanti si spiegano con il fatto che la spasticità è un sintomo molto difficile da valutare attendibilmente e obiettivamente.
Una revisione di tutti gli studi pubblicati sino al 2012 ha portato gli Autori alla conclusione che 
A seguito di tali evidenze, dal 2005 è disponibile nelle farmacie canadesi il Sativex, un estratto naturale a contenuto standardizzato di cannabinoidi (THC e CBD), registrato come farmaco sintomatico per il trattamento del dolore neuropatico nella sclerosi multipla.
Negli anni successivi tale farmaco è stato autorizzato all'introduzione in commercio anche in diversi paesi europei (Regno Unito, Spagna, Germania, Danimarca) e procedure di registrazione sono in corso in altri paesi tra cui Italia, Svezia, Austria e Repubblica Ceca. Esistono inoltre specialità medicinali a base di infiorescenze di Cannabis sativa a contenuto standardizzato di principio attivo, tra cui il Bedrocan, disponibili presso le farmacie olandesi e importabili in altri paesi, tra cui l'Italia.Gli effetti collaterali più frequenti, osservati in circa il 10% dei pazienti, sono stanchezza e vertigini, disturbi psichici e secchezza delle fauci. Non sono stati osservati effetti collaterali importanti sulle funzioni cognitive, con una tossicità complessiva modesta. Gli effetti collaterali in genere si riducono dopo la prima settimana di terapia.Allo stato attuale il trattamento con cannabinoidi è pertanto raccomandato, come terapia di seconda linea, per il trattamento della spasticità e del dolore neuropatico, nei pazienti che abbiano sperimentato senza successo i trattamenti convenzionali.
La vitamina D, specialmente nella sua forma D3, il colecalciferolo, potrebbe trovare applicazione nel trattamento della sclerosi multipla a causa degli effetti immunomodulatori che ha nei confronti delle cellule T cronicamente attivate.Mentre bassi livelli di vitamina D sono correlati con un più alto rischio di contrarre la sclerosi multipla e in forma più grave, elevati livelli parrebbero associati a un minor numero di ricadute, un minor numero di nuove lesioni e a condizioni cliniche e di movimento migliori. Uno studio del 2012 ha rilevato che, per ogni aumento di 10 ng/ml di vitamina D nel sangue, il rischio di nuove lesioni diminuisce del 15% e il rischio di ricaduta del 32%.
Molti pazienti affetti da sclerosi multipla utilizzano la medicina complementare e alternativa. A seconda dei trattamenti, l'evidenza scientifica sulla loro efficacia è debole o assente. Esempi possono essere il mantenimento di un dato tipo di regime dietetico, l'uso di prodotti di erboristeria, l'ossigenoterapia iperbarica e l'auto infezione con il Necator americanus, un parassita (generalmente conosciuta come la terapia da elmintiasi).

La Scozia (in inglese e scots: Scotland, pronuncia [ˈskɒt.lənd]; gaelico scozzese: Alba, pronuncia [ˈal̪ˠapə]) è una delle quattro nazioni costitutive del Regno Unito.
Occupando più di un terzo dell'isola della Gran Bretagna nella parte settentrionale dell'isola, la penisola scozzese confina con l'Inghilterra a sud ed è circondata dall'oceano Atlantico, in particolare il mare del Nord a est, il canale del Nord e il mare d'Irlanda a sud-ovest.
Oltre alla parte situata sull'isola principale, il suo territorio comprende più di 790 isole minori, incluse le isole settentrionali (Orkney e Shetland) e le Ebridi.
Edimburgo, capitale della nazione e seconda città della Scozia, è stata il centro dell'Illuminismo scozzese del XVIII secolo che ha trasformato la Scozia in una delle potenze commerciali, intellettuali e industriali dell'Europa. Glasgow, la maggiore città della Scozia, un tempo una delle principali città industriali a livello mondiale, nel ventunesimo secolo sorge al centro della conurbazione della Greater Glasgow. Le acque scozzesi consistono in una grande porzione dell'Atlantico settentrionale e del Mare del Nord e contengono le maggiori riserve di petrolio dell'Unione europea. Ciò ha fatto sì che Aberdeen, la terza città della Scozia, ottenesse il titolo di capitale europea del petrolio.Il Regno di Scozia emerse come stato indipendente e sovrano nell'Alto Medioevo e continuò a esistere fino al 1707. La nazione entrò in un'unione personale con i regni di Inghilterra e Irlanda a seguito della successione di Giacomo VI ai troni inglese e irlandese nel 1603; in seguito, il 1º maggio 1707, la Scozia entrò in un'unione politica con l'Inghilterra, creando un unico Regno di Gran Bretagna. Questa unione fu il risultato del Trattato di Unione firmato nel 1706 e tradotto in legge dai Parlamenti di entrambe le nazioni, nonostante l'opposizione popolare e i disordini anti-unionisti a Edimburgo, Glasgow e ovunque nel Regno di Scozia. La Gran Bretagna stessa, in seguito, entrò in unione politica con l'Irlanda il 1º gennaio 1801, per creare il Regno di Gran Bretagna e Irlanda.
Il sistema legale della Scozia è rimasto separato da quello di Inghilterra, Galles e Irlanda del Nord, e la Scozia costituisce una giurisdizione separata nel diritto pubblico e privato. L'esistenza continua di istituzioni legali, educative e religiose distinte da quelle del resto del Regno Unito, hanno contribuito alla continuazione della cultura e dell'identità nazionale scozzese fin dall'unione del 1707. Nel 1999 fu re-istituito un parlamento locale, il Parlamento scozzese, con autorità su molti ambiti di politica interna, a seguito di un referendum nel 1997. Nel maggio 2011 il Partito Nazionale Scozzese ha ottenuto la maggioranza assoluta al Parlamento scozzese; di conseguenza, il 18 settembre 2014 si è tenuto un referendum sull'indipendenza dal Regno Unito. L'esito è stato favorevole agli unionisti con il 55,3% dei voti, pertanto la Scozia continua a far parte del Regno Unito.
La Scozia è membro del Consiglio Britannico-Irlandese, e dell'Assemblea Parlamentare Britannico-Irlandese, e partecipa inoltre all'accordo di Common Travel Area. La Scozia è rappresentata nell'Unione europea e al Parlamento europeo da sei eurodeputati.
Scotland deriva da Scoti, il nome latino per i celti di Scozia. Il termine tardo-latino Scotia (terra dei Gaels) fu inizialmente utilizzato per riferirsi all'Irlanda. Dall'XI secolo almeno, il termine Scotia fu utilizzato per riferirsi al territorio della Scozia dove si parlava il gaelico a nord del fiume Forth, insieme con Albania o Albany, entrambi termini derivati dal gaelico Alba. L'utilizzo delle parole Scots e Scotland per indicare tutta l'attuale Scozia cominciò solo nel Basso Medioevo.
Le prime popolazioni, di origine celtica, costruirono villaggi e si diedero ordinamenti simili ai Celti che occupavano il resto dell'isola britannica. Durante l'espansione romana, riuscirono a respingere le legioni che avevano occupato il resto dell'isola e addirittura compirono incursioni nei territori occupati dall'esercito romano, tanto da costringere l'imperatore Adriano a erigere una fortificazione (vallo di Adriano) a difesa della Britannia romana. Con il crollo dell'impero e l'arrivo dei barbari, gli Scozzesi dovettero lottare strenuamente per difendere la loro autonomia, ma da lì in poi saranno perennemente in guerra con l'Inghilterra costituitasi in regno dopo l'arrivo dei Sassoni.
Si noti che la Scozia tardo antica e alto medioevale non era unita in un'unica entità politica, e non aveva nemmeno l'unità linguistica. Vi abitavano infatti tanto gli Scoti (gaelici di origine irlandese, o comunque linguisticamente e culturalmente legati agli irlandesi), in aumento costante durante la tarda antichità e l'alto medioevo (diventeranno l'elemento dominante verso il VII secolo d.C.), quanto i britonici, forse identificabili con la tribù dei Caledoni nelle fonti latine (legati invece al mondo celtico dell'Inghilterra attuale e del Galles) che i celti parlavano una lingua celtica di un ceppo nettamente distinto (in cui Alba-Albione identificava le isole britanniche), e infine i Picti o Pitti, una popolazione autoctona, insediatasi in Scozia (e nel nord dell'Irlanda) in tempi molto remoti, culturalmente assimilata alle popolazioni celtiche, ma linguisticamente distinta e di difficile classificazione (non indeuropea per il linguista F. Villar, celtica brittonica con forti influssi pre indeuropei per la linguista K. Forsyth, oppure indeuropea arcaica, magari legata al protoindoeuropeo e alle lingue anatoliche per altri linguisti). Dalla caduta dell'impero romano, oltre ad assistere a una forte espansione in Scozia delle popolazioni Picte e Scote (ai danni dei Caledoni), si vide l'arrivo, piuttosto massiccio, di immigrati Angli, Sassoni e Juti nel sud-ovest della Scozia, che fu annesso in parte dal regno di Northumbria. L'inglese, come lingua, è più correttamente definibile "anglo-sassone" e vide proprio nella Scozia sud-occidentale, sin del VII secolo, una delle sue zone di più precoce attestazione, che portò alla formazione degli attuali dialetti lowlander (o Scots).
Nel corso del VIII e IX secolo cominciarono sempre più massicce infiltrazioni vichinghe, con lo sconvolgimento di tutti i processi di unificazione politica già in atto (nell'839 un esercito norvegese sconfisse e distrusse il regno Pitto nella terribile battaglia del fiume Tay), e con l'arrivo di nuovi immigrati con nuove lingue, che riuscirono a divenire maggioritarie in diversi arcipelaghi settentrionali della Scozia, eliminando temporaneamente il gaelico e/o condizionandolo in maniera da diventare più divergente dall'irlandese antico. In particolare le Shetland e le Orcadi rimasero a lungo (fino al 1486) sotto il controllo Danese-Norvegese, e furono abitate da coloni di lingua norvegese, evolutasi poi nel Norn, fino ad anni recenti (l'ultimo parlante madrelingua norn morì nel 1850 a Unst), più piccole le colonie linguistiche norvegesi su Ebridi Esterne, Caithness e Sutherland (dove però cambiarono notevolmente la toponomastica celtica).
Alla fine del '400 in Scozia erano parlate 3 lingue: il gaelico scozzese, l'anglo sassone scots e il norn, mentre erano già estinte sia la lingua pitta sia il brittonico. In seguito l'anglo sassone continuò a espandersi a scapito delle altre due, sebbene ci siano stati anche momenti di espansione del gaelico a danno del norn. Nel ventunesimo secolo l'anglo sassone "scots" è la lingua dominante in Scozia, mentre l'inglese comune è compreso dalla maggior parte della popolazione.
La Scozia ha una superficie di 78 764 km², comparabile con quella della Repubblica Ceca. Si estende fra le latitudini di Bergen (Norvegia) a nord e Flensburg, in Germania sul confine danese, a sud. A sud il confine con l'Inghilterra, unico confine terrestre, va da Gretna Green a ovest a Berwick-upon-Tweed a est. A nord e a ovest è bagnata dall'Oceano Atlantico, a est dal mare del Nord.
La lunghezza massima del paese – tra Capo Wrath e Mull of Galloway – misura 360 km, la larghezza massima – tra Ardnamurchan Point, nella penisola di Ardnamurchan, a ovest e Peterhead a est – 225 km.
Le Highlands sono una zona montuosa coperta di brughiere. Al largo della loro costa settentrionale si trovano le isole Orcadi e Shetland. Di fronte alla costa occidentale sono raggruppate le Ebridi. La costa delle Highlands è frastagliata da fiordi (Moray Firth, Firth of Tay, Firth of Forth, Firth of Clyde) che raggiungono l'interno della penisolaUn avvallamento lungo e profondo, il Glen Mor o Great Glen, che va dal Firth of Lorne al Moray Firth separa le Highlands nordoccidentali dai Monti Grampiani. Per quasi tutta l'estensione del Glen si estendono i lunghi laghi di Ness (Loch Ness) e Lochy (Loch Lochy) che, congiunti tra loro e col mare dal Canale di Caledonia, mettono in comunicazione l'Atlantico col mare del Nord.
Il gruppo dei Cairngorms, con la cima Macdhui (Ben Macdhui) (1 312 m) è il rilievo più importante dei Grampiani. Il Ben Nevis (1 345 m) è il monte più alto della Gran Bretagna.
Le Lowlands sono formate dalle valli dei fiumi Tay, Forth e Clyde. Questa è la regione più abitata e più industrializzata del paese – i tre quarti degli Scozzesi vivono qui. Le Lowlands confinano a nord con gli Ochil Hills, i contrafforti meridionali delle Highlands, e a sud coi Pentland Hills e i Lammermuir Hills, i primi rilievi delle Uplands.
Le Uplands sono una regione montuosa ma meno brulla delle Highlands. Le vette più alte sono il Merrick (843 m), il Rhinns of Kells (816 m) e il Cairnsmore of Carsphain (786 m).
I fiumi principali della Scozia sono il Clyde (157 km), lo Spey (155 km), il Tweed (145 km), il Dee (140 km), il Tay (198 km) e il Forth (80 km). Tutti tranne il Clyde sfociano nel mare del Nord. I laghi principali sono Loch Lomond e Loch Awe a ovest, Loch Tay, Loch Rannoch e Loch Ericht nei Grampiani, Loch Lochy e Loch Ness nel Glen Mor, Loch Maree e Loch Shin vicino alla costa settentrionale.
Le coste sono per la maggioranza alte e frastagliate, arrivando anche a 430 m di altezza a Santa Kilda, fino a un centinaio di anni fa regno indipendente.
Il clima delle isole britanniche subisce fortemente l'influsso dell'oceano, in particolare nelle zone occidentali. La Scozia, più settentrionale, è comunque maggiormente esposta alle masse d'aria fredda di origine polare le quali, entrando in contrasto con la calda corrente del Golfo, creano frequenti zone di bassa pressione particolarmente accentuate in autunno e all'inizio dell'inverno. A causa di tali depressioni atlantiche la media delle precipitazioni è piuttosto elevata e le estati sono decisamente fresche e ventose, soprattutto nelle regioni montuose esposte a ovest. Ma è la stessa corrente del Golfo a rendere l'inverno scozzese molto mite in proporzione alla latitudine: la capitale Edimburgo, pur essendo situata sulla costa orientale (Firth of Forth, 56º parallelo circa), ha una temperatura media annuale oscillante intorno ai 10 °C (3-4 °C d'inverno, 14-16 °C d'estate), diversamente da Mosca, che, pur trovandosi pressoché alla stessa latitudine (55° 45′ N) ha una temperatura media massima a gennaio di -6 °C.
Il cardo è il simbolo della Scozia. Assieme a felci e erica è presente un po' dovunque nella brughiera scozzese. Le Lowlands sono ricche di ginestre e hanno una vegetazione simile a quella del Continente. Lungo la costa occidentale abbondano fuchsie, rododendri e azalee, nelle Highlands erica e felci. Sui Grampiani la flora è di tipo alpino. La maggior parte del territorio era fin dai tempi antichi ricoperto da foreste caducifoglie (soprattutto querce) che ora si sono ridotte a causa del disboscamento e pascolo. Uno degli alberi più rappresentativi delle foreste è il Pinus sylvestris, il pino silvestre, il quale appunto è anche nominato come pino di scozia (scots pine). Questa specie di pino è un simbolo legato alla Scozia e albero nazionale.
La fauna in Scozia registra la presenza di animali assenti nel resto d'Europa: il topo di Rhum, la pecora selvatica soay, gli uccelli di St. Kilda. Molto comune il cervo rosso. Le scogliere sono un paradiso per varie specie di uccelli. Nelle zone acquitrinose vive la gallina di palude (grouse). Estinti da secoli a causa della persecuzione umana i grandi carnivori (orso, lupo, lince), la Scozia rimane l'ultimo rifugio in Gran Bretagna per lo scoiattolo rosso (Sciurus vulgaris), soppiantato nel resto dell'isola dallo scoiattolo grigio americano (Sciurus carolinensis) dopo l'introduzione avvenuta in Inghilterra. Presenti anche la volpe e il tasso. A causa dell'elevatissimo numero di cervi, si sta pensando di reintrodurre i lupi.
La Scozia ha una popolazione di circa 5 254 800 abitanti, distribuiti in maniera molto disuguale: nella Central Belt (zona industriale dell'asse Glasgow-Edimburgo) la densità è di 700 ab./km², in alcune regioni delle Highlands meno di due abitanti per km².
Dal 1994 il governo locale è stato riorganizzato sulla base di 32 aree di consiglio. Fino al 1971 la Scozia era divisa in contee, mentre le città maggiori erano rette dalle Corporazioni Cittadine. Le vecchie contee mantengono un ruolo solamente a fini catastali.
La Scozia è una nazione costitutiva del Regno Unito e suo capo di Stato è il monarca britannico, che attualmente è Elisabetta II (sul trono dal 1952).
Dal punto di vista costituzionale, il Regno Unito è uno stato unitario con un governo e un parlamento sovrani. A seguito dei referendum sulla devoluzione approvati in Scozia e Galles nel 1997, è stato concesso un limitato autogoverno a queste due nazioni costitutive. Il Parlamento del Regno Unito a Westminster continua però ad avere il potere di emendare, espandere, ridurre oppure abolire gli ambiti di autonomia devoluti a Scozia e Galles e, quindi, il Parlamento scozzese non si può definire pienamente sovrano. Peraltro, sul piano pratico, è piuttosto improbabile che il Parlamento britannico voglia (e, volendolo, possa politicamente) abolire in maniera unilaterale i parlamenti e i governi di Scozia e Galles senza indire prima un referendum in tal senso tra le popolazioni interessate.
A seguito della devolution, riguardo a certe materie d'interesse locale, il potere di fare leggi e di applicarle è stato delegato al Parlamento scozzese e al Governo scozzese, con sede a Edimburgo. Il Parlamento del Regno Unito mantiene la competenza su certe materie, anche se riguardanti la Scozia, come quelle fiscali, il sistema di sicurezza sociale, la difesa, le relazioni internazionali, le comunicazioni e altre, che sono elencate in via tassativa nello Scotland Act come "materie riservate". Il Parlamento scozzese ha potere legislativo in tutte le altre materie riguardanti la Scozia, oltre ad avere un potere limitato di variare l'imposta sui redditi.
Nel caso ritenga opportuno che una certa decisione sia presa dal Parlamento del Regno Unito, il Parlamento scozzese può restituire a quest'ultimo la facoltà di legiferare su determinate materie devolute.
Il Parlamento scozzese è monocamerale ed è composto da 129 membri, 73 dei quali rappresentano singoli collegi e sono eletti con il first-past-the-post (sistema maggioritario a turno unico). Gli altri 56 sono eletti con il sistema proporzionale. La Regina, su indicazione del Parlamento, nomina uno dei parlamentari First Minister. Gli altri ministri, nominati con lo stesso procedimento, assieme al First Minister formano il Governo della Scozia (Scottish Executive).
La Scozia è rappresentata da 59 deputati alla Camera di Comuni. Alla Camera dei Lord, i Pari scozzesi hanno potuto sedere fino al 1999.
Nel Governo del Regno Unito esiste un dicastero specifico per gli affari scozzesi, lo Scotland Office. Guidato dal Segretario di Stato per la Scozia, prima della devoluzione aveva responsabilità su tutto il sistema di governo scozzese. Ora rimangono allo Scotland Office un numero limitato di materie, come le relazioni con gli altri ministeri che mantengono competenze settoriali riguardanti la Scozia.
L'economia della Scozia, come quella dell'intero Regno Unito ha forti legami con l'Europa e con tutto il mondo. Le esportazioni hanno, infatti, una grossa importanza.
Il paese ha un sistema di mercato, con diversi interventi della mano pubblica. Dopo la rivoluzione industriale, l'economia scozzese si concentrò sull'industria pesante, dominata da settori produttivi come le costruzioni navali, l'estrazione di carbone e la siderurgia. In quel periodo, l'esistenza dell'Impero britannico fornì alle produzioni scozzesi un grosso mercato, con dimensioni mondiali.
Il declino dell'industria pesante, nella seconda metà del XX secolo, portò a un considerevole spostamento di attività verso i settori dei servizi e della tecnologia.
Negli anni settanta, lo sfruttamento dei giacimenti petroliferi nel mare del Nord diede luogo a una prima, grossa trasformazione dell'economia scozzese.
Gli anni ottanta videro la grande espansione della cosiddetta Silicon Glen, tra Glasgow e Edimburgo, dove si insediarono molte grosse aziende operanti nell'informatica e nei settori tecnologici in genere.
Edimburgo (414 192 abitanti) è il principale centro finanziario scozzese e il sesto in Europa. Nella capitale scozzese operano gruppi finanziari come la Royal Bank of Scotland (la seconda banca europea), la HBOS (proprietaria della Bank of Scotland) e la Standard Life.
Glasgow (616 123 abitanti) è il principale porto scozzese e il quarto centro industriale del Regno Unito, contando per oltre il 60% dei prodotti industriali esportati dalla Scozia. I cantieri navali, anche se con dimensioni decisamente ridotte rispetto ai massimi toccati all'inizio del XX secolo, formano ancora la base produttiva dell'industria cittadina. Glasgow è anche il principale centro scozzese per il commercio al dettaglio, oltre che uno dei primi venti centri finanziari europei e sede di molte importanti società.
Aberdeen (216 662 abitanti), a volte chiamata la capitale europea del petrolio, è il centro dell'industria petrolifera basata sui giacimenti trovati sotto il fondo del mare del Nord.
Altre importanti attività scozzesi sono l'industria tessile, la chimica, la distillazione di whisky, la produzione di birra, la pesca e il turismo.
Nel 2003, le esportazioni scozzesi (escluso il commercio con il resto del Regno Unito) sono state stimate in quasi 19 miliardi di sterline, di cui circa il 70% costituito da prodotti industriali. Maggiori fonti di reddito sono il whisky, i prodotti dell'industria elettronica, i servizi finanziari. I mercati maggiori sono gli Stati Uniti, la Germania e la Francia. Secondo lo Scottish National Accounts Project (SNAP) il Prodotto interno lordo (PIL) della Scozia nel 2009 era di 127 miliardi di sterline, equivalenti a 146 miliardi di euro.
Solo un quarto del territorio è coltivato (principalmente a cereali e verdure), ma l'allevamento ovino ha un ruolo importante nelle meno fertili regioni del nord e sulle isole. La proprietà della terra è relativamente concentrata in poche mani (circa 350 persone sono proprietarie di circa metà del territorio). Nel 2003 quindi, il parlamento scozzese ha approvato un Land Reform Act che consente ai coltivatori diretti e alle comunità locali di comprare la terra, anche contro la volontà del proprietario.
Anche se la Bank of England è la banca centrale di tutto il Regno Unito, tre banche scozzesi (Bank of Scotland, Royal Bank of Scotland e Clydesdale Bank) hanno il potere di emettere banconote. Anche se queste sterline scozzesi non hanno corso legale in Inghilterra, Galles e Irlanda del Nord, sono liberamente scambiabili con quelle emesse dalla Banca d'Inghilterra. Nonostante questo, in altre parti del Regno e specialmente in Inghilterra, molti esercenti rifiutavano le banconote scozzesi. Una nuova legge ha posto rimedio a questo inconveniente, ma fuori dal Regno Unito ancora oggi banche e cambiavalute spesso non accettano le banconote scozzesi.
Unica tra le banche del Regno, la Royal Bank of Scotland emette ancora la banconota da una sterlina.
La Scozia conta cinque grandi aeroporti internazionali (Glasgow-International, Glasgow-Prestwick, Edimburgo, Aberdeen,  e Inverness), che insieme servono 150 destinazioni internazionali con una grande varietà di servizi di linea e charter. GIP (Global Infrastructure Partners) gestisce l'aeroporto di Edimburgo, mentre la BAA (British Airports Authority) gestisce quelli di Aberdeen e Glasgow; la Highlands and Islands Airports opera 11 aeroporti regionali, incluso quello di Inverness, che servono le località più remote. Infratil gestisce Prestwick.
Le autostrade scozzesi e le principali strade statali sono gestite da Transport Scotland; la parte restante della rete è gestita dalle autorità locali scozzesi in ognuna delle aree di pertinenza. Servizi regolari di traghetto operano tra la terraferma scozzese e le molte isole; questi traghetti sono gestiti principalmente da Caledonian MacBrayne, ma vengono operati dai consigli locali. Altre linee di traghetti, servite da numerose società, collegano la Scozia all'Irlanda del Nord, al Belgio, alla Norvegia, alle Isole Faroe e anche all'Islanda. Network Rail Infrastructure Limited possiede e opera le infrastrutture del sistema ferroviario scozzese, mentre il Governo della Scozia detiene la responsabilità per le strategie ferroviarie e il loro budget. La rete ferroviaria scozzese conta circa 340 stazioni e 3 000 chilometri di tracciato. I passeggeri trasportati ogni anno superano i 62 milioni.
La rete ferroviaria della Scozia è gestita da Transport Scotland. Le principali linee ferroviarie della Costa Est e della Costa Ovest collegano le principali città della Scozia tra loro e con la rete ferroviaria dell'Inghilterra. Il servizio ferroviario all'interno della Scozia è operato da First ScotRail. Durante l'epoca della British Railways, la linea della Costa Ovest da Londra Euston a Glasgow Centrale fu elettrificata, all'inizio degli anni '70, seguita dalla linea della Costa Est, verso la fine degli anni '80. La British Railways creò il brand ScotRail; finché esistette la British Railways, molte linee nello Strathclyde furono elettrificate: lo Strathclyde Passenger Transport Executive fu in prima linea nel definire la propria rete la "più grande rete ferroviaria elettrificata fuori da Londra". Oggi, alcune parti della rete sono a trazione elettrica, ma non vi sono linee elettrificate nelle Highlands, nell'Angus, nell'Aberdeenshire, nelle città di Dundee e Aberdeen, o a Perth e Kinross, e nessuna delle isole presenta collegamenti ferroviari (anche se i terminal di Kyle of Lochalsh e Mallaig servono principalmente le isole).
Inoltre, la città di Glasgow ha un piccolo sistema integrato di metropolitana dal 1896. Completamente restaurato e rimodernato tra il 1977 e il 1980, oggi conta 15 stazioni che sono utilizzate da circa 40 000 passeggeri al giorno. Le stazioni sono state ulteriormente ammodernate in vista dei XX Giochi del Commonwealth che si sono svolti proprio a Glasgow nel 2014.
La linea ferroviaria della Costa Est attraversa il Firth of Forth tramite il Forth Bridge. Completato nel 1890, questo ponte a sbalzo è stato descritto come "il profilo più riconoscibile della Scozia a livello internazionale".
Le lingue parlate in Scozia sono: l'inglese, chiamato SSE (Scottish Standard English); l'inglese di Scozia, una lingua germanica che si è sviluppata in modo diverso rispetto all'inglese d'Inghilterra e chiamato anche Scots o Lallans e il gaelico scozzese. Il norn delle Isole Shetland è da considerarsi ormai estinto.
L'inglese di Scozia è parlato dagli abitanti di origine anglosassone e scandinava nel nord e nell'est delle Highlands, mentre il gaelico è ormai relegato all'estremo ovest delle Highlands and Islands.
Solo poco più dell'1% degli scozzesi, infatti, ha ancora il gaelico come prima lingua, e l'unica area amministrativa dove esso è la lingua numericamente prevalente è Na h-Eileanan Siar (Ebridi esterne); ciononostante il gaelico scozzese rimane presente, in forma spesso anglicizzata, in parecchi toponimi, come aber (foce), baile, bal (città), beinn, benn (monte, lett. testa), innis (isole), loch (lago), slogan (slogan).
Fonte: I dati relativi al periodo 1755-2001 sono relativi a censimenti riportati da MacAulay. Il dato relativo al 2011 è stato estrapolato dal censimento del 2011.
La maggioranza della popolazione è cristiana. La confessione più diffusa è la Chiesa di Scozia (presbiteriana) - Church of Scotland, comunemente chiamata "the Kirk" – benché solo una minoranza, circa 600 000 persone, siano ufficialmente registrate come membri.
La Kirk ha circa 1 400 ministri. La Chiesa di Scozia è una established church, cioè la chiesa di stato in Scozia.
Nel 1893 dalla Chiesa di Scozia si è staccata la Libera Chiesa Presbiteriana di Scozia (Free Presbyterian Church of Scotland) il cui intento è di mantenersi più fedele allo spirito originario della Riforma.
La seconda chiesa cristiana di Scozia è la Chiesa cattolica di Scozia, che ha due arcidiocesi e sei diocesi.
La terza chiesa cristiana di Scozia è la Chiesa episcopale scozzese, che professa l'anglicanesimo e fa parte della Comunione Anglicana, ma in una posizione di indipendenza rispetto alla Chiesa d'Inghilterra, benché questa rimanga la chiesa madre della confessione anglicana. La Chiesa d'Inghilterra è la established church dell'Inghilterra, ma non dell'intero Regno Unito.
Congregazioni più piccole sono la Chiesa Battista, la Chiesa Metodista (wesleyana), chiese presbiteriane non scozzesi, le comunità ebraica e musulmana, i Bahá'í, i druidi.
La Scozia ha un sistema legale completamente separato da quello dell'Inghilterra e del Galles. Il diritto scozzese si fonda su due fonti principali, le leggi promulgate (enacted law) e la common law.
L'enacted law può avere origine in diversi corpi legislativi: diritto romano del Corpus giustinianeo, diritto canonico, atti dell'antico parlamento scozzese prima del 1707, proclami reali, atti del parlamento britannico, atti del parlamento scozzese rieletto nel 1999, trattati dell'Unione europea o legislazione europea, leggi locali (by-laws).
La common law deriva la sua autorità dalle sentenze delle corti e riposa sulla tradizione legale scozzese.
La bandiera della Scozia rappresenta una croce di sant'Andrea bianca in campo blu.
Tra i maggiori romanzi scozzesi, spicca Canto del tramonto di Lewis Grassic Gibbon, giudicato nel 2006 come il libro preferito dagli scozzesi.
Un importante scrittore scozzese fu Walter Scott. James MacPherson è considerato il poeta nazionale scozzese, insieme con Robert Burns. Arthur Conan Doyle, il creatore del personaggio di Sherlock Holmes, era scozzese, così come Robert Louis Stevenson. George Gordon Byron, poeta inglese, era anch'egli di origini scozzesi per parte di madre.
Cocteau Twins, gruppo ideatore del Dream-pop e dell'Ethereal Wave fondato nel 1980 a Grangemouth
Capercaillie, gruppo scozzese fondato nel 1984 da Donald Shaw e ancora in attività che suona musica celtica (Oban)
Fish, ex cantante e fondatore del gruppo rock dei Marillion, è di origini scozzesi
Mark Knopfler, cantante e chitarrista fondatore e leader dei Dire Straits nato a Glasgow
Amy Macdonald cantante cantautrice di Bishopbriggs, dà avvio alla propria attività nel 2007
Bon Scott, nato a Kirriemuir, ex cantante degli AC/DC, sostituito dopo la sua morte da Brian Johnson
Mike Scott, compositore, cantante, chitarrista, pianista e leader dei Waterboys, nato a Edimburgo nel 1959
The Proclaimers (Charlie e Craig Reid), gruppo musicale scozzese Pop, Folk Rock attualmente in attività
Midge Ure, compositore, cantante e chitarrista; cantante e frontman degli Ultravox, nato a Cambuslang, Lanarkshire
Angus Young e Malcolm Young, entrambi nati a Glasgow, chitarristi, co-fondatori del gruppo AC/DC
Nonostante la Scozia sia all'interno del Regno Unito da oltre 300 anni (e di fatto dal 1603, quando le case reali di Scozia e Inghilterra si unificarono nella persona del re Giacomo VI di Scozia) le divergenze storiche e culturali tra scozzesi e inglesi hanno sempre portato a un implicito sogno d'indipendenza da parte di buona parte della popolazione dell'antica Alba. Il 14 ottobre del 2012, dopo mesi di trattative, il leader dello Scottish National Party, Alex Salmond, ha trovato l'accordo con il Premier britannico David Cameron riguardo all'indipendenza della Scozia: il 18 settembre 2014, infatti, si è svolto un referendum dove si è chiesto a tutti gli scozzesi a partire dall'età di 16 anni se separarsi o meno dal Regno Unito. Secondo il progetto di Salmond, la Scozia, se avesse vinto il sì, sarebbe diventata nei fatti una nazione autonoma ma parte del Commonwealth delle nazioni (come Canada e Australia), con governo completamente indipendente ma continuando a riconoscere il monarca britannico come simbolico Capo di Stato, esattamente come avviene da tempo in Canada o in Australia.Il 28 marzo 2017 il parlamento di Edimburgo vota a maggioranza (69 favorevoli, 59 contrari) la delega al primo ministro Nicola Sturgeon di chiedere al governo di Westminster un nuovo referendum per l'indipendenza della Scozia, da svolgersi tra l'autunno 2018 e l'inverno 2019.
Visit Scotland - Turismo in Scozia - la guida turistica ufficiale di informazioni per viaggi, turismo, e alloggi in Scozia.
(EN) Statistiche sulla Scozia, su sns.gov.uk. URL consultato il 9 novembre 2018 (archiviato dall'url originale il 30 novembre 2003).
(EN)  soc.culture.scottish usenet newsgroup - Usenet newsgroup per discussioni sulla Scozia
(EN) Scotland Royalty - Genealogia della famiglia reale scozzese, su scotlandroyalty.org.

Scream 4, reso graficamente come SCRE4M, è un film del 2011 diretto da Wes Craven, ultimo capitolo della saga cinematografica e ultimo film avente per regista Wes Craven prima della sua morte.
Uscito nelle sale cinematografiche statunitensi e italiane il 15 aprile 2011, il film registrò buoni incassi al botteghino, coprendo buona parte delle spese di produzione già al weekend d'esordio. Anche il responso della critica fu mediamente positivo.
Dopo oltre dieci anni dagli omicidi avvenuti a Woodsboro, Sidney Prescott è diventata un'autrice di manuali di auto-aiuto e per pubblicizzare il suo ultimo libro, Fuori dall'oscurità, compie un tour promozionale, la cui ultima tappa la riporta alla città natale Woodsboro. Qui ritrova lo sceriffo Linus Riley e Gale Weathers, ora sposati, e riallaccia i rapporti con la zia Kate Roberts e la giovane cugina Jill, che frequenta il liceo locale. Con il ritorno di Sidney, tornano a Woodsboro anche gli efferati omicidi di Ghostface, che dopo oltre un decennio sconvolgono nuovamente la tranquilla cittadina californiana.
Dopo il massacro di due liceali, Jenny Randall e Marnie Cooper, Linus avvia le indagini per dare la caccia al nuovo serial killer con l'aiuto della giovane vice-sceriffo Judy, infatuata del suo superiore. Gale vorrebbe parteciparvi da vicino, ritrovando lo spirito dei vecchi tempi, ma poiché il marito sente il peso della carica che ricopre, viene tenuta lontana dalle attività della polizia. Intanto, Jill e le sue amiche Kirby e Olivia ricevono delle telefonate minatorie da Ghostface che tendono a sottovalutare, mentre il cellulare utilizzato dall'assassino viene trovato nell'automobile di Sidney. Linus decide quindi di tenere due agenti di guardia davanti l'abitazione dove Sidney e Jill risiedono, tuttavia la prossima vittima designata dal killer si rivela essere Olivia, che vive poco distante dalla casa dei Roberts. Ricomincia quindi l'incubo di Sidney: come dieci anni prima, ogni persona a lei vicina finisce per essere uccisa. La quarta vittima è proprio la sua assistente personale Rebecca.
Nel frattempo, Gale non accetta la decisione del marito, e decide comunque di condurre delle indagini per proprio conto per cercare di identificare e fermare il serial killer. Per cercare di anticipare le mosse dell'assassino partecipa ad una festa presso un fienile isolato, dove gli studenti celebrano l'uscita dell'ultimo film della saga Squartati con una maratona dei capitoli precedenti. Qui, notando delle telecamere nascoste, scopre che il killer sta filmando i suoi omicidi e dopo aver avvisato Linus finisce per essere aggredita da Ghostface. Grazie al tempestivo arrivo del marito l'omicida viene messo in fuga, ma Gale rimane comunque ferita e dovrà essere ricoverata in ospedale. La notte seguente, Sidney scopre che Jill, probabilmente impaurita, è scappata di casa. Immediatamente dopo viene raggiunta da Ghostface che, dopo aver ucciso i due agenti di guardia, Anthony Perkins e Ross Hoss, aggredisce anche lei e sua zia Kate. Sidney riesce a salvarsi, mentre Kate sarà invece la settima vittima. Dopo aver rassicurato Linus delle sue condizioni, Sidney si mette quindi in cerca di Roberts, raggiungendo l'abitazione di Kirby. Qui sono presenti Charlie con il suo migliore amico, entrambi cinefili, Robbie, Jill e l'ex ragazzo Trevor, attirato sul posto da un finto messaggio del killer, che sta portando avanti una sorta di remake dei fatti narrati in Scream. I ragazzi vengono infatti aggrediti uno ad uno: Robbie è il primo a morire.
Arrivata sul posto, Sidney nasconde Jill al sicuro e si rifugia con Kirby in una stanza chiusa a chiave. All'esterno vedono Charlie venire aggredito e legato ad una sedia, con il killer che chiede a Kirby di rispondere a delle domande sui film horror, proprio come all'inizio degli avvenimenti di Scream. La ragazza sembra indovinare tutte le risposte, ma quando va a liberare Charlie questo l'accoltella, rivelandosi come uno dei killer che ha impersonato Ghostface, per poi aggredire anche Sidney. Quest'ultima cerca di scappare, ma viene bloccata da Ghostface che si svela essere Jill. Gli assassini, come nei fatti originali, sono quindi anche in questo caso due: Charlie e Jill, quest'ultima, stanca di vivere sotto l'ombra della cugina, ha pianificato tutto per risultare l'unica sopravvissuta e ricevere la stessa attenzione mediatica avuta da Sidney negli ultimi dieci anni: spara simulando un'autodifesa a Trevor, colui che dovrebbe risultare il killer, uccide anche il suo complice Charlie e accoltella Sidney, per poi auto-infliggersi delle ferite in modo da far sembrare il tutto credibile. Il suo piano sembra funzionare, ma dopo essere stata portata in ospedale commette un errore: parlando con Linus, andato per portarle conforto, esprime il desiderio di scrivere un libro su quanto accaduto con Gale, nella quale si identifica grazie alla stessa ferita alla spalla che hanno riportato, particolare che non poteva sapere. Inoltre scopre che Sidney è gravemente ferita, ma ancora viva.
Linus non comprende subito l'errore commesso da Jill, ma se ne accorge dopo aver parlato con la moglie, ricoverata nello stesso ospedale. Avendo capito quindi il piano organizzato da Jill, si precipita nella stanza di Sidney con la convalescente Gale, dove le due cugine stanno già avendo una colluttazione. Gale, Linus e la vice-sceriffo Judy, accorsa anche lei sul posto dopo essere stata avvisata dal suo capo, fermeranno Jill, che finirà uccisa per mano della cugina, mentre è ormai al centro dell'attenzione dei media che la elogiano come eroina, ancora inconsapevoli degli eventi appena conclusi nell'ospedale.
Come avvenuto all'interno dei primi tre film, anche in Scream 4 vengono citate delle regole utili per sopravvivere in un film slasher, in questa occasione rivolte a quelli di nuova generazione. Mentre nei primi tre film le regole erano dettate dal personaggio di Randy Meeks, interpretato da Jamie Kennedy; in Scream 4 gli esperti di cinema sono Charlie Walker e Robbie Mercer, interpretati da Rory Culkin e Erik Knudsen, che spiegano come adesso le regole, in particolare quelle dei remake slasher, siano cambiate: 
Mentre nei film originali per sopravvivere era necessario non copulare, ora anche le vergini possono morire, mentre in teoria i gay sopravvivono sempre.
Il remake va oltre l'originale e si adatta alle novità: l'assassino filma i suoi omicidi per pubblicarli online.
Ghostface, doppiato da Roger L. Jackson nella versione originale e da Carlo Valli in quella italiana:è il misterioso serial killer che torna a sconvolgere la cittadina di Woodsboro dopo 10 anni. Il suo nome è dovuto alla particolare maschera bianca indossata, che ricorda L'urlo di Edvard Munch.
Sidney Prescott, interpretata da Neve Campbell e doppiata da Laura Lenghi:è stata il principale bersaglio del serial killer Ghostface negli omicidi che hanno sconvolto Woodsboro un decennio fa. Tornata nella città natale per promuovere il suo nuovo libro, ora si ritrova nuovamente a dover lottare contro il serial killer.
Linus Riley, interpretato da David Arquette e doppiato da Oreste Baldini:è lo sceriffo di Woodsboro. Già poliziotto ai tempi degli efferati omicidi di 10 anni prima, ora vive nella stessa cittadina sposato con la giornalista Gale Weathers. Nella versione originale il suo nome non è Lenny "Linus" Riley, ma Dwight "Dewey" Riley.
Gale Weathers-Riley, interpretata da Courteney Cox e doppiata da Cinzia De Carolis:è la moglie dello sceriffo Linus, nonché giornalista che ha già seguito tutti gli omicidi di Ghostface del passato. Grazie ai suoi libri è stata prodotta una saga cinematografica ispirata a tali delitti: Squartati.
Jill Roberts, interpretata da Emma Roberts e doppiata da Letizia Ciampa:è la cugina di Sidney Prescott, che sembra essere una delle vittime designate dal serial killer.
Kirby Reed, interpretata da Hayden Panettiere e doppiata da Chiara Gioncardi:è una delle migliori amiche di Jill.
Olivia Morris, interpretata da Marielle Jaffe e doppiata da Veronica Puccio:è una delle migliori amiche di Jill.
Charlie Walker, interpretato da Rory Culkin e doppiato da Flavio Aquilone:è un compagno di scuola di Jill, geek appassionato di cinema.
Robbie Mercer, interpretato da Erik Knudsen e doppiato da David Chevalier:è un compagno di scuola di Jill, geek appassionato di cinema.
Trevor Sheldon, interpretato da Nico Tortorella e doppiato da Paolo Vivio:è l'ex ragazzo di Jill, di cui è ancora innamorato e pertanto tenta di riconquistarla.
Marnie Cooper, interpretata da Brittany Robertson:studentessa della stessa scuola frequentata da Jill, è una delle prime vittime di Ghostface.
Jenny Randal, interpretata da Aimee Teegarden e doppiata da Roberta De Roberto:studentessa della stessa scuola frequentata da Jill, viene uccisa insieme a Marnie all'inizio del film.
Kate Roberts, interpretata da Mary McDonnell:è la zia di Sidney e madre di Jill.
Rebecca Walters, interpretata da Alison Brie e doppiata da Antonella Baldini:è l'assistente personale di Sidney.
Judy Hicks, interpretata da Marley Shelton e doppiata da Perla Liberatori:è la vice-sceriffo della stazione di polizia di Woodsboro, infatuata del suo superiore Linus.
Anthony Perkins, interpretato da Anthony Anderson e doppiato da Fabrizio Vidale:è un poliziotto della stazione di polizia di Woodsboro.
Ross Hoss, interpretato da Adam Brody e doppiato da Gianfranco Miranda:è un poliziotto della stazione di polizia di Woodsboro.
Trudie Harrold, interpretata da Shenae Grimes e doppiata da Francesca Manicone:è una delle protagoniste dell'ultimo film della saga fittizia Squartati.
Sherrie Marconi interpretata da Lucy Hale:è una delle protagoniste dell'ultimo film della saga fittizia Squartati.
Chloe Garrett, interpretata da Kristen Bell:è una delle protagoniste dell'ultimo film della saga fittizia Squartati.
Rachel Milles, interpretata da Anna Paquin:è una delle protagoniste dell'ultimo film della saga fittizia Squartati.
Dopo le voci diffuse nel corso del 2008, che volevano il titolare della Dimension Films Bob Weinstein in trattativa con Wes Craven e parte dei protagonisti della trilogia di Scream per la produzione di un nuovo sequel, nel mese di giugno 2009 lo stesso regista e produttore Wes Craven confermò la produzione di una nuova trilogia per continuare la saga cinematografica. Si tratta del quarto film della serie cinematografica slasher Scream. Originariamente doveva essere una trilogia, ma dopo oltre nove anni dall'uscita del terzo film, nel giugno 2009, i produttori annunciarono la produzione di una nuova trilogia per continuare la serie. La saga di Scream si contraddistingue per le sue particolari storie horror che mescolano farsa e tragedia, sangue e risate, paura e parodia. Mentre nella trilogia originale si esorcizzavano i demoni di una generazione che confondeva la realtà con la finzione, dieci anni dopo, Scream 4 ironizza sulla gioventù moderna, ormai abituata a violenza e omicidi di ogni genere e sempre più attratta dal sangue e dalla visibilità mediatica.Scream 4, più che un sequel, si propone come un remake del primo film della saga: una versione aggiornata all'epoca di internet e dei suoi social network.Scritto da Kevin Williamson, è incentrato sul ritorno di Sidney Prescott nella cittadina di Woodsboro, dove ritroverà Linus e Gale, ora sposati. Ma oltre ad amici e familiari, ad attenderla ci saranno anche gli efferati omicidi del serial killer Ghostface, che prenderà di mira gli studenti del liceo di Woodsboro, frequentato dalla sua giovane cugina Jill.
La regia fu affidata a Wes Craven, confermato ufficialmente nel mese di marzo 2010. Craven spiegò che, una volta deciso di produrre un nuovo sequel, bisognava tornare con qualcosa per cui ne valesse la pena, che fosse all'altezza della trilogia originaria, sottolineando gli elevati standard imposti da quest'ultima. Secondo Craven, infatti, Scream 4 si rivolge sia ad una nuova generazione di fan, che a tutti coloro che hanno già visto i primi tre film e tutti gli altri horror usciti nel corso del successivo decennio.Dopo la fine della fase di montaggio, Craven, commentando alcuni cambiamenti alla sceneggiatura voluti dalla casa di produzione, si mostrò amareggiato del fatto che furono apportate modifiche al progetto originario, anche se assicurò che il soggetto, le idee e i temi rimasero gli originali previsti da Williamson. Inoltre, ha giudicato «affascinanti» le idee di Williamson per un potenziale sviluppo di un quinto e di un sesto film.
Come per i precedenti film, la sceneggiatura fu scritta da Kevin Williamson. L'autore e produttore statunitense è stato il primo che iniziò a lavorare all'idea di produrre Scream 4. In un'intervista raccontò che un giorno iniziò a pensare come poteva essere ripresa la storia della trilogia, e dopo aver abbozzato una trama generale in cui si delineava lo stato attuale del personaggio di Sidney, e coloro che dovevano morire e sopravvivere nel film, decise di presentare il progetto al produttore Bob Weinstein, che gli commissionò la scrittura di una sceneggiatura completa. Williamson nel frattempo aveva già un contratto con la Warner Bros., in quanto autore e produttore esecutivo della serie televisiva The Vampire Diaries; perciò è stato costretto ad un doppio lavoro, cercando di ottenere il meglio da entrambi i progetti. Il suo rapporto con Bob Weinstein durava da sedici anni, ma durante la fase di produzione non mancarono disaccordi e momenti di tensione tra i due, tanto che poco dopo l'inizio delle riprese si diffusero voci su un possibile rimpiazzo di Williamson da parte di Ehren Kruger, già coinvolto nella produzione di Scream 3. Williamson stesso confermò tali attriti, dovuti, a suo dire, alla forte passione che mettono nel loro lavoro e alla voglia di curare al meglio ogni dettaglio.In una prima versione della sceneggiatura, era previsto che Gale e Linus avessero avuto un bambino, cosa che avrebbe complicato troppo le riprese; mentre nella sequenza d'apertura doveva essere mostrata Sidney che veniva aggredita da Ghostface, due anni prima dei fatti narrati nel film. Ciò secondo Williamson avrebbe rallentato molto il ritmo, quindi fu eliminata. Complessivamente la sceneggiatura di Scream 4 è lunga 140 pagine, ma inizialmente agli attori furono mostrate solo le prime 75, in modo da farli recitare tutti come potenziali colpevoli, proteggendo l'identità del serial killer anche da eventuali fughe di notizie. Quest'ultimo aspetto fu curato con molta attenzione dai produttori, tanto che i provini si svolsero usando la sceneggiatura di Scream.
Nell'estate 2009 fu confermata la partecipazione degli attori Neve Campbell, David Arquette e Courteney Cox, già protagonisti nei primi tre film della saga. David Arquette, sposato con Courteney Cox sia nel film che nella vita reale, dichiarò di essersi molto divertito ad interpretare il personaggio di Linus, in quanto mette in risalto la sua attitudine alla commedia e in parte rispecchia la sua personalità. Neve Campbell affermò che Wes Craven è il miglior regista con il quale abbia lavorato, anche se la prima volta che gli proposero di fare un nuovo film fu riluttante ad accettare. Wes Craven, commentando i rapporti con i tre attori con cui aveva già lavorato nella prima trilogia, disse che tutti insieme sono come una famiglia. «Credo di sapere come ottenere il meglio da loro, e grazie a loro anch'io do il meglio di me» dichiarò il celebre regista.Nel mese di maggio 2010 fu ingaggiata l'attrice Emma Roberts per interpretare Jill Roberts, giovane cugina di Sidney Prescott. L'attrice spiegò che Scream, visto per la prima volta all'età di 15 anni, è uno dei suoi film preferiti ed è stato «incredibile» ritrovarsi cinque anni dopo sul set del quarto film. Affermò anche di essersi trovata molto bene con il resto del cast, compresi Neve Campbell, David Arquette e Courteney Cox, con i quali, nonostante la differenza d'età andò molto d'accordo sia all'interno che fuori dal set.
Nello stesso mese entrò nel cast anche Hayden Panettiere per interpretare la migliore amica di Jill, Kirby Reed. Hayden dichiarò che far parte del cast fu una sfida «non solo fisica, ma anche mentale», apprezzando il metodo di lavoro «molto rilassato» del regista.Il casting si completò nel mese di giugno, con l'ingresso di Nico Tortorella per il ruolo di Trevor Sheldon, Rory Culkin per interpretare l'amico di Jill Charlie Walker, Adam Brody e Anthony Anderson per i ruoli dei poliziotti Hoss e Perkins, Marley Shelton per il ruolo del vice-sceriffo Judy Hicks, Erik Knudsen per il ruolo di Robbie, Marielle Jaffe per il ruolo di Olivia, Mary McDonnell per interpretare la zia di Sidney Kate Roberts e Alison Brie per il ruolo dell'assistente personale di Sidney, Rebecca. In alcuni cameo appaiono nel film anche Anna Paquin, Kristen Bell, Shenae Grimes e Lucy Hale.Inizialmente erano state reclutate nel cast anche Lake Bell e Lauren Graham, ma entrambe furono poi sostituite a causa di incompatibilità con la programmazione delle riprese e nel caso di Lauren Graham anche per i cambiamenti apportati alla sceneggiatura, che originariamente prevedeva molto più spazio per il personaggio che doveva interpretare, la zia di Sidney Prescott.
Le riprese si svolsero dal 28 giugno al 22 settembre 2010 presso le città del Michigan di Ann Arbor, Detroit, Northville, Livonia, Plymouth e Dearborn. Nel mese di gennaio 2011, dopo un primo test screening, Craven e Weinstein decisero di rifare due scene con Aimee Teegarden e Alison Brie, che dovettero ritornare sul set per quattro giorni aggiuntivi, dal 31 gennaio al 3 febbraio. Wes Craven spiegò che anche le scene originali erano buone e andavano bene, ma quando si accorsero che costituivano un punto chiave della trama, decisero di tornare sul set per renderle «spettacolari».
Il direttore della fotografia di Scream 4 è lo stesso dei primi tre film: Peter Deming. Wes Craven ebbe occasione di definirlo «la spina dorsale del film, colui che è riuscito a dare al film il suo aspetto intenso e straordinario». Il suo lavoro fu apprezzato anche dalla critica. Furono usate lenti anamorfiche Panavision, mentre il processo di finitura digitale utilizzato fu Digital Intermediate con una risoluzione 2K. In un'intervista Wes Craven svelò che non è mai stato preso in considerazione di girare il film in 3D e che anche gli eventuali sequel sarebbero continuati ad essere in 2D.
Nel film si fa un largo uso di immagini generate al computer (CGI), usate per la prima volta nella storia della saga. Ad esempio, mentre nei primi film Ghostface usa un coltello con lama retrattile, in Scream 4 usa solo il manico, mentre la lama viene generata al computer. Supervisori di tali effetti visivi sono stati Jon Cowley della Prime Focus e Jamison Scott Goei.Gli effetti speciali furono invece curati da Ron Bolanowski.
La fase di montaggio fu curata da Peter McNulty. Tra le scene che furono tagliate o modificate, per poi essere incluse nei dischi home video, sono presenti:
Nella prima parte del film, fu modificato l'ordine in cui Jenny e Marnie vengono uccise da Ghostface.
Nelle scene in cui lo sceriffo Linus si reca a casa delle prime due vittime, fu tagliata una sequenza particolarmente sanguinolenta che mostrava il corpo di Marnie pendere dal soffitto, il cadavere di Jenny legato ad una sedia e la frase "qual è il tuo film horror preferito" scritta col sangue delle ragazze sulla parete.
La parte in cui Rebecca viene inseguita da Ghostface nel parcheggio, in gran parte rigirata, in origine vedeva la donna fuggire verso l'uscita dopo un urto tra le macchine che faceva risuonare gli allarmi.
Le musiche del film furono curate da Marco Beltrami. Beltrami spiegò di aver lavorato con i temi musicali dell'originale Scream adattandoli al nuovo film; in tal modo Scream 4 mantiene lo spirito della trilogia originale anche dal punto di vista musicale. Le musiche che accompagnano il personaggio dello sceriffo Linus e dei suoi aiutanti richiamano in chiave ironica lo stile chitarristico degli sceriffi del selvaggio west di Ennio Morricone. Il tema del personaggio di Sidney sottolinea invece la natura inquietante di ciò che viene mostrato sullo schermo, ottenuto utilizzando voci corali femminili. Per il resto la musica è finemente scelta per aumentare intenzionalmente il senso di tensione, con i momenti più intensi sottolineati dall'uso di corde o percussioni improvvise.La colonna sonora ufficiale, intitolata Scream 4: Original Motion Picture Soundtrack, fu distribuita su CD a partire dal 12 aprile 2011 a cura della Lakeshore Records e contiene i seguenti brani:
Jill's America (Marco Beltrami) - 3:26Il 19 aprile 2011 la Varese Sarabande pubblicò un secondo album che racchiude esclusivamente le musiche create da Marco Beltrami, composto da ventuno brani:
Il primo trailer ufficiale fu presentato in anteprima durante la cerimonia degli Scream Awards 2010, il 16 ottobre a Los Angeles. L'11 aprile 2011 avvenne una proiezione in anteprima al Grauman's Chinese Theatre di Hollywood, con la presenza di tutti i principali attori facenti parte del cast.Il film fu distribuito nelle sale statunitensi a partire dal 15 aprile 2011. Nello stesso giorno il film uscì in contemporanea anche in diversi altri paesi, Italia compresa.
14 aprile in Australia, Danimarca, Grecia, Hong Kong, Israele (Tze'aka 4), Kazakistan, Malaysia, Nuova Zelanda, Paesi Bassi, Russia (Крик 4), Repubblica Ceca (Vrískot 4), Ucraina (Крик 4) e in Ungheria (Sikoly 4.)
15 aprile in Brasile (Pânico 4), Bulgaria (ðÉÓßË 4), Canada, Cipro, Colombia, Estonia, Finlandia, India, Italia, Lettonia, Lituania (Klyksmas 4), Messico, Pakistan, Polonia (Krzyk 4), Regno Unito, Romania, Singapore, Svezia, Stati Uniti d'America e Turchia (Çığlık 4)
29 ottobre in Giappone (スクリーム4: ネクスト・ジェネレーション, titolo inglese: Scream 4: Next Generation)
Il film fu distribuito in Italia con il visto censura "per tutti" e quindi senza alcun divieto (subendo però diversi tagli durante le scene degli omicidi, soprattutto sui corpi mutilati delle vittime, creando di fatto una censura alla pellicola), a differenza di quanto avvenuto invece in altri paesi: in Malaysia la visione del film fu vietata ai minori di 18 anni; negli Stati Uniti ai minori di 17 anni non accompagnati; in Svizzera, Irlanda, Singapore, Paesi Bassi e Nuova Zelanda ai minori di 16 anni; in Brasile e Portogallo ai minori di 16 anni non accompagnati; nel Regno Unito e in Australia ai minori di 15 anni; in Norvegia ai minori di 15 anni non accompagnati; in Canada ai minori di 14 anni non accompagnati; nelle Filippine ai minori di 13 anni; mentre in Messico la visione è stata sconsigliata ai minori di 15 anni.
Nel mercato home video l'edizione originale fu distribuita su DVD e Blu-ray Disc dall'8 agosto 2011 nel Regno Unito (codice regione B/2) a cura della Entertainment Film Distributors, e dal 4 ottobre dello stesso anno nel Nordamerica (codice regione A/1) dalla Anchor Bay Entertainment in collaborazione con la The Weinstein Company. In Italia, il film è stato distribuito (nella sua versione censurata), dal 19 ottobre 2011, a cura della Moviemax, della Mhe Ideal Entertainment e della Mondo Home Entertainment.Il cofanetto contiene, oltre al film, i trailer, il making of, una sequenza iniziale alternativa, la versione estesa del finale, le scene tagliate e una gag reel.
Durante il week-end d'esordio nelle sale statunitensi il film incassò 18.692.090 dollari. Nonostante per qualsiasi altro film le cui spese sono ammontate a 40 milioni di dollari si possa considerare una buona partenza, gli esperti del settore si aspettavano di più dalla nuova opera di Wes Craven, che nei primi giorni di programmazione si è classificata seconda al botteghino, dietro al film d'animazione Rio, esordito nello stesso giorno. Scream 4 fu uno dei film più visti anche nel resto del mondo: durante la prima settimana di proiezione si è classificò primo nel Regno Unito, secondo in Francia e Brasile, terzo in Messico, quarto in Australia e quinto in Italia.Complessivamente, Scream 4 ha incassato 38.180.928 dollari negli USA e 58.957.758 dollari nel resto del mondo, per un totale di 97.138.686 dollari.
Betsy Sharkey sul Los Angeles Times elogiò la sceneggiatura di Kevin Williamson, definita all'altezza della trilogia originale di Scream. Secondo il quotidiano californiano uno dei punti forti della saga è rappresentato dal fatto che ogni personaggio è sospettato di essere il serial killer finché non diviene anche lui una vittima. La critica statunitense apprezzò anche i numerosi riferimenti ad altri film, definiti «brillanti». Anche il Miami Herald apprezzò il lavoro di Williamson, definendo la sceneggiatura scorrevole e i personaggi coinvolgenti. Richard Corliss sul TIME, come molti altri critici, sottolineò come il film appartenga ad un mondo tutto suo, racchiudendo un'auto-ironia e un'auto-critica tale da rendere superflua qualsiasi recensione. Il settimanale newyorchese, che giudicò il film «molto buono», gradì la fotografia di Peter Deming: anche se non rievoca Gregg Toland, seppe creare un'ideale atmosfera di tensione.Un giudizio mediamente positivo arrivò anche da Entertainment Weekly, secondo cui il film richiama fortemente l'originale Scream del 1996. Roger Ebert sul Chicago Sun-Times invece fece notare come il film sia molto poco realistico e di come offra esattamente quanto ci si aspetta: una serie di vittime accoltellate e sviscerate con uno sfondo ironico. Il critico assegnò due stelle su quattro. Stessa valutazione effettuata da USA Today, secondo il quale il film non sarebbe stato il più spaventoso dell'anno ma il più auto-referenziale. Per il New York Times il sostituire il valore della narrazione e della suspense con quello dell'ironia, come avvenuto nella trilogia originale, sapeva ormai di vecchio. Anche per il Boston Globe il film ricalca molto gli originali, tanto da renderlo quasi inutile. Il quotidiano di Boston definì il personaggio di Sidney Prescott come uno dei più strani della storia del cinema americano, mentre tra i tanti giovani attori celebri presenti nel cast apprezzò l'interpretazione di Hayden Panettiere. Il sito Film.com apprezzò i dialoghi intelligenti, il ritmo vivace e la musica frenetica, giudicando la pellicola «non male». Secondo il Denver Post Scream 4 non raggiunge la qualità dell'originale film del 1996, ma rimane comunque un gradino sopra molti altri riavvii di saghe slasher. Sul sito aggregatore di recensioni Metacritic il film ottenne un punteggio di 52/100.Nel Regno Unito il The Guardian valutò il film con tre stelle su cinque, spiegando come Scream 4 sia un film sul cinema horror, senza essere un vero film di paura. Secondo il quotidiano francese Le Monde con Scream 4 Wes Craven raggiunse la qualità che era mancata nel secondo e nel terzo capitolo della saga. In Italia «metacinema di gusto, intelligente» fu il commento del Corriere della Sera, mentre Il Tempo lo definì il miglior sequel della saga, spiegando come Craven sia stato ancora in grado di offrire la sicurezza di un bel film, nonostante l'aspetto retrospettivo che guarda con nostalgia agli anni in cui era ambientata la trilogia originale non sia molto convincente. In Spagna invece particolare apprezzamento è arrivato da El País, che valutò il film con quattro stelle e mezzo su cinque, elogiando il duo Craven-Williamson. Il quotidiano madrileno mise in luce come il primo quarto d'ora offra una straordinaria comicità metacinematografica, con una sorta di riflessione accademica sull'opportunità di continuare la saga, includendo un eccezionale gioco di equivoci a metà strada tra allegria e spavento, criticando il torture porn divenuto di moda negli anni di assenza di Scream dalle sale, rappresentato principalmente nella saga Saw.
Scream 4 nel 2011 ottenne una candidatura ai Teen Choice Awards, nella categoria miglior film horror; e due agli Scream Awards, nelle categoria "miglior attrice in un film horror", grazie all'interpretazione di Neve Campbell, e "miglior cameo", grazie all'interpretazione congiunta di Kristen Bell e Anna Paquin.
Nel film Ghostface cerca di eseguire un remake dei fatti narrati in Scream, cosa fatta notare anche dagli altri protagonisti; di conseguenza i riferimenti al primo capitolo della saga sono molti, tra i principali:
Le morti di Jenny Randall e Marnie Cooper ricordano quelle di Casey Becker e Steven Orth in Scream.
La scena in cui Jenny Randall sta per essere uccisa venendo schiacciata dalla porta del garage è simile a quella della morte di Tatum Riley in Scream.
La scena della morte di Olivia Morris contro il vetro della finestra è un omaggio alla morte di Sarah Darling in "Scream 3".
La scena in cui Ghostface pone una serie di domande sui film horror a Kirby Reed mentre tiene in ostaggio Charlie, è molto simile alla sequenza iniziale di Scream, dove era Casey Becker a dover rispondere al killer mentre il suo fidanzato veniva tenuto legato ad una sedia.
La festa organizzata per la saga di Squartati da Charlie e Robbie presso un fienile isolato ricorda quella organizzata presso l'abitazione isolata di Stu Macher in Scream.
Come in Scream gli assassini sono due e nel finale uno ucciderà il suo complice.
Come negli altri tre capitoli precedenti della saga, anche in Scream 4 si esaminano delle regole per sopravvivere in un film horror.
I primi tre capitoli dalla saga fittizia Squartati sono ispirati dai fatti narrati nei capitoli precedenti.
Il film che stanno esaminando Robbie, Charlie e gli altri studenti nell'aula dedicata al cinema è La finestra sul cortile. Nella stessa aula sono presenti poster di La donna che visse due volte, La cosa, Blood Simple - Sangue facile, Brazil, L'armata delle tenebre, Il miglio verde, Grindhouse - A prova di morte, Halloween II e Piranha 3D.
Nella stanza di Jill è presente un poster di Un lupo mannaro americano a Londra.
Durante una chiamata di Ghostface Jill e Kirby stanno guardando L'alba dei morti dementi.
La suoneria del cellulare di Linus è il tema musicale di Beverly Hills Cop - Un piedipiatti a Beverly Hills.
Alcuni personaggi confrontano Non aprite quella porta e Venerdì 13 con i rispettivi seguiti.
Tra gli altri film menzionati sono presenti: L'occhio che uccide, Psyco, A Venezia... un dicembre rosso shocking, Suspiria, Le colline hanno gli occhi, Halloween - La notte delle streghe, Non entrate in quella casa, L'alba dei morti viventi, Amityville Horror, La maschera di cera, Black Christmas - Un Natale rosso sangue, Halloween - The Beginning, Saw IV, Che la fine abbia inizio e San Valentino di sangue 3D.
Uno degli agenti di guardia di Sidney si chiama Anthony Perkins, come l'attore che interpreta il serial killer Norman Bates in Psycho, celebre film di Alfred Hitchcock.
Poco dopo l'uscita del film, è stata distribuita l'applicazione ufficiale del film per iPhone e Android e consistente in 7 livelli in cui si impersona il famigerato assassino mascherato che uccide le vittime di ogni livello.
 Sito ufficiale italiano, su scream4.it. URL consultato il 12 marzo 2011 (archiviato dall'url originale il 14 marzo 2011).

Screech Owls è una serie televisiva canadese per ragazzi, basata sui romanzi di Roy MacGregor, trasmessa per la prima volta dal 2000 al 2002 sulla rete YTV. Negli Stati Uniti è stata trasmessa su Discovery Kids dal 2001 al 2002. La serie è arrivata in Italia su RaiSat Smash il 7 marzo 2008 ed è stata poi replicata sui canali Rai 3 e Rai Gulp. La serie è composta da due stagioni, per un totale di 27 episodi.
La serie segue un gruppo di ragazzi: Nish, Travis e Sarah, membri degli Screech Owls, una delle principali squadre di hockey della Lapine Cup, che insieme affrontano e risolvono vari misteri che accadono nella cittadina di Tamarack. Nel corso della serie si uniscono alle avventure del gruppo anche Simon e Samantha.
Wayne Nishanian, interpretato da Jonathan Malen, doppiato da Laura Cosenza.Chiamato "Nish" dagli amici, è il capitano degli Screech Owls. Tipo molto scherzoso, si diverte nel prendersi gioco di amici e compagni; adora le sue collezioni di figurine ed il baseball.
Travis Lindsay, interpretato da William Greenblatt, doppiato da Gabriele Patriarca.Ragazzo dalle forti doti carismatiche, è il leader del gruppo. Abilissimo nell'Hockey, è appassionato anche di tante altre attività sportive.
Sarah Cuthbertson, interpretata da Nicole Hardy, doppiata da Eva Padoan.Una delle giocatrici più forti della squadra. Sarah è anche considerata una dei più grandi talenti femminili nell'hockey.
Simon Milliken, interpretato da Fraser McGregor, doppiato da Alessio De Filippis.Ragazzo leggermente timido, molto spesso subisce gli scherzi di Nish, ma è comunque molto dedito alla sua squadra ed ai suoi amici. Si unisce ai suoi compagni Nish, Travis e Sarah nelle loro avventure.
Muck Munro, interpretato da Neil Crone, doppiato da Pasquale Anselmo.È il coach degli Screech Owls.
Samantha McGuire, interpretata da Nicole Dicker, doppiata da Francesca Manicone.Ragazza molto talentuosa, si unisce alla squadra degli Screech Owls una volta trasferitasi a Tamarack. I protagonisti vengono a scoprire che la famiglia si trasferiva ogni volta che il figlio maggiore si facesse coinvolgere in atti delinquenti. Sam, ambientatasi a Tamarack, di fronte all'ennesimo furto del fratello, si rifiuta di trasferirsi un'altra volta e di abbandonare i suoi amici e spinge il fratello a cambiare vita. Sam si unisce poi alle avventure dei suoi nuovi amici.
La serie è stata nominata per la Best Children's or Youth Series or Program della sedicesima edizione dei Gemini Awards nel 2001.Jonathan Malen, uno dei principali attori del cast è stato invece candidato per lo Young Artist's Awards.

La Scuola Militare Nunziatella di Napoli, fondata il 18 novembre 1787 come Reale Accademia Militare, è uno dei più antichi istituti di formazione militare d'Italia e del mondo. Ha sede a Pizzofalcone nell'antico edificio, costruito nel 1588, già sede del Noviziato dei Gesuiti, che con l'adiacente Chiesa della Santissima Annunziata costituisce un complesso architettonico monumentale della città di Napoli.
Situata a Pizzofalcone, in via Generale Parisi 16, è stata fin dalle origini luogo di elevata formazione militare e civile e ha avuto tra i suoi professori e alunni personalità del calibro di Francesco De Sanctis, Mariano d'Ayala, Carlo Pisacane, Pasquale Baffi, Guglielmo Pepe, Enrico Cosenz, un viceré d'Etiopia (Amedeo di Savoia-Aosta) e persino un re d'Italia, Vittorio Emanuele III.
Tra i tanti ex allievi di prestigio figurano alti gradi delle forze armate, tra cui un capo del Comitato militare dell'Unione europea, due capi di stato maggiore generale, quattro dell'Esercito, due della Marina, uno dell'Aeronautica, tre comandanti generali della Guardia di finanza (nonché quattro vicecomandanti), due comandanti generali dell'Arma dei carabinieri (nonché quattordici vicecomandanti) e cinque direttori generali dei servizi di informazione (nonché un vicedirettore). Per quanto riguarda gli ex-allievi civili, sono da ricordare quattro presidenti del consiglio, 18 ministri, 14 senatori e 15 deputati del Regno delle Due Sicilie, del Regno d'Italia, della Repubblica Italiana e dell'Albania, un presidente della Corte Costituzionale, nonché esponenti di assoluto rilievo del mondo culturale, politico e professionale italiano e internazionale, tra cui un candidato al Premio Nobel, un vincitore del prestigioso premio Sonning, assegnato ai più grandi intellettuali europei, uno del Premio Oscar, e uno del Premio internazionale Simòn Bolivàr, attribuito dall'UNESCO.
La bandiera della scuola è decorata da una medaglia di bronzo al valore dell'Esercito e da una croce d'oro al merito dell'Arma dei carabinieri. I suoi ex allievi hanno meritato 114 croci dell'Ordine militare d'Italia, 38 medaglie d'oro, 490 medaglie d'argento e 414 medaglie di bronzo al valor militare, due medaglie d'oro al valor civile e numerosi altri riconoscimenti al valore. Altri 95 hanno ricevuto decorazioni durante il periodo borbonico e 67 sono decorati dell'Ordine al merito della Repubblica italiana. Tre ex allievi sono stati decorati della Legion of merit e tre della Legion d'honneur napoleonica ed uno della Distinguished Service Cross, la più alta decorazione al valore concessa dagli U.S.A. a militari non statunitensi.
Per il ruolo svolto negli ultimi tre secoli "nel settore dell'alta formazione, qual motore accademico, sociale ed economico per l'Italia e per tutti i Paesi del Mediterraneo ad essa legati", il 22 febbraio 2012 è stata dichiarata "Patrimonio storico e culturale dei Paesi del Mediterraneo" da parte dell'Assemblea parlamentare del Mediterraneo. La Scuola è inoltre vincitrice del premio Cypraea per la Scienza (1994) e del premio Mediterraneo Istituzioni assegnato dalla Fondazione Mediterraneo (2012). Alla Nunziatella è infine intitolata una vetta del massiccio del Karakorum.
Le origini della Scuola Militare "Nunziatella" risalgono all'opera di riordino delle forze armate del Regno di Napoli, propugnata dallo statista Bernardo Tanucci e messa in atto da Carlo di Borbone. Sotto la sua guida fu infatti individuata per la prima volta la necessità di creare istituti specializzati per la formazione degli ufficiali delle varie armi: tale iniziativa si rendeva necessaria per affrancare il Regno delle Due Sicilie dalla sudditanza nei confronti del Regno di Spagna, governato da Filippo V, padre di Carlo, e per limitare le ambizioni della madre Elisabetta Farnese.
L'impulso riformatore di Carlo di Borbone portò in primo luogo alla fondazione della Real Academia de los Guardias Estendartes de las Galeras (5 dicembre 1735), deputata alla formazione degli ufficiali di Marina: tale istituto, cui va il primato della più antica Accademia di Marina Militare in Italia, fu inizialmente alloggiato in un edificio della darsena di Napoli, ma poi spostato, dopo soli due mesi, nel palazzo Trotti e nelle immediate vicinanze del palazzo reale di Napoli, presso la chiesa domenicana di Santo Spirito, nell'area successivamente occupata dal palazzo della Prefettura.
Dopo la breve e poco proficua esperienza di una scola militare, posta nel quartiere della Maddalena, fu fondata l'Accademia di Artiglieria (1745), per l'organizzazione della quale fu chiamato il valente matematico Nicola Antonio De Martino, che prestava servizio in Spagna quale segretario d'ambasciata. La nuova Accademia fu installata nel palazzo della Panatica a Santa Lucia, e fornita di un solido programma didattico, sia teorico che pratico: vi si insegnavano infatti matematica, fisica, disegno e scherma, mentre le esercitazioni pratiche venivano effettuate al Molosiglio, alla darsena e al forte di Vigliena. Gli allievi dell'Accademia erano ufficiali e cadetti d'artiglieria, per i quali la frequentazione era obbligatoria; ufficiali e cadetti di altre armi, e nobili che avessero superato un esame d'ingresso, erano altresì ammessi alle lezioni. Conformemente agli orientamenti del tempo, i programmi dell'Accademia erano dichiaratamente focalizzati sulle materie matematiche e scientifiche. Lo stesso Carlo di Borbone, nell'ordinanza per l'istituzione dell'Accademia, scriveva: «Sebbene siasi da noi con altre nostre reali ordinanze ed istruzioni specialmente provveduto a rendere appieno ammaestrati i nostri sudditi sull'onorevole impiego della milizia, pur non di meno in considerando quanto convenga alla conservazione dei nostri Stati, al lustro ed allo splendore delle nostre armi che il corpo della milizia si mantenga ben disciplinato ed istruito eziandio nella matematica, della quale scienza principalmente dipendono i più felici successi delle operazioni della guerra, ci siamo mossi a dare anche a ciò l'opportuno provvedimento».
L'opera di ampliamento delle basi formative degli ufficiali dell'Esercito continuò con l'istituzione dell'Accademia del Corpo degli ingegneri militari (1754), dedicata agli ufficiali del genio; se da un lato la fondazione della nuova Accademia aggiunse un tassello all'opera di miglioramento delle competenze tecnico-militari degli ufficiali, dall'altro rese evidente la necessità di un contenitore unico che provvedesse organicamente a tale compito. La partenza di Carlo per la Spagna, per salire al trono del Regno alla morte di Filippo V, gli impedì di continuare nel proprio disegno armonizzatore, e rimase dunque responsabilità di Tanucci assistere il giovane re Ferdinando IV di Borbone nella costruzione progressiva di una classe dirigente militare sempre più preparata.
A tale scopo, nel dicembre del 1769 fu emessa una nuova ordinanza, la quale statuì la fusione della Reale accademia di artiglieria con quella del Corpo degli ingegneri nella Reale accademia militare. Il nuovo istituto (sempre con sede nel palazzo della Panatica) aprì i battenti il 1º febbraio 1770, dopo una cerimonia di inaugurazione segnata da un discorso del capitano Alonzo Nini. L'organizzazione dell'istituto, avente una dotazione finanziaria iniziale di duemila ducati l'anno, era simile a quella di un'università, dato che gli allievi vi si recavano unicamente per le lezioni e gli esami. La frequentazione dei corsi, della durata di quattro anni, era obbligatoria per gli ufficiali di artiglieria e del genio stanziati a Napoli. I battaglioni di fanteria, cavalleria e dragoni di stanza a Napoli dovevano inviarvi due ufficiali e due cadetti ciascuno, mentre i reggimenti stanziati altrove mandavano due cadetti cadauno. Il brigadiere Luca Ricci fu nominato comandante, mentre la direzione degli studi fu affidata al famoso matematico e fisico sperimentale Vito Caravelli. Gli allievi superavano due esami l'anno e uno al termine del quadriennio formativo, alla presenza del ministro della guerra. I primi quattro classificati venivano promossi di un grado nei corpi di appartenenza, i secondi quattro ricevevano una medaglia d'oro, tutti gli altri una d'argento. Sebbene il regime degli studi fosse di spessore dal punto di vista delle materie scientifiche, mancava completamente in quelle umanistiche; tale mancanza iniziò ad essere acutamente sentita negli ambienti formativi, e avrebbe portato alla successiva evoluzione della Reale accademia militare.
Una volta provveduto alla formazione degli ufficiali già in servizio, l'opera riformatrice si rivolse a quella dei cadetti, vale a dire degli ufficiali in via di formazione. A tale scopo, e per fondare un nuovo corpo che servisse "di vivissima forza tattica né riscontri più difficili della guerra", venne istituito un Corpo scelto dei cadetti, chiamato Battaglione Real Ferdinando (1772). Il comando del Battaglione, alloggiato nei due ex conventi della Croce e della Trinità di Palazzo (area oggi occupata dal palazzo del Principe di Salerno, in piazza del Plebiscito) fu affidato al generale Francesco Pignatelli dei principi di Strongoli, e lo stesso Ferdinando IV di Borbone volle acquisirne il grado di colonnello. Gli allievi, figli di nobili e di ufficiali di grado superiore a capitano, venivano ammessi all'età di otto anni, e proseguivano gli studi per sei anni; le materie oggetto di insegnamento comprendevano matematica e arte militare.
La prima rivista, utile a determinare gli averi mensili degli individui formanti il Battaglione, fu passata dal Sovrano a Portici il 13 gennaio del 1772 e dal relativo documento risulta che il corpo era composto da 270 teste suddivise in dieci compagnie di cadetti. La scala gerarchica del Battaglione prevedeva inoltre un Capitano, un Tenente, un brigadiere e due Sottobrigadieri più un tamburo e un piffero per ogni compagnia..
A Portici, fin dal primo momento, l'edificio più opportuno per la sistemazione dei cadetti fu ritenuto l'ex convento dei Gesuiti (oggi "Scuola Media Statale M. Melloni"), che era stato costruito nel 1629 in conseguenza di una donazione fatta ai religiosi da Maria Bermudez de Castro. Fu l'architetto Carlo Vanvitelli, nel 1771, ad occuparsi per primo di un piano di risistemazione del Quartiere dei Cadetti a Portici. Successivamente, in conseguenza del sensibile aumento del numero dei cadetti, deciso con il Real Ordine del 27 agosto 1774, l'edificio risultò insufficiente per ospitare tutto il corpo e pertanto il Sovrano ordinò ai regi ingegneri Emanuele de Montemajor e Felice Bottiglieri di elaborarne l'ampliamento..
Una volta completato con istituti appositi l'intero percorso di formazione degli ufficiali dal grado di cadetto alla scuola di specializzazione, fu ritenuto opportuno unificare le diverse entità a ciò preposte in una sola entità. Nel settembre 1774 fu dunque deciso di sopprimere la Reale accademia, facendone confluire gli allievi nel Battaglione Real Ferdinando; la nuova istituzione che ne derivò fu denominata Reale accademia del Battaglione Real Ferdinando, che dagli originali 270 cadetti divisi in tre compagnie, passò a 810, divisi in nove compagnie, una di Granatieri e otto di Fucilieri composta ognuna di 90 militi. Nel 1774 gran parte del Battaglione era stabilito ancora a Portici e qui fu periodicamente di stanza fino al 1780. Dalla "Rivista" che il re passò a Portici il 12 ottobre 1774 si rileva che i Cadetti in servizio erano 830 e gli Ufficiali 27 (un Capitano, un Tenente e un Alfiere per ogni compagnia)..
A Napoli gli effettivi dell'Accademia erano distribuiti tra il palazzo della Panatica, dove vennero alloggiati i cadetti più giovani, e i succitati conventi della Croce e della Trinità di Palazzo, che accolsero tutti gli altri. Anche i programmi di studio furono diversificati, al fine di tenere conto delle differenze di età e di preparazione, e videro per la prima volta l'introduzione delle materie umanistiche per i più giovani. L'esame finale era destinato a verificare che gli aspiranti alla nomina ad ufficiale possedessero «la estensione delle teorie di tutte le scienze che sono necessarie a sapersi per intender la ragion di quanto si fa nel mestiere per cui si concorre e le teorie del mestiere medesimo; la franchezza delle facoltà intellettuali, che son precise per sapersi ben condurre nei dati casi; e finalmente i gradi di invenzione per saper ritrovare quanto occorra nel mestiere». La nuova istituzione si dimostrò rapidamente una valida fonte di ufficiali, suscitando un apprezzamento sempre più manifesto e pubblico da parte del sovrano. Tuttavia nell'aprile 1755 il generale Pignatelli fu costretto a informare il re, con dovizia di prove, dell'esistenza di una loggia massonica tra gli allievi: tale scoperta fu origine di un profondo dissidio tra Ferdinando IV e la moglie Maria Carolina d'Asburgo-Lorena, la quale era notoriamente protettrice del movimento massonico a Napoli. Coerentemente con la gravità dei fatti, furono presi seri provvedimenti nei confronti di quanti fossero coinvolti.
Una nuova evoluzione dell'approccio formativo ai quadri ufficiali si ebbe conseguentemente alla caduta di Tanucci dopo molti anni di servizio presso la corte borbonica. L'influenza della regina Maria Carolina fu determinante per l'arrivo dell'ammiraglio inglese John Acton, che assunse dapprima l'incarico di ministro della Marina, e successivamente, a fronte dell'inerzia del marchese della Sambuca, anche quella di primo ministro. Acton avviò un processo di rinnovamento che consentisse di rinforzare notevolmente la dirittura etico-morale degli ufficiali, in modo che essi potessero funzionare come esempio per il resto della popolazione. Rendendosi inoltre conto della necessità di aggiornare l'iter di formazione, coerentemente all'evoluzione della dottrina militare, fu l'artefice di una decisione storica: costituì infatti un piccolo gruppo di ufficiali, cui diede l'incarico di visitare gli istituti di formazione militare dei diversi paesi europei, e di trarre da essi tutti gli aspetti organizzativi, formativi e pratici, che servissero a costruire un'Accademia di tipo completamente nuovo. In tale gruppo fu incluso anche un giovane tenente del genio, di nome Giuseppe Parisi. Tale scelta si rivelò particolarmente felice, in quanto proprio grazie alle dettagliate relazioni di Parisi prima, e alla sua opera in prima persona poi, sarebbe nata la Nunziatella. Durante il periodo all'estero, e specificamente in Austria, egli ebbe modo di farsi apprezzare dall'imperatore Giuseppe II d'Asburgo-Lorena, nonché dal Cancelliere dell'Impero Wenzel Anton von Kaunitz-Rietberg, che spesso lo invitò a pranzo insieme a Pietro Metastasio. La sua capacità di inserirsi nell'ambiente della corte austriaca lo portò persino a ricevere l'invito insistente da parte dell'imperatore a restarvi in qualità di maggiore di campagna. Rifiutato l'incarico, Parisi rientrò in patria nel 1785, dove fu promosso al grado di maggiore e iniziò a stendere il piano per la fondazione della nuova Accademia.
Lungi dall'essere semplicemente la riproposizione in chiave locale dell'organizzazione e dei metodi di istruzione osservati all'estero, il progetto di Parisi conteneva elementi di forte originalità, che avrebbero caratterizzato la Nunziatella e ne avrebbero determinato l'unicità del modello educativo. Contrariamente ad altri istituti di formazione militare, fu statuito che la formazione di tipo bellico fosse fortemente interconnessa a quella civile, e dunque si procedesse alla formazione non solo di ottimi ufficiali, ma anche di ottimi cittadini.
Nel tracciare l'organizzazione e il piano di studi della nuova istituzione, Parisi propose di abbandonare i vecchi edifici della Panatica e i conventi di largo di Palazzo dove i cadetti erano stati alloggiati fino a quel momento, e di individuare una nuova sede. La scelta cadde sull'antico noviziato gesuitico di Pizzofalcone, edificio di grandi dimensioni che poteva essere adattato rapidamente alle esigenze del caso. Il complesso era stato costruito grazie alle generose donazioni delle nobildonne Anna Mendoza, marchesa della Valle e contessa di Sant'Angelo dei Lombardi, e Delia Sanseverino, contessa di Briatico. Il noviziato era stato inaugurato l'8 settembre 1587, e aveva accolto i seminaristi precedentemente alloggiati nel noviziato di Nola. Assieme al palazzo, era stata loro donata l'annessa chiesa della Nunziatella, gioiello del barocco napoletano, così detta per distinguerla dalla più grande basilica della Santissima Annunziata Maggiore. Edificata nel 1588, la chiesa era stata profondamente rimaneggiata nel 1736 dall'architetto Ferdinando Sanfelice, che ne cancellò i tratti originari, e impreziosita dagli affreschi di Francesco De Mura, Paolo De Matteis, Ludovico Mazzanti e Pacecco De Rosa, nonché dallo splendido altare realizzato da Giuseppe Sanmartino.
La Scuola militare "Nunziatella" fu fondata il 18 novembre 1787 con il nome di Reale accademia militare, con apposita ordinanza di Ferdinando IV. Nel documento venivano tracciate le linee guida dell'educazione degli allievi, e in particolare come ufficiali e istruttori dovessero curare « [...] la conoscenza dei temperamenti, delle inclinazioni e delle attitudini degli allievi al fine di poterne stimolare la curiosità e potenziare l'attenzione, i talenti e le facoltà e, infine, far nascere in essi la capacità di giudizio». Allo stesso modo, era ritenuto necessario introdurre gli allievi alle « [...] scienze matematiche e filosofali per rassodare i giovani nel raziocinio e prepararli alle scienze delle professioni e formarli nella coscienza dei propri doveri e nel sistema sociale e politico».
Il primo responsabile dell'istituto militare fu il generale Domenico della Leonessa, marchese di Supino, che con un decreto del 28 maggio 1787 ottenne dal ministro John Acton la nomina a comandante dell'accademia e la promozione a maresciallo di campo; per tradizione, tuttavia, la vera fioritura della Nunziatella viene fatta risalire alla presa di comando da parte di Giuseppe Parisi (1794), cui è tuttora intitolata la strada dove sorge la scuola.
La Nunziatella fu presto riconosciuta come luogo di elevata formazione militare, già pochi anni dopo la sua fondazione. A tal proposito, Giuseppe Maria Galanti scrisse nel 1792:
Già pochi anni dopo la fondazione, la storia della Nunziatella iniziò a incrociarsi con i grandi avvenimenti che avrebbero segnato la scena europea nell'ultimo scorcio del XVIII secolo. Il 14 luglio 1789 la popolazione parigina diede l'assalto alla Bastiglia iniziando la Rivoluzione francese che avrebbe portato alla decapitazione nel 1793 di Luigi XVI di Francia e di Maria Antonietta d'Asburgo-Lorena. Tali eventi, che segnavano l'inizio del crollo dell'Ancien Régime, non potevano lasciare indifferenti la corte napoletana, in quanto Ferdinando IV apparteneva alla stessa grande famiglia reale dei Borbone del sovrano francese, e sua moglie Maria Carolina d'Asburgo-Lorena era sorella di Maria Antonietta. Il livello di attenzione poliziesca verso le attività dei giacobini fu intensificato e contemporaneamente questi ultimi aumentarono i propri tentativi di influenzare in particolare i quadri dell'esercito: il loro scopo era, infatti, quello di suscitare un movimento supportato dalle forze armate, che portasse alla deposizione dei sovrani e all'instaurazione di una repubblica sul modello di quella francese.
La Nunziatella si trovò ben presto al centro di tali tentativi, in quanto alcuni componenti del corpo insegnante, esponenti di punta del movimento giacobino, vi svolgevano attività di propaganda repubblicana nei confronti dei giovani allievi. Uno di essi, Annibale Giordano, era stato già arrestato per sedizione nel 1784 e fu destituito dalla cattedra di chimica. L'insegnante di matematica Carlo Lauberg e i colleghi Clino Roselli (docente di fortificazioni), Pasquale Baffi (ellenista), Michele Granata (filosofo e matematico) e Giustino Fortunato senior furono tutti coinvolti nel movimento giacobino, essendo gli ultimi due importanti esponenti della Società Patriottica.
La rapida espansione dei francesi al di là dei confini nazionali e in particolare la loro penetrazione nella penisola italiana, portò nel 1798 all'invasione dello Stato Pontificio, con la conseguente destituzione ed esilio di papa Pio VI. Il 28 novembre il governo napoletano mosse in armi contro la neonata Repubblica Romana, sconfiggendo gli avversari e giungendo alla riconquista di Roma in sei giorni; tale vittoria ebbe tuttavia vita breve, dato che il 24 dicembre 1798, sotto la spinta delle truppe francesi comandate dal generale Jean Étienne Championnet, le truppe borboniche furono battute nella battaglia di Civita Castellana e costrette alla ritirata verso la capitale. Travolto dal precipitare degli eventi, il re Ferdinando riparò via mare in Sicilia lasciando alla reggenza di Francesco Pignatelli l'amministrazione del Regno al di qua del Faro. A metà gennaio 1799 fu concluso un armistizio tra le truppe francesi e i rappresentanti del governo napolitano, il quale fu però immediatamente rigettato dai "lazzari", che vi videro un tradimento: questa componente del popolo napoletano si asserragliò a difesa della città, procedendo alla requisizione delle numerose armi presenti nei depositi cittadini.
Se praticamente tutti i reparti militari stanziati a Napoli subirono la requisizione delle armi, così non fu per la Nunziatella. La propaganda svolta dai giacobini aveva trovato terreno fertile nei giovani allievi, i quali allo scoppiare dei disordini presero posizione in favore del movimento rivoluzionario in corso. Sotto il comando del capitano Pasquale Galluzzo, essi opposero un'accanita resistenza all'assalto dei lazzari e riuscirono a metterli in fuga.
La feroce resistenza dei lazzari, i quali si batterono duramente contro un nemico molto meglio organizzato e armato, fu spezzata solo dalla conquista di Castel Sant'Elmo da parte dei francesi, avvenuta mediante un tradimento; dal forte posto sulla collina omonima, fu infatti possibile per gli attaccanti bombardare la città e dunque mettere fine a ogni tentativo di difesa. La conquista francese portò alla proclamazione della Repubblica Napoletana, nella quale numerosi insegnanti della Nunziatella ebbero ruoli di primo piano: Carlo Lauberg fu capo del governo, mentre Annibale Giordano fu addetto al comitato militare e poi capo della contabilità della Marina. Anche diversi ex-allievi ebbero un ruolo di primo piano: Leopoldo De Renzis, lontano parente di Carlo Lauberg, e Gabriele Manthoné furono ministri della Guerra e della Marina, mentre ruoli di rilievo ebbero anche Pietro Colletta, Guglielmo Pepe e Tommaso Susanna, il quale fu parte del Governo della Repubblica come ministro della guerra.
La vita della neonata Repubblica doveva tuttavia essere di breve durata e forte dell'appoggio britannico il governo napolitano, ridotto in esilio in Sicilia, riorganizzò presto le proprie forze in vista della riconquista della parte continentale del Regno. Capeggiato dal cardinale Fabrizio Ruffo, l'Esercito della Santa Fede risalì rapidamente la penisola e si preparò a entrare nella capitale. Gli allievi della Nunziatella di età superiore ai 16 anni furono congedati d'ufficio e successivamente arruolati nelle milizie dei generali Pasquale Matera e Giuseppe Schipani, le quali si schierarono in contrasto delle truppe sanfediste. Il 13 giugno 1799, dopo aver sostenuto furibondi combattimenti, tra cui notevoli quelli presso il forte di Vigliena (già luogo di esercitazioni di artiglieria per gli allievi della Nunziatella), le armate del cardinale Ruffo si impadronirono di Napoli.
Con il ritorno di Ferdinando IV al potere e in ragione della partecipazione di professori e allievi della Nunziatella al movimento rivoluzionario, il 27 luglio 1799 l'accademia fu colpita da un decreto di soppressione, per "ripetute e manifeste pruove di non corrispondere alle benefiche mire del re"; tale decreto rimase tuttavia nei fatti inattuato, dato che il re concesse che un certo numero di allievi orfani continuassero a frequentarla. Durante la repressione borbonica furono giustiziati i professori Clino Roselli, Pasquale Baffi e il già citato Michele Granata. Tra gli ex-allievi furono altresì giustiziati il tenente Pietro Lossa (allievo del 1º corso), Antonio Raffaello Doria e il già citato Leopoldo De Renzis. Il capitano tenente Pietro Cornè fu condannato all'esilio a vita, mentre i capitani tenenti Nicola Verdinois, Francesco Giulietti, Giuseppe Biondelli e Giuseppe de Montemayor subirono pene più lievi.
Ridotta formalmente a convitto maschile per gli orfani militari (in realtà pochi lo erano davvero), la Nunziatella riebbe il titolo di Regia accademia militare grazie all'opera del comandante, capitano Giuseppe Saverio Poli. Il 1º dicembre 1802 la nuova denominazione divenne operativa e Poli fu promosso tenente colonnello in ossequio al nuovo incarico. Due anni dopo lo stesso Poli riuscì ad ottenere la concessione dello status di "università degli studi", il che apriva la possibilità all'accoglienza di studenti esterni (bambini delle scuole elementari) cui egli insegnava lettere e matematica, coadiuvato da altri ufficiali e due sacerdoti per l'insegnamento del catechismo.
La presenza alla Nunziatella di Poli, un insigne fisico e malacologo che sarebbe divenuto istitutore di Francesco I delle Due Sicilie, fu importante anche per il forte impulso dato alla dotazione del Gabinetto di Fisica. In parte mutuato da quello del vecchio Battaglione Real Ferdinando, esso fu dotato di tutte le apparecchiature più moderne, tanto da farne "(quello) più completo, e rispettabile (...) in Napoli".
La conquista del Regno da parte delle truppe napoleoniche nell'ambito della Guerra austro-napoletana, causò la perdita del grado e dell'impiego da parte di Poli, che però fu reintegrato a fine 1810 con il grado di tenente e l'incarico di custode della biblioteca. I capitani addetti all'inquadramento degli allievi interni (Giuseppe Galileo Pasquali, Gaetano Ruiz, Andrea Colnago e Pasquale Galluzzo) mantennero invece grado e funzioni fino al 1812, quando furono allontanati.
L'instaurazione del nuovo regime ebbe come conseguenza il riordino delle forze armate napolitane e la riforma coinvolse anche gli istituti di formazione. In conseguenza di ciò la Nunziatella fu colpita da un decreto di soppressione in quanto collegio militare; restava tuttavia attiva nell'edificio di Pizzofalcone la scuola teorico-pratica di artiglieria, che servì da punto di leva per la riapertura anche del collegio. Il ministro dell'interno André-François Miot chiese all'ispettore generale dell'artiglieria Giuseppe Fonseca Chavez di presentargli un progetto a ciò finalizzato: il piano, presentato il 10 maggio 1806, proponeva il ritorno al modello dell'istituto unico di reclutamento per le quattro armi in vigore prima del 1799. Lo stesso Giuseppe Parisi caldeggiò il progetto di Fonseca, proponendo un "progetto di decreto sulla formazione dell'Accademia Militare". Secondo il nuovo ordinamento alla Nunziatella sarebbero stati ammessi 160 allievi dagli 11 ai 14 anni e 60 allievi esterni di 15 anni d'età. L'inquadramento sarebbe stato garantito da 62 addetti (24 ufficiali, 3 amministrativi, 2 preti, 4 sanitari, 19 professori e 10 maestri), camerieri, sergenti, trabanti e 10 cavalli. Un totale di 50 tra gli allievi sarebbero stati selezionati per la scuola d'applicazione d'artiglieria e genio.
Al progetto di Parisi si aggiunse la proposta per l'ordinamento degli studi redatta da Vito Caravelli, antico professore della Nunziatella, che tramite Parisi trasmise al ministro della guerra Mathieu Dumas i programmi di scienze, disegno, italiano, francese, inglese e delle campagne d'istruzione.
Recepiti tutti i suggerimenti, il 1º settembre successivo Dumas scrisse a Giuseppe Bonaparte, re di Napoli, per proporre «la provvisoria formazione di una scuola militare con 4/500 ducati al mese, trattandosi solamente di portare al completo le paghe dei professori dell'antica accademia che (erano già) a mezzo soldo». Dumas motivò ulteriormente la propria proposta sottolineando la necessità di formare alunni per i corpi del genio, dell'artiglieria e del servizio ponti e dell'opportunità offerta dall'edificio della Nunziatella, il quale ospitava già una biblioteca e consentiva l'apertura per quattro giorni a settimana sia per gli ufficiali francesi sia per quelli napoletani.
Per la Nunziatella il periodo della seconda Restaurazione fu un momento di grande fervore culturale, grazie soprattutto all'arrivo di alcuni tra i più qualificati insegnanti del tempo. Mariano d'Ayala, allora primo tenente e già allievo della Nunziatella fino al 1828, fu chiamato nel settembre 1837 a ricoprire l'incarico di istruttore di balistica e geometria descrittiva; una volta in cattedra in sostituzione del maggiore Niola (poi divenuto istruttore di Francesco II delle Due Sicilie) e grazie alla protezione di Carlo Filangieri, principe di Satriano, d'Ayala si applicò nel trasferire nelle materie d'insegnamento le nozioni professate in altri paesi europei. Lungi dall'essere un esercizio meramente teorico, l'azione di d'Ayala si espresse anche attraverso la costruzione di un rapporto di grande vicinanza ai suoi allievi; tale rapporto ebbe una profonda influenza sugli allievi dell'epoca (tra cui figuravano Carlo Pisacane, Enrico Cosenz, Giuseppe Virgili e Salvatore Medina), e fu il canale attraverso cui d'Ayala trasferì loro le proprie idee sulla necessità dell'unificazione italiana.
I metodi di insegnamento del giovane ufficiale non mancarono di preoccupare il comandante della Nunziatella, maggiore Michele Nocerino, che ne fece rapporto al re Ferdinando II. Chiesta ragione di quanto accadeva, il sovrano si trovò di fronte alla difesa di Filangieri, il quale lo convinse non solo a lasciar continuare d'Ayala nella sua opera, ma ad accusare e far destituire il comandante Nocerino, cui successe il colonnello Francesco Antonio Winspeare.
L'opera di d'Ayala continuò per altri quattro anni dopo questo incidente, durante i quali, oltre a continuare a propagandare tra gli allievi gli ideali unitaristici, meritò una nota di encomio per aver guidato con maestria le esercitazioni al campo di Capua e pubblicò le famose Lezioni di artiglieria, che racchiudevano le più avanzate nozioni del tempo in materia, dedicate «Ai dilettissimi alunni».
La carriera di d'Ayala fu interrotta bruscamente nel 1843 per un caso fortuito. In quell'anno uscì l'Iride, pubblicazione che racchiudeva tra gli altri uno scritto di Basilio Puoti; tale scritto scandalizzò una principessa a causa del suo carattere licenzioso ed ella portò il giornale al padre Ferdinando II perché intervenisse. Trattenuta la pubblicazione per rendersi meglio conto della cosa, il sovrano si imbatté in uno scritto di d'Ayala, che sotto le vesti di un racconto storico celava un'apologia di Gioacchino Murat e del suo tentativo di riconquistare il Regno. Irritato e memore degli avvertimenti del destituito comandante Nocerino, Ferdinando II convocò Carlo Filangieri e questa volta lo aggredì notificandogli che avrebbe rimosso l'insegnante. A nulla valsero i tentativi di difesa da parte di Filangieri, tanto più che la sua raccomandazione al d'Ayala di fare ammenda e chiedere il perdono del re non sortì effetto, in quanto costui preferì dimettersi il 3 agosto 1843.
Francesco De Sanctis, una delle figure più importanti della letteratura italiana, arrivò alla Nunziatella come professore di letteratura il 19 aprile 1841, grazie all'influenza di Basilio Puoti, che ne era ispettore agli studi. In quel periodo il letterato teneva corsi privati di grammatica e letteratura in vico Bisi. L'influenza di De Sanctis fu naturalmente notevole sui giovani cadetti, ma tale processo non fu né semplice né immediato, dato che nei primi anni d'insegnamento, come riferisce il suo allievo Nicola Marselli, De Sanctis fu lo zimbello dei suoi alunni. Le cose tuttavia cambiarono grazie alla grande capacità d'insegnamento di De Sanctis, al punto che quando faceva lezione venivano ad ascoltarlo allievi provenienti da altre classi.
Il 1848 fu un anno cardine della storia europea in quanto, a partire dai moti rivoluzionari di gennaio in Sicilia, prese avvio la cosiddetta "Primavera dei popoli". La rivolta non tardò ad estendersi ad altre parti del Regno delle Due Sicilie coinvolgendo numerosi esponenti della classe media e intellettuali. Quando nel maggio del 1848 Francesco De Sanctis partecipò ai moti insurrezionali, diversi allievi lo seguirono; ma dopo il fallimento del moto rivoluzionario il professore fu messo sotto accusa e allontanato dall'insegnamento nel novembre successivo. Datosi alla fuga, fu catturato a Cosenza nel dicembre 1849 e avviato alla prigionia in Castel dell'Ovo, dove rimase per tre anni.
Altri insegnanti della Nunziatella, Errico Alvino, Fedele Amante e Filippo Cassola, parteciparono ugualmente ai moti del 1848. Dopo il fallimento della rivolta, tutti e tre furono allontanati dall'insegnamento.
I moti rivoluzionari del 1848 segnarono un punto di cesura nella politica di Ferdinando II delle Due Sicilie e in particolare in merito alla formazione dei quadri dirigenti dell'esercito. Il tentativo rivoluzionario aveva infatti dimostrato quanto fosse necessario provvedere non solo ad assicurare un adeguato quantitativo di ufficiali all'armata, ma anche e soprattutto evitare che essi, normalmente ragazzi volitivi e sensibili alla propaganda liberale, potessero essere influenzati negativamente dagli agenti piemontesi. Per questo motivo e nonostante l'opposizione dei parenti degli allievi, la maggior parte dei quali risiedeva a Napoli, il 27 aprile 1855 deliberò il trasferimento della Nunziatella a Maddaloni, presso il palazzo dei Duchi Carafa; tale nuova collocazione, nelle intenzioni del sovrano, avrebbe assicurato la maggiore controllabilità degli allievi, grazie anche alla vicinanza di Maddaloni alla Reggia di Caserta.
L'esilio a Maddaloni durò fino a quando Ferdinando II fu in vita, mentre la salita al trono di Francesco II delle Due Sicilie, di ben altra tempra rispetto al padre, offrì il destro a quanti propugnavano il ritorno dell'istituto nella capitale di fare un altro tentativo. Carlo Filangieri, principe di Satriano, era stato tra i maggiori oppositori del trasferimento della Nunziatella a Maddaloni e fu in prima fila nel fare pressione sul giovane re perché si ponesse fine all'allontanamento dell'istituto da Napoli; argomentando che i tentativi sobillatori erano presenti sia in città, che nei piccoli centri, Filangieri riuscì finalmente ad ottenere che venisse fissata una data per il rientro, deciso per il 7 settembre 1859. La notizia fu accolta con grandi manifestazioni di giubilo da parte degli allievi, e fu addirittura organizzato un ritorno in forma solenne, con banchetti celebrativi e messe di ringraziamento. Le notizie di tali effusioni di gioia raggiunsero e contrariarono il re, che soggiornava presso la Reggia di Portici, spingendolo ad inviare un telegramma nel tardo pomeriggio del 6 settembre che annullava l'ordine di trasferimento: alle proteste di Filangieri, Francesco II rispose con un altro telegramma, nel quale deplorava le eccessive manifestazioni di gioia che erano in programma e disponeva il differimento del trasferimento. Come da disposizioni del re, gli allievi passarono il giorno 7 in viaggio, pranzando presso i Ponti della Valle e rientrando in città senza ulteriori celebrazioni.
In questo periodo ex-allievi della Nunziatella furono protagonisti della storia del Regno delle Due Sicilie. In particolare, Giuseppe Ghio fu al comando delle truppe che nel 1857 fermarono a Padula la spedizione rivoluzionaria di Carlo Pisacane, altro ex-allievo. La sfortunata spedizione di Pisacane, che nelle intenzioni avrebbe dovuto dare l'innesco alla rivolta delle popolazioni cilentane, fu ispiratrice della nota poesia La spigolatrice di Sapri di Luigi Mercantini.
Gli eventi legati alla spedizione dei Mille e alla successiva invasione del Regno delle Due Sicilie da parte dell'Armata Sarda videro ex-allievi della Nunziatella su entrambi i fronti dello scontro.
Tra i protagonisti di parte borbonica, Ferdinando Beneventano del Bosco fu impegnato dei combattimenti in Sicilia susseguenti lo sbarco delle truppe garibaldine: impegnò le truppe nemiche dopo la battaglia di Calatafimi, costringendole a deviare su Corleone prima di puntare su Palermo. Dopo l'occupazione di quest'ultima da parte dei garibaldini si lanciò all'assalto della città, fermato solo dalla notizia della tregua stipulata da Giuseppe Garibaldi con il generale Lanza; tenne poi la fortezza di Milazzo fino all'ordine di capitolazione, e successivamente fu protagonista dell'assedio di Gaeta e di diversi tentativi legittimisti dopo la caduta delle Due Sicilie. Il già citato Giuseppe Ghio fu responsabile della resa senza combattere di circa 12.000 uomini dell'Esercito delle Due Sicilie a Soveria Mannelli; questo episodio, che aprì a Garibaldi le porte di Napoli, probabilmente lo portò ad essere quivi assassinato alcuni anni dopo.
Tra gli ex-allievi di parte borbonica morti durante l'invasione piemontese si ricorda il generale di brigata Matteo Negri, caduto durante la battaglia del Garigliano e sepolto con una solenne cerimonia nella cattedrale dei Santi Erasmo e Marciano e di Santa Maria Assunta per ordine dello stesso re Francesco II: al comando delle proprie truppe e benché ferito più volte, continuò a dare ordini e ad incoraggiare i suoi uomini, fino a quando, dopo aver consentito a tutte le forze borboniche il passaggio del fiume in direzione di Gaeta, morì al suo posto.
Durante l'assedio di Gaeta cadde il tenente colonnello Paolo de Sangro dei principi di Sansevero, nipote di Raimondo de Sangro: rimasto gravemente ferito in seguito allo scoppio della batteria Cittadella, spirò poco dopo. Nello stesso scoppio rimase ucciso anche l'ex-allievo tenente generale Francesco Traversa.
Anche numerosi allievi della Nunziatella lasciarono la Scuola e parteciparono ai combattimenti dalla parte dell'Esercito delle Due Sicilie. La loro presenza sul fronte di fuoco fu conseguenza degli avvenimenti legati alla partenza di Francesco II da Napoli: il comandante Muratti, immediatamente passato dalla parte garibaldina, impose il giuramento di fedeltà agli allievi che volevano restare nell'istituto.
Tra quanti si rifiutarono e fuggirono dalla Scuola sono da ricordare i fratelli Antonio ed Eduardo Rossi di diciassette e quattordici anni, citati in seguito dal giornalista francese Charles Garnier per l'eroico comportamento; il diciassettenne Eliezer Nicoletti figlio di Domenico (ufficiale comandante del 6º reggimento di linea "Farnese" che sbaragliò i garibaldini di Pilade Bronzetti durante la battaglia del Volturno), che nel settembre 1860 si recò dalla Nunziatella prima a Capua e poi a Gaeta, dove partecipò alla difesa della piazzaforte come alfiere di artiglieria; Ludovico Manzi di diciassette anni e Ferdinando de Liguoro di diciannove, figlio del colonnello comandante il 9º Puglia; Alfonso Scotti Douglas di undici anni, figlio del generale Luigi Scotti Douglas, che partecipò ai lavori del Genio nella fortezza di Capua; Carmine Ribas, diciotto anni, che raggiunse a Gaeta il padre; Francesco e Felice Afan de Rivera, diciassette e sedici anni (figli del generale Gaetano Afan de Rivera, e discendenti del viceré di Napoli Fernando Afán de Ribera), raggiunsero a Capua i fratelli maggiori che combattevano nella fortezza; Francesco Pons de Leon, diciotto anni, raggiunse a Gaeta il padre maggiore dell'Esercito, e prestò servizio come servente di artiglieria; Ferdinando Ruiz, diciassette anni, nipote del generale Pietro Vial e nipote acquisito di Ludovico Quandel, arrivò a Gaeta ai primi di gennaio del 1861, dopo aver superato notevoli difficoltà per gli scontri in corso; Ferdinando e Manfredi Lanza, diciassette e sedici anni, figli di un ufficiale del Genio, dei quali il primo perse un piede durante l'ultimo giorno di assedio; e infine l'alfiere Carlo Giordano, diciassette anni e orfano da pochi mesi del padre generale, che fuggito dalla Nunziatella il 10 ottobre fu servente di artiglieria alla batteria Malpasso e rimase ucciso nello scoppio della batteria Transilvania, colpita mentre erano in corso le trattative per la resa.
Il barone Roberto Pasca ex-allievo del corso 1838-41 e comandante della Partenope (l'unica nave da guerra che seguì Francesco II a Gaeta), il capo di stato maggiore dell'artiglieria Giovanni delli Franci ex-allievo del corso 1840-45 e il generale capo di stato maggiore Francesco Antonelli ex-allievo del corso 1817-23 furono i firmatari della resa della fortezza di Gaeta. Molti anni dopo, un altro ex-allievo, il già capitano d'artiglieria Vincenzo Scala, protagonista dell'assedio di Messina, sarebbe stato tra i firmatari dell'atto di Cannes, che sancì la definitiva rinuncia alle pretese al trono di Napoli avanzate dal principe Carlo Tancredi di Borbone-Due Sicilie (secondogenito di Alfonso di Borbone-Due Sicilie, conte di Caserta) per sé e per i suoi discendenti.
Tra i protagonisti di parte sabauda va ricordato Enrico Cosenz, il quale sbarcò in Sicilia con la terza spedizione: Cosenz fu determinante nel corso della battaglia di Milazzo, durante la quale respinse l'attacco borbonico sulla sinistra dello schieramento e venne ferito al collo. Sbarcato in Calabria, il 23 agosto 1860 guidò la colonna che permise di circondare e costringere alla resa due brigate borboniche a Villa San Giovanni e Piale; fu inoltre protagonista della resa delle truppe di Giuseppe Ghio a Soveria Mannelli. Entrato a Napoli al seguito di Garibaldi, assunse la carica di ministro della guerra e prese parte all'organizzazione del plebiscito del 21 ottobre 1860.
All'atto della caduta del Regno delle Due Sicilie, con la resa della fortezza di Civitella, 3.684 ufficiali erano in servizio attivo nell'esercito. Di questi i 341 ufficiali di artiglieria e i 215 del genio provenivano tutti dalla Nunziatella.
Nonostante avesse provato, sin dalla sua fondazione, di essere un "semenzaio di ottimi ufficiali facultativi", la Nunziatella seguì il destino di tante istituzioni dell'ex Regno delle Due Sicilie e con decreto di Vittorio Emanuele II di Savoia del 4 maggio 1861 fu trasformata da accademia a scuola militare del Regio Esercito: tale operazione prevedeva che essa fosse destinata a preparare i giovani alla vita delle armi, in vista della loro ammissione all'Accademia di artiglieria e genio di Torino e alla Scuola di fanteria e cavalleria di Modena. Il nuovo ordinamento del ridenominato Collegio militare di Napoli fu sancito da un decreto del 6 aprile 1862 e prevedeva l'ammissione dei ragazzi tra i tredici e i sedici anni che avessero compiuto gli studi ginnasiali. Il numero complessivo degli allievi era fissato a un valore massimo di 250 unità.
Tra gli altri, il deputato Giuseppe Ricciardi nel 1861 lamentò in Parlamento tale atto, inserendolo in un più vasto scontento per l'abolizione di altre istituzioni culturali napoletane; e pochi anni più tardi, nel 1870, fu l'ex-allievo e professore Mariano d'Ayala a battersi nel Parlamento del Regno d'Italia contro la nuova minaccia di soppressione.
Nonostante ciò, la Nunziatella diede un notevolissimo contributo alla formazione dei quadri direttivi del Regio Esercito, tanto che i tre ex-allievi Enrico Cosenz (1882-1893), Domenico Primerano (1893-1896) e Alberto Pollio (1908-1914) ne furono rispettivamente il primo, secondo e quarto capo di Stato maggiore. Bernardino Milon (1842-48) fu invece Ministro della guerra nel periodo 1880-81.
L'atteggiamento di diffidenza nei confronti dei quadri direttivi provenienti dall'ex-esercito delle Due Sicilie e della Nunziatella andò tuttavia mitigandosi negli anni, tanto che nel 1881 il quindicenne erede designato al trono d'Italia, il futuro Vittorio Emanuele III, vi fu ammesso come allievo. Il sovrano mantenne sempre un forte attaccamento nei confronti della Nunziatella e partecipò di persona ai festeggiamenti per il 150º anniversario dalla fondazione.
Nell'ultimo scorcio del XIX secolo, e similmente a quanto già fatto da altre grandi potenze europee, anche il Regno d'Italia si impegnò in una politica coloniale che la vide presente a lungo nell'area dell'Etiopia e dell'Eritrea.
Il periodo coloniale vide ex-allievi partecipare alle operazioni in terra d'Africa e tra i caduti di questo periodo si ricorda il capitano Andrea De Benedictis, rimasto ucciso nel 1887 durante la battaglia di Dogali e al quale il 26 gennaio 1891 fu dedicata una lapide nel Cortile Grande della Nunziatella. A Dogali morì anche un secondo ex-allievo, il capitano Giovanni Turone, cui fu dedicata una stele in loco. Tale periodo fu inoltre di grande rilevanza per la storia della scuola, soprattutto in conseguenza della disastrosa battaglia di Adua: fu durante questo scontro, infatti, che fu assegnata a un ex-allievo la prima medaglia d'oro al valor militare dell'epoca postunitaria, il 1º marzo 1896. Il capitano d'artiglieria Eduardo Bianchini, figlio dell'eminente economista del Regno delle Due Sicilie Lodovico Bianchini, si sacrificò sul posto con la propria batteria da montagna per consentire al grosso delle forze italiane di ripiegare di fronte all'offensiva nemica proveniente da Adua.
Il disastro di Adua ebbe conseguenze rilevanti non solo sul piano politico nazionale (il presidente del Consiglio Francesco Crispi fu costretto a dimettersi) ma anche sul clima e sull'atteggiamento della popolazione verso la vita militare. Nonostante la presenza nel corpo insegnanti di personalità quali Camillo De Nardis, Michelangelo Schipa e Agesilao Greco, il numero delle domande di ammissione alla Nunziatella, come per gli altri istituti di formazione militare, conobbe un crollo verticale. L'emorragia fu tale che nel 1898 gli allievi erano ridotti ad appena settantasei, duecento in meno rispetto al periodo in cui l'aveva frequentata Vittorio Emanuele III, e si prospettò perfino la soppressione dell'istituto.
Per controbilanciare la tendenza in atto si tentò di rendere maggiormente attrattiva la Scuola procedendo a un primo riordino degli studi, promulgato con decreto del 19 ottobre 1896, seguito da un secondo riordino del 20 maggio 1908. Se la prima iniziativa non sortì risultati apprezzabili, la seconda servì invece allo scopo: in essa si aboliva per la prima volta l'obbligo per gli allievi a proseguire la carriera militare in Accademia e si apriva alla possibilità di frequentare invece un'università civile. La riforma aveva lo scopo di formare, oltre ai futuri quadri militari, anche cittadini che, occupando in futuro posizioni elevate nella vita civile, avrebbero conservato un forte legame con l'ambiente militare, fungendo così da collante con la società. Il numero degli allievi crebbe progressivamente, fino a superare le trecento unità alla vigilia del primo conflitto mondiale.
Nel 1913 il ruolo della Nunziatella quale istituto di formazione d'élite per i quadri militari italiani fu rinnovato dall'ingresso di Amedeo di Savoia Aosta: tale evento fu l'occasione per la costruzione di una rete di formalismi attorno al giovane principe, il quale però se ne disfece rapidamente, instaurando un rapporto alla pari con i compagni di corso. Allo scoppio della prima guerra mondiale, Amedeo d'Aosta chiese e ottenne di arruolarsi come soldato semplice nel Reggimento artiglieria a cavallo "Voloire" e combatté sul fronte del Carso.
Oltre ad Amedeo d'Aosta numerosi altri ex-allievi parteciparono alla prima guerra mondiale sul fronte italiano, giocando talvolta ruoli importanti nelle sorti dello scontro: tra essi si segnalano Pasquale Oro, Giuseppe Pennella e Antonino Di Giorgio. Il primo, al comando della 34ª Divisione alpina, fu impegnato nella difesa dell'Altopiano di Asiago e successivamente nel contrasto della Strafexpedition austro-ungarica; bloccato il nemico, fu artefice dell'occupazione del Pasubio, la quale segnò in modo decisivo le sorti della guerra. Il secondo, già a capo dei granatieri di Sardegna, al comando dell'8ª Armata fu protagonista delle battaglie del Solstizio e di Vittorio Veneto. Il terzo, maggior generale, comandante della 51ª Divisione in Valsugana, fu colto a Roma dalle notizie del disastro di Caporetto e immediatamente ripartito per Udine assunse il comando del Corpo d'armata speciale rapidamente costituito, che condusse controcorrente rispetto alla fiumana di sbandati che ripiegavano da Caporetto; impegnando fortemente gli austro-tedeschi permise al grosso delle forze italiane di salvarsi e fu l'ultimo ad attraversare il Piave con i suoi uomini, la mattina del 9 novembre 1917. Dopo il conflitto divenne ministro della Guerra e imprenditore nella natìa Sicilia.
Tra gli ex-allievi impegnati nel corso del primo conflitto mondiale, otto guadagnarono la medaglia d'oro al valor militare. A tal proposito si ricordano i caduti Gabriele Berardi, comandante della Brigata Sassari, Umberto Cerboni e Edoardo Suarez, i cui nomi furono immortalati sul monte Pasubio nella cosiddetta strada degli Eroi; il giovanissimo Nicola Nisco, nonché Maurizio De Vito Piscicelli e Filippo Zuccarello. Ugualmente decorati della massima onorificenza al valor militare, Ildebrando Goiran e Gaetano Carolei sopravvissero invece al conflitto, raggiungendo alti gradi nella vita militare e civile.
Il 21 aprile 1920 nel corridoio d'ingresso della Scuola fu posizionata una roccia delle Prealpi Venete sormontata da un'aquila e da una bandiera, in memoria di tutti gli ex-allievi caduti durante la guerra. Essa porta incisa l'epigrafe:
Oltre ai già citati caduti medaglia d'oro, sul monumento furono incisi i nomi dei colonnelli Fileno Briganti jr. e Vincenzo Galasso, comandanti rispettivamente delle brigate "Pisa" e "Napoli", cui si aggiunsero quelli di cinque colonnelli, sette tenenti colonnelli, nove maggiori, due primi capitani, venti capitani, tre tenenti di vascello, trentadue tenenti, quarantadue sottotenenti, un sergente allievo ufficiale, un allievo ufficiale di fanteria e un soldato, per un totale di centoventicinque caduti. Tra di essi particolarmente significativo fu il caso di Alessandro De Mandato, il sergente allievo ufficiale: mentre era ancora alla Nunziatella, fu raggiunto dalla notizia della morte del padre al fronte e maturò la decisione di vendicarlo appena possibile; nel marzo 1917, appena conseguita la licenza liceale, partì per la guerra cadendo a sua volta in combattimento nella zona di Dosso Faiti solo due mesi dopo. Durante la cerimonia di consacrazione del monumento vennero chiamati tutti i nomi dei caduti e per ognuno un congiunto rispondeva "presente"; la madre di De Mandato, oppressa dalla perdita sia del marito che del figlio, non riuscì a rispondere e al suo posto lo fece un giovanissimo allievo.
Dal monumento manca a tutt'oggi il nome del tenente colonnello Federico Mensingher del 64º Fanteria "Cagliari", caduto il 2 luglio 1915 sul Monte Sei Busi e la cui assenza è stata evidenziata solo nel 2016.
Per tradizione, quando allievi ed ex-allievi passano accanto a quello che divenne presto noto come il Masso, gli rendono il saluto militare.
La progressiva militarizzazione della società italiana voluta dal regime fascista ebbe naturalmente influenza anche sulla Nunziatella. All'istituto, insieme al Collegio militare di Roma e a quello di Milano (ripristinato nel 1935 ma chiuso nel 1943), fu dedicata grande attenzione in vista degli obiettivi di espansione che il regime e la corona si proponevano. Tale indirizzo non ammetteva naturalmente deroghe rispetto all'appartenenza o alle opinioni di quanti avevano responsabilità nella formazione dei giovani allievi: il docente di lettere e filosofia Floriano Del Secolo, firmatario del Manifesto degli intellettuali antifascisti, fu destituito dal suo incarico nel 1925 per aver rifiutato di prestare giuramento al Partito Nazionale Fascista.
Nel 1933 la Nunziatella ricevette dal suo ex-allievo Vittorio Emanuele III l'onore di fregiarsi del motto Victoriæ Regem dedit, il quale alludeva ovviamente alla frequentazione dell'istituto da parte del sovrano. Nello stesso periodo, in tutti gli istituti di formazione militare di base, fu fatto obbligo per gli allievi proseguire la carriera nelle Accademie ripristinando nei fatti lo stato antecedente alla riforma del 1908. Il 25 aprile 1934 il principe di Piemonte Umberto di Savoia consegnò alla Nunziatella il labaro, parificato alla bandiera di guerra; pochi mesi dopo, il 18 novembre, fu celebrato il 150º anniversario dalla fondazione durante una solenne cerimonia che vide la partecipazione del re e dell'erede al trono. Lo schieramento militare, oltre al battaglione allievi, era formato da numerosi ex-allievi (tra cui molti compagni di studi di Vittorio Emanuele III) al comando del generale di corpo d'armata Carlo Perris, il più alto in grado tra i presenti.
Tra gli ex-allievi di rilievo di questo periodo va ricordato Federico Baistrocchi, che fu capo di stato maggiore del Regio Esercito dal 1º ottobre 1934 al 7 ottobre 1936 e senatore. Alberto De Marinis Stendardo di Ricigliano, generale di brigata e ministro del Regno d'Italia; generali di corpo d'armata e senatori Carlo Perris, Guido Guidotti ed Armando Tallarigo.
Gli eventi della seconda guerra mondiale interessarono gradatamente anche la città di Napoli, coinvolgendo quindi gli allievi della Nunziatella. Inizialmente di bassa intensità, i bombardamenti aerei Alleati non ebbero al principio altra conseguenza sulla vita degli allievi che quella di costringerli a rifugiarsi in un ricovero sotterraneo nella sottostante via Chiatamone. Dopo il disastroso bombardamento del 4 dicembre 1942 che causò oltre 500 vittime in città e i successivi del 15 dicembre 1942 e del 1º gennaio 1943, fu tuttavia deciso lo spostamento degli allievi. La Scuola fu trasferita dal marzo al 30 dicembre 1943 a Benevento, nell'edificio successivamente sede dell'azienda ospedaliera; tale spostamento fu di grande danno per la Nunziatella, dato che per i saccheggi effettuati dalle truppe tedesche a Benevento andò perso quasi tutto il materiale lì trasportato, fatta eccezione per i beni del gabinetto di fisica e del magazzino, che erano restati a Napoli.
Sebbene la maggior parte del personale fosse andato a Benevento insieme agli allievi, a Napoli rimase un manipolo di ufficiali e professori guidati dal docente Francesco Caruso. Fu grazie a questi pochi effettivi che fu possibile mantenere una presenza all'interno dell'edificio, che avrebbe attraversato momenti difficili in seguito all'occupazione Alleata.
Durante il conflitto e nelle fasi immediatamente successive, gli ex-allievi furono impegnati come sempre nei più alti incarichi della gerarchia militare e politica. Vittorio Ambrosio, già capo di stato maggiore dell'Esercito, fu capo di stato maggiore generale; Antonio Sorice, invece, ricoprì il ruolo di ministro della Guerra nel Governo Badoglio I, succeduto da Taddeo Orlando, poi Comandante generale dell'Arma dei carabinieri.
Un gran numero di ex-allievi combatté su tutti i fronti del conflitto in corso e si contarono molte vittime. Ventitré di essi meritarono la medaglia d'oro al valor militare, cadendo da protagonisti sul campo e in momenti importanti della storia collettiva italiana. In particolare, Amedeo di Savoia-Aosta fu protagonista dell'accanita resistenza italiana durante la seconda battaglia dell'Amba Alagi; Antonio Cianciullo e Alfredo Sandulli Mercuro furono tra le vittime dell'eccidio di Cefalonia; Alberto Bechi Luserna fu protagonista della seconda battaglia di El Alamein; Roberto Lordi e Romeo Rodriguez Pereira furono tra i caduti delle Fosse Ardeatine; Luigi Tandura partecipò alla Resistenza italiana quale partigiano delle Brigate Osoppo. Tra quanti sopravvissero al conflitto sono da ricordare Luigi Pecora, che partecipò ai combattimenti delle Quattro giornate di Napoli e Giuseppe Izzo, protagonista della seconda battaglia di El Alamein e della Guerra di Liberazione.
La Nunziatella era stata la scuola di formazione per Vittorio Emanuele III e Amedeo d'Aosta e dunque era vista come espressione del regime monarchico e fascista. L'opera di contatto con gli alti comandi Alleati, auspice l'ex-allievo Vittorio Ambrosio, sortì l'effetto di scongiurarne la chiusura, ma a pesanti condizioni: l'istituto fu declassato a liceo-convitto civile e gli allievi furono costretti a seguire le lezioni in spazi limitati, mentre la maggior parte dell'edificio veniva occupata da un comando britannico e da truppe palestinesi.
Dopo la conclusione della seconda guerra mondiale le condizioni della resa del Regno d'Italia ebbero un forte impatto sulle forze armate del paese: queste furono soggette infatti a una serie di pesanti ridimensionamenti e limitazioni, come ad esempio il divieto di costruire portaerei e la smobilitazione di numerosi reparti. Anche gli istituti di formazione del neonato Esercito italiano furono colpiti da tale politica, tanto che le scuole militari di Roma e Milano furono soppresse. Anche la Nunziatella rischiò la chiusura ma professori, ufficiali ed ex allievi della Scuola fecero fronte comune, sollevando un forte movimento di protesta che coinvolse anche l'opinione pubblica napoletana: fu messo fortemente l'accento sulle antiche e gloriose radici dell'istituto dai Borbone in avanti e uno dei professori, Francesco Caruso, arrivò ad apostrofare il sottosegretario alla difesa Mario Palermo, ex allievo del corso 1914-1917, con la frase: «Avresti l'animo di firmare il decreto per la soppressione del Collegio Militare, che tante glorie assomma nel suo luminoso passato, dove tu stesso sei stato educato? Ebbene la Nunziatella non deve morire.». Il comandante Oliviero Prunas chiese e ottenne di essere ricevuto da Umberto II, davanti al quale gridò «Maestà, la Nunziatella deve vivere». Preso l'impegno di fare di tutto per mettere in condizione la scuola di operare, Prunas cominciò a viaggiare per l'Italia con alcuni camion militari raccogliendo quanti materiali di casermaggio e vita quotidiana potessero essere utili alla vita dell'istituto.
I corsi della Nunziatella ricominciarono a Napoli il 1º febbraio 1944, ma con numerose mutilazioni rispetto al passato. Durante l'anno 1944-1945 sia ufficiali che allievi vestirono l'abito borghese, per poi passare a una momentanea divisa nera durante il 1945-1946. Nel 1946 fu invece ripristinata la divisa kaki, la quale fu infine sostituita dalla tradizionale divisa storica nel 1954. Il 1º settembre 1949 la Nunziatella riacquistò la denominazione di Collegio Militare di Napoli e il successivo 24 maggio 1950 vide la restituzione della bandiera d'istituto nel corso di una cerimonia alla rotonda Diaz, in via Francesco Caracciolo. Nel 1953 la denominazione cambiò di nuovo nella definitiva Scuola militare "Nunziatella".
L'esperienza del pericolo di soppressione aveva segnato profondamente gli ex allievi che nel marzo 1950 si costituirono in associazione, con presidente il generale Silvio Brancaccio e segretario l'avvocato Raffaele Girolamo Maffettone; lo scopo dell'associazione, secondo lo statuto, è di "tener vivo lo spirito e le tradizioni della Nunziatella seguendone le iniziative di qualsiasi genere". La prima attività dell'associazione fu organizzare un grande raduno di tutti gli ex allievi in occasione del giorno di fondazione della Scuola: tale raduno, avvenuto il tra il 17 e il 18 novembre 1955, vide la presenza di più di mille partecipanti. Quello del 1955 fu il passo d'inizio di una consolidata tradizione di presenza degli ex allievi al giuramento dei cadetti, occasione che assunse particolare solennità il 18 novembre 1987 quando la Nunziatella compì i 200 anni dalla fondazione.
Messi alle spalle gli eventi bellici gli ex allievi della Nunziatella hanno continuato a ricoprire ruoli importanti nella vita militare e civile del paese. Tra il 1969 e il 2017 ben tredici dei vice comandanti generali dell'Arma dei carabinieri (Vittorio Fiore, Attilio Boldoni, Vito De Sanctis, Michele Vendola, Paolo Bruno Di Noia, Virgilio Chirieleison, Ermanno Vallino, Goffredo Mencagli, Giorgio Piccirillo, Michele Franzé, Carlo Gualdi, Antonio Ricciardi e Vincenzo Coppola) sono stati ex allievi della Nunziatella. Il 22 dicembre 2017, Giovanni Nistri è stato nominato comandante generale dei Carabinieri, avendo Vincenzo Coppola come vicecomandante, in una storica accoppiata ai massimi vertici dell'Arma. In un'inedita continuità ed in seguito alla fine del servizio di Coppola, il 18 marzo 2018 Riccardo Amato è stato nominato a sua volta Vicecomandante, mantenendo i massimi vertici dei Carabinieri come completamente coperti da ex-allievi.
Altri ex-allievi hanno occupato i vertici dei servizi di sicurezza, nell'ambito dei quali Ettore Musco è stato direttore del Servizio informazioni forze armate; Giuseppe Cucchi e Gennaro Vecchione sono stati direttore generale del Dipartimento delle informazioni per la sicurezza; Mario Parente il direttore generale dell'Agenzia informazioni e sicurezza interna; ed Angelo Agovino vicedirettore generale dell’Agenzia informazioni e sicurezza esterna.
Nel 2001 quasi tutti i vertici delle Forze Armate sono stati occupati da ex allievi: Rolando Mosca Moschini, già comandante generale della Guardia di Finanza, e futuro presidente del European Union Military Committee (EUMC), capo di stato maggiore della difesa; Sandro Ferracuti, capo di Stato maggiore dell'Aeronautica Militare; Umberto Guarnieri, capo di Stato maggiore della Marina Militare ed Alberto Zignani, comandante generale della Guardia di Finanza. Oltre ai già citati Mosca Moschini e Zignani, Renato Lodi è stato altresì comandante generale della Guardia di finanza; e Angelo Ferraro, Pietro Sgarlata, Vito Bardi e Filippo Ritondale ne sono stati Vicecomandanti.
Nella vita civile si sono affermati in particolare Ettore Pancini, fisico insigne, più volte candidato al Premio Nobel per la scoperta del muone; Ettore Gallo, presidente della Corte costituzionale; Bruno Siclari, primo procuratore nazionale antimafia; Sergio Piazzi, segretario generale dell'Assemblea parlamentare del Mediterraneo; Claudio Azzolini, vice presidente dell'Assemblea parlamentare del Consiglio d'Europa; Arturo Parisi, discendente di Giuseppe Parisi e ministro della Difesa; Eugenio Barba, uno dei maggiori intellettuali europei e vincitore del premio Sonning; Stefano Dubay, vincitore del Premio Oscar al miglior film d'animazione 2014 come membro del team artistico di Frozen - Il regno di ghiaccio; nonché dell'edizione del 2015 per Big Hero 6, per la quale ha realizzato il protagonista Baymax; e il poeta Salvatore Angius, vincitore nel 2015 del Premio internazionale Simòn Bolivàr, attribuito dall'UNESCO.
Gli ex allievi della Nunziatella sono stati inoltre presenti da protagonisti, come nel passato, in importanti momenti della storia collettiva nazionale: Franco Angioni ha guidato la spedizione italiana in Libano, il primo impegno internazionale dell'Italia al di fuori dei propri confini dopo la seconda guerra mondiale; Francesco Gentile è caduto nella lotta al terrorismo separatista altoatesino; Marco Mattiucci è a sua volta caduto eroicamente a Sarno durante la disastrosa frana del 1998; Sergio De Caprio, più noto come "capitano Ultimo", è l'ufficiale dei carabinieri che ha materialmente catturato Salvatore Riina, il "capo dei capi" di Cosa nostra; Ottavio Oro è stato a capo delle indagini per la cattura del camorrista del clan dei casalesi Giuseppe Setola.
L'anno 2009-10 registra un cambiamento epocale: per la prima volta nella storia le donne sono ammesse alla Nunziatella. Il 21 novembre 2009 le prime 7 allieve della Scuola Militare hanno preso parte alla cerimonia del giuramento, mentre era comandante il col. Filippo Troise (corso 1980-83). Negli anni seguenti il numero delle allieve è andato via via aumentando, all’inizio con 15 posti riservati su 80, e successivamente senza alcun limite.
Il 5 agosto 2014 gli ex-allievi Riccardo Innocenti (corso 1984-87) e Giuseppe Battaglia (corso 1985-88) hanno asceso per la prima volta in assoluto una vetta di 5.376 m. del massiccio del Karakorum in Pakistan, battezzandola "Nunziatella Peak".
Nella storica giornata del 15 novembre 2014, alla presenza del ministro dell'Interno Angelino Alfano, del ministro della difesa Roberta Pinotti, del sindaco di Napoli Luigi De Magistris e del presidente dell'Associazione Nazionale ex Allievi Alessandro Ortis, è stato firmato un accordo che ha sancito il passaggio alla Nunziatella del complesso del Gran Quartiere di Pizzofalcone, nato come caserma dei granatieri della Guardia Regia nel XIX secolo, e successivamente assegnato alla Polizia di Stato. Tale accordo è di particolare importanza per la Nunziatella, in quanto consente di ampliarne e qualificarne gli spazi, e di aprire la strada al progetto di sua costituzione in Scuola militare Europea.
La Scuola militare "Nunziatella" può essere frequentata esclusivamente da studenti che abbiano completato il biennio del liceo classico e scientifico. L'ammissione avviene per concorso, che consta di prove mediche, psicoattitudinali, atletiche e di un esame culturale sulle materie oggetto di studio nei primi due anni di scuola superiore. Il ciclo di studi si completa con il conseguimento del relativo diploma di maturità e include, oltre alle materie scolastiche comuni a questi licei, anche dei corsi di formazione finalizzati alla carriera militare.
Le attività militari della scuola vengono svolte nel corso dell'anno attraverso una formazione specifica in "teoria e pratica d'armi", "regolamenti militari" e altre discipline del medesimo ambito. Al termine di ogni anno di corso gli allievi frequentano anche un campo d'arma presso un reparto delle forze armate (ad esempio presso il Centro addestramento alpino di Aosta o il 186º Reggimento paracadutisti "Folgore" di Siena) per acquisire elementi pratici di preparazione al combattimento, che includono la frequenza di sessioni al poligono di tiro con l'arma individuale (fucile Beretta AR 70/90 in dotazione alle forze armate italiane; per le attività di parata viene tuttora utilizzato il fucile M1 Carbine).
Particolarmente ricca è la formazione sportiva che consente di praticare equitazione, scherma, nuoto, atletica leggera, pugilato, pallacanestro, pallavolo e altri sport. Al 2017, la Nunziatella ha vinto due edizioni dei Giochi Sportivi Interscuole Militari, manifestazione in cui gli allievi delle quattro Scuole militari italiane si misurano su tutti gli sport. Prima del 1996, data di inizio dei Giochi Interscuole, alla Nunziatella si svolgevano i Giochi di Battaglione, che mettevano a confronto gli allievi dei tre anni. In questo ambito, gli allievi Bruno Mandarino (corso 1974-77) e Ferdinando Scala (corso 1984-87) sono stati gli unici a vincere la medaglia d'oro nella propria disciplina (judo) tutti e tre gli anni. La Nunziatella ha inoltre vinto nel 1961 i Campionati Militari Italiani di scherma, portando in finale gli allievi Ribetti per la spada; Vischi e Saraceno per il fioretto e il comandante della Scuola Franco Magnani, che fu finalista nella sciabola.
Il comandante della scuola (un colonnello dell'Esercito Italiano solitamente con incarichi speciali) è anche il preside e capo dell'istituto. L'assunzione dei docenti avviene per concorso, il cui requisito di base è quello di essere un docente ordinario presso un istituto di scuola superiore.
Conseguito il diploma, gli ex allievi possono proseguire la formazione militare facendo domanda di ammissione presso tutte le accademie delle forze armate dove viene riservata loro una quota dei posti a concorso. In alternativa, coloro che non vogliono proseguire la carriera militare possono continuare il proprio iter formativo presso le università.
Gli ex allievi si radunano in occasione del giuramento del primo anno di corso della scuola, che avviene solitamente il 18 novembre di ogni anno (anniversario della fondazione), a piazza del Plebiscito a Napoli.
Un evento annuale di grande rilievo è il Ballo di fine corso, negli ultimi anni abbinato al ballo delle debuttanti: si tratta di un evento di forte rilevanza nella vita degli allievi, dato che conclude il ciclo di studi alla Scuola, ed è andato sempre di più assumendo il ruolo di evento mondano per la città di Napoli, tanto da essere regolarmente seguito dai media. Normalmente, per l'evento viene selezionata una sede prestigiosa, quale il palazzo reale di Napoli, la reggia di Caserta, villa Campolieto a Ercolano, il palazzo del Belvedere di San Leucio, il Museo nazionale ferroviario di Pietrarsa o Castel Sant'Elmo.
Nel 2004 si è tenuto al palazzo reale di Napoli un evento speciale denominato GalaXia I, cioè il raduno di tutti i corsi che quell'anno festeggiavano i dieci anni, o multipli di dieci, dall'entrata alla Scuola; ospite speciale della serata è stato il popolare attore Bud Spencer, i cui padre, zio, nonno e bisnonno erano ex allievi.
La Nunziatella ospita frequentemente personaggi di rilievo, i quali spesso sono invitati a tenere una lectio magistralis in occasione dell'apertura dell'anno accademico. Tra le mura della Scuola sono transitati presidenti della Repubblica italiana come Francesco Cossiga, Sergio Mattarella, Carlo Azeglio Ciampi, Giorgio Napolitano, Premi Nobel come Rita Levi-Montalcini, capitani d'industria come Cesare Romiti, scrittori di successo come Pino Aprile, o sportivi come Pietro Mennea e Perry McCarthy.
Presso la scuola ha sede l'Associazione nazionale ex allievi Nunziatella, fondata nel 1950 ad opera dell'avvocato Raffaele Girolamo Maffettone e fino al 2012 sede della redazione napoletana della risorta rivista letteraria Sud, nata per iniziativa dell'ex allievo e scrittore Francesco Forlani, a cui hanno collaborato Roberto Saviano, Antonio Ghirelli, Tiziano Scarpa ed Erri De Luca.
Il 29 novembre 2007 alla Bandiera d'Istituto è stata conferita la Medaglia di Bronzo al Valore dell'Esercito con la seguente motivazione:
Il 17 novembre 2012 alla Bandiera d'Istituto è stata conferita la Croce d'oro al merito dell'Arma dei Carabinieri con la seguente motivazione:
Gli ex-allievi della Nunziatella hanno meritato 38 medaglie d'oro al valor militare, ottenute tra il 1849 e il 2010; 490 medaglie d'argento al valor militare; 414 medaglie di bronzo al valor militare; una medaglia d'oro al valore dell'esercito (2001); una medaglia d'oro al valor civile (1998) e una al merito civile (1945).
Il Presidente della Repubblica Italiana Francesco Cossiga ha inoltre concesso nel 1992 agli allievi della Nunziatella l'onore di fregiare i bottoni dell'uniforme storica con il monogramma R.I. (Repubblica Italiana), identico a quello riportato sulle uniformi dei carabinieri che compongono la guardia d'onore del presidente. La motivazione dell'onore concesso è contenuta nelle parole dello stesso Cossiga:
Gli allievi della Nunziatella portano sul chepì della propria divisa storica da libera uscita il numero "1", a indicare l'appartenenza al primo battaglione d'Italia. In coerenza con tale status, tradizionalmente essi aprono l'annuale sfilata delle forze armate del 2 giugno a Roma in occasione della Festa della Repubblica Italiana.
Gli allievi delle accademie militari, e gli ufficiali delle forze armate che abbiano frequentato la Nunziatella hanno infine facoltà di portare sulla propria divisa uno speciale distintivo triangolare azzurro, bordato di rosso e recante la scritta "Scuola militare Nunziatella", al centro del quale è riportato il chepì dell'uniforme storica indossata dagli allievi per le attività di libera uscita e di parata.
La Nunziatella è stata insignita dei seguenti riconoscimenti internazionali come istituto:
Patrimonio storico e culturale dei Paesi del Mediterraneo con la seguente motivazione: "Per il ruolo svolto negli ultimi tre secoli nel settore dell'alta formazione, quale motore accademico, sociale ed economico per l'Italia e per tutti i Paesi del Mediterraneo ad essa legati".
Premio Mediterraneo istituzioni 2012 con la seguente motivazione: "Per aver preparato da 225 anni generazioni di Giovani alla “Vita e alle Armi”, costituendo un patrimonio immateriale dell'Umanità radicato nella storia e nella vita della Città di Napoli e dell'Italia. La Scuola militare Nunziatella rappresenta un'eccellenza educativa nel Mediterraneo e nel Mondo che pone l'Etica ed un sistema di Valori al centro della formazione dei giovani, destinati ad assumere un ruolo essenziale nella vita sociale del futuro".Alla Nunziatella è stata donata il 13 dicembre 2012 la campana del Dovere su iniziativa della Provincia di Latina: la campana è stata realizzata dalla Pontificia fonderia di campane Marinelli in ricordo e riconoscimento di Enrico Cosenz, ex allievo e primo capo di Stato maggiore del Regio Esercito, nato a Gaeta. Il manufatto è istoriato con scene della difesa di Venezia, cui Cosenz partecipò con l'altro ex allievo Guglielmo Pepe e con Daniele Manin; essa reca inoltre lo stemma e il motto della scuola e quello della Provincia di Latina.
Il nastro d'oro, sotto lo scudo su lista bifida, reca il motto Preparo alla vita ed alle armi.
Oro e rosso sono i colori della città di Napoli e il cavallo inalberato nero si riferisce del pari ad essa. La banda azzurra con i tre gigli d'oro si riferisce ai Borbone di Napoli, fondatori della Scuola. Il braccio armato di daga sul libro aperto si riferisce al motto della Scuola.
Il motto araldico è per qualunque istituto o unità militare il segno e la cifra della propria identità, insieme con lo stemma; il variare dei motti della Nunziatella consente inoltre di rilevare le variazioni storiche e culturali che la società subiva nei singoli periodi:
1787-1805 e 1816-1860 - Arma, viri, ferte arma: il motto, utilizzato nel periodo borbonico, è tratto dall'Eneide di Virgilio (Verg. Aen. 2, 668); il verso completo nell'originale classico (Arma, viri, ferte arma; vocat lux ultima victos, "Le armi, o uomini, portate le armi; l'ultima luce chiama i vinti") è pronunciato da Enea dopo aver assistito alla strage compiuta da Pirro nel palazzo di Priamo ed è a tutti gli effetti un invito a morire sul posto con le armi in pugno.
1806-1815 - Multos labores, magni meritis: il motto, utilizzato nel breve periodo murattiano, non ha apparentemente origine da alcuna opera classica, ma si richiama alla stretta connessione tra le fatiche da affrontare e i meriti che ne conseguono.
1861-1931 - Et pace et bello: il motto ("In pace e in guerra"), utilizzato nel primo periodo postunitario fino ad alcuni anni prima della seconda guerra mondiale, costituisce in effetti la prima espressione della vocazione della Nunziatella come fucina non solo di ufficiali ma anche di cittadini; curiosa l'assonanza del motto con il titolo del romanzo epico Guerra e pace di Lev Tolstoj, che però fu pubblicato solo nel 1865 e quindi non ha alcuna connessione con il motto, introdotto nel 1861.
1932-1944 - Victoriæ regem dedit: il motto ("Diede il Re della Vittoria") fu concesso dal Re Vittorio Emanuele III, ex-allievo della Scuola, come diretto riconoscimento del ruolo della Nunziatella nella sua formazione.
1945-oggi - Preparo alla vita ed alle armi: l'ultimo motto, subentrato dopo la seconda guerra mondiale e l'instaurazione della Repubblica Italiana, risponde invece da un lato alla necessità di eliminare dalle istituzioni repubblicane ogni riferimento alla monarchia, dall'altro recupera con altre parole il motto Et pace et bello, riaffermando ancora una volta l'identità della Nunziatella come istituto di formazione sia militare che civile.Accanto a quello ufficiale, esistono anche altri due motti informali, legati a due luoghi della Scuola: nella parete di fondo dell'Aula Magna è riportato il motto "Essere più che sembrare", traduzione della frase Esse quam videri proveniente dal capitolo 98 del De amicitia di Marco Tullio Cicerone; sotto il grande orologio della Scuola, posto sul pianerottolo del primo piano, è invece riportato il motto "Il perder tempo a chi più sa più spiace", proveniente dal III Canto del Purgatorio della Divina Commedia di Dante Alighieri.
Anche le cinque sezioni (due di liceo classico e tre di liceo scientifico) in cui è suddiviso l'ordinamento degli studi alla Nunziatella hanno un proprio motto ufficiale:
Classico A - Über alles ("Sopra tutto"), mutuato dall'incipit dell'inno Das Lied der Deutschen nel suo significato storico, secondo cui l'unità della Patria deve essere il primo pensiero di ognuno.
Classico B - Hic sunt leones ("Qui ci sono i leoni" o "Qui c'è pericolo"), frase che veniva riportata sulle cartografie della Roma antica per indicare regioni inesplorate e pericolose del mondo; il motto fu introdotto il 16 marzo 1962 dall'allievo Ernesto De Pascalis (corso 1960-63).
Scientifico A - Docet et imperat ("Insegna e comanda"), traslitterazione del brocardo Lex imperat, non docet.
Scientifico B - Sturm und Drang ("Tempesta e impeto"), direttamente connesso all'omonimo movimento culturale tedesco.
Scientifico C - We Are the Champions ("Noi siamo i campioni"), motto di recente acquisizione, mutuato dall'omonimo pezzo dei Queen che ha sostituito il dantesco Che solo amore e luce ha per confine (Divina Commedia, Paradiso, Canto XXVIII)
Il patrono ufficiale della Scuola militare Nunziatella è la Madonna dell'Annunziata cui è dedicata la chiesa da cui l'istituto ha preso il nome; tuttavia, negli anni 1960 le si è aggiunto san Crispino, omonimo del frate gesuita il cui fantasma, secondo la leggenda, si aggirerebbe nei sotterranei della scuola. I riti interni connessi a tale mito sono fatti risalire a un evento luttuoso il cui ricordo viene ancora oggi celebrato come parte del retaggio dell'istituto: secondo quanto viene tramandato, la notte di san Crispino un allievo morì alla Nunziatella e in sua memoria il santo patrono di quel giorno è stato adottato come protettore degli allievi; le fonti storiche individuano nel figlio del generale Giosuè Ritucci, entrato alla Nunziatella da un solo anno, lo sfortunato protagonista di questo episodio. Gli allievi ancora oggi ricordano l'avvenimento con un segno di rispetto formale (il primo letto dell'infermeria non viene mai occupato) e con la celebrazione di un rito di ricordo il 25 ottobre.
Secondo un'altra interpretazione, la scelta di san Crispino ha origini letterarie e farebbe riferimento al sentimento di particolare fratellanza e uguaglianza, a prescindere dalla provenienza sociale, che si sviluppa tra gli allievi: si alluderebbe infatti alle parole che William Shakespeare fa pronunciare nel suo dramma storico ad Enrico V d'Inghilterra subito prima della battaglia di Azincourt.
L'edificio della Nunziatella racchiude in sé anche tre importanti musei, a testimonianza della profonda tradizione storica e culturale dell'istituzione.
Nel Museo Duca d'Aosta sono raccolti decorazioni, armi, bandiere, cimeli storici e oggetti personali appartenuti a Emanuele Filiberto di Savoia-Aosta, detto il "Duca Invitto", padre dell'ex allievo Amedeo di Savoia-Aosta e figura di spicco della prima guerra mondiale. La realizzazione del primo nucleo del Museo è stata possibile grazie all'opera dell'ex allievo (poi ufficiale alla Scuola) Francesco Sciascia (corso 1954-59).
Nel Museo di scienze è invece conservata una vasta collezione di minerali e campioni animali e vegetali, nonché una notevole quantità di strumenti antichi, originariamente acquistati per il laboratorio di fisica dal benemerito insegnante e comandante della Scuola Giuseppe Saverio Poli.
Il 16 giugno 2012 è stato infine inaugurato il museo della Fondazione Nunziatella Onlus che raccoglie e ordina in un percorso storico dalle origini dell'istituzione a oggi numerosi oggetti donati da ex allievi. Il museo è curato da Giuseppe Catenacci, storico e Presidente Onorario dell'Associazione Nazionale ex allievi Nunziatella.
Nei suoi oltre due secoli di storia la Nunziatella ha avuto tra i propri allievi numerose personalità del mondo politico, militare, culturale e professionale italiano e internazionale. Oltre a quanti già ricordati, notevoli sono l'inventore Francesco Sponzilli, uno dei precursori della radio; l'economista Enrico Barone, padre della teoria della produttività marginale; il progettista Mario Revelli di Beaumont; lo storico Angelo Gatti e l'ingegnere Gennaro De Matteis, costruttore del Palazzo dei Marescialli.
Numerose personalità del mondo culturale hanno insegnato alla Nunziatella, contribuendo in maniera decisiva allo sviluppo degli allievi. Fra tutti sono di spessore Federico Zuccari, fondatore dell'Osservatorio astronomico di Capodimonte; E. A. Mario, autore de La canzone del Piave; Luigi Russo, direttore della Scuola Normale Superiore di Pisa.
La Nunziatella ha avuto, al 2014, 75 comandanti, tra cui numerosi ex allievi e personalità della vita civile italiana, tra cui Luigi Chatrian, membro dell'Assemblea Costituente della Repubblica Italiana.
 Harold Acton, I Borboni di Napoli (1734-1825), Giunti Editore, 1997a, ISBN 88-09-21079-4.
 Harold Acton, Gli ultimi Borboni di Napoli (1825-1861), Giunti Editore, 1997b, ISBN 88-09-21256-8.
 Marco Autore e Michele D'Aria, Ampliamenti e ristrutturazioni dal XVI al XIX secolo, Università degli Studi di Napoli "Federico II", 1997.
 Giuseppe Buttà, Un viaggio da Boccadifalco a Gaeta: memorie della rivoluzione dal 1860 al 1861, Edizioni Trabant, 2007  [1883].
 Francesco Caruso e Mario Merola, Il professore Francesco Caruso, direttore del Gabinetto di Fisica della Nunziatella, 1915-1953, a cura di Giuseppe Catenacci, Napoli, Associazione nazionale ex-allievi Nunziatella Sezione Campania e Basilicata & Fondazione Nunziatella Onlus, 2008.
 Sandro Castronuovo, Storia della Nunziatella, Napoli, Fausto Fiorentino, 1970, OCLC 25028315.
 Michele Cataudella, Francesco De Sanctis: immagini e ambiente, Napoli, Società editrice Napoletana, 1984, OCLC 21876551.
 Elio Catello, Giuseppe Sanmartino, Napoli, Electa editore, 2004, ISBN 88-510-0225-8.
 Giuseppe Catenacci (a cura di), Mariano d'Ayala e la Nunziatella, Napoli, Soc. Edit. Napoletana, 1989.
 Giuseppe Catenacci, La Nunziatella, Fausto Fiorentino, 1993, ISBN 88-85346-13-8.
 Giuseppe Catenacci, Il tenente colonnello Giuseppe Saverio Poli comandante della Reale Accademia Militare Nunziatella (1746-1825), Molfetta, Associazione Nazionale ex-Allievi Nunziatella, sezione Puglia, 1998.
 Giuseppe Catenacci, La Nunziatella in uniforme, Napoli, Associazione nazionale ex allievi Nunziatella, 2000.
 Giuseppe Catenacci, Giulio de Montemayor - Famiglie di patrioti e patrioti di famiglia, Associazione Nazionale "Nunziatella", Napoli e Istituto Italiano per gli Studi Filosofici, 1999.
 Giuseppe Catenacci, Nunziatella 1943-47...quando si ballava per far cultura (PDF), Associazione Nazionale ex-Allievi Nunziatella, 1995. URL consultato il 22 settembre 2012 (archiviato dall'url originale il 24 ottobre 2013).
 Giuseppe Catenacci; Roberto Maria Selvaggi, Il Real Collegio Militare della Nunziatella a Maddaloni 1855-1859, Associazione Nazionale "Nunziatella", Napoli e Società di Storia Patria di Terra di Lavoro, 1992.
 Giuseppe Catenacci; Roberto Maria Selvaggi, Paolo de Sangro di Sansevero, dalla Nunziatella a Gaeta - 1860-1861, Napoli, Associazione nazionale ex allievi Nunziatella, 1997.
 Giuseppe Catenacci, Francesco Maurizio Di Giovine, Matteo Negri: testimonianza eroica fino alla morte di un ufficiale dell'esercito napoletano, Associazione Nazionale "Nunziatella", Napoli e Istituto Italiano per gli Studi Filosofici, 2009.
 Carlo Celano, Delle notitie del bello, dell'antico e del curioso della città di Napoli per li signori forastieri, giornata quarta, quarta edizione, A spese di Salvatore Palermo, 1792, OCLC 7694990.
 Amedeo Chiusano, Elementi di Araldica, Maurizio Saporiti (illustrazioni), Roma, Ufficio storico dello Stato maggiore dell'Esercito, 1995.
 Francesco De Sanctis, Un viaggio elettorale: con un'appendice di documenti vari, Guida Editori, 1983, OCLC 12178882.
 Aldo De Simone; Roberto Giusti, Scuola militare Nunziatella: museo storico, Sergio Civita, 1988, ISBN 88-85850-18-9.
 Gigi Di Fiore, I vinti del Risorgimento, Torino, UTET, 2004, ISBN 88-7750-861-2, OCLC 56022291.
 Gigi Di Fiore, Controstoria dell'unità d'Italia, Milano, RCS Libri, 2007, ISBN 88-586-1513-1.
 Richard Duppa, A brief account of the subversion of the papal government, 1798, John Murray editor., 1807.
 Luca Fabbricatore, Un grande educatore illuminato. Giuseppe Parisi fondatore della Nunziatella., Associazione Nazionale Ex-Allievi Nunziatella, 18 novembre 2005.
 Francois Furet, Denis Richet, La Rivoluzione francese, tomo primo, Bari, 1998.
 Giuseppe Maria Galanti, Breve descrizione della città di Napoli e del suo contorno., Gabinetto Letterario, Napoli, 1792, OCLC 3539230.
 Charles Garnier, Journal du siége de Gaète, Bruxelles, Societè Belge de Librarie, 1861.
 Vittorio Gleijeses, La storia di Napoli, vol. 3, Napoli, 1981, OCLC 313037963.
 Sergio Landucci, Cultura e ideologia in Francesco De Sanctis, Feltrinelli economica, 1977, OCLC 251698086.
 Giuseppe Monsagrati; Nicola Terracciano; Giuseppe Aloia, Verso l'unità d'Italia: Enrico Cosenz: l'eroe ribelle, il secondo dei Mille, il primo Capo di SME, Latina, Tip. Monti, 2011.
 Domenico Petromasi, Storia della spedizione dell'Emin. D. Fabrizio Ruffo allora Vicario Gen. per S. M. nel Regno di Napoli, e degli avvenimenti e fatti d'arme accaduti nel riacquisto del medesimo, Manfredi, Napoli, 1801.
 Renata Pilati, La Nunziatella - L'organizzazione di un'Accademia Militare 1787-1987, Napoli, Guida, 1987, ISBN 88-7042-903-2, OCLC 433162146.
 Giuseppe Ricciardi, Discorsi profferiti nel parlamento italiano, A. Mirelli, 1861, OCLC 794814506.
 Domenico Romanelli, Napoli antica e moderna, Napoli, Tipografia di A. Trani, 1815.
 Camillo Napoleone Sasso, Storia de' monumenti di Napoli e degli architetti che gli edificavano: 1: Dallo stabilimento della monarchia, sino ai nostri giorni, Tipografia di Federico Vitale, 1856.
 Ferdinando Scala, Il caduto dimenticato: la breve Grande Guerra di Federico Mensingher., Napoli, Associazione Nazionale Ex-Allievi Nunziatella, 2016.
 Roberto Maria Selvaggi, Nomi e volti di un esercito dimenticato - gli ufficiali dell'esercito napoletano nel 1860-61, Napoli, Grimaldi e C. editore, 1990, OCLC 243733603.
 Roberto Maria Selvaggi, Giuseppe Catenacci, Tenente Generale Francesco Traversa dalla Nunziatella a Gaeta, Napoli, Associazione ex allievi Nunziatella, 1998.
 Filippo Stefani, La storia della dottrina e degli ordinamenti dell'Esercito italiano, Stato maggiore dell'Esercito, Ufficio storico, 1984, OCLC 11622677.
 Maurizio Torrealta, Ultimo. Il capitano che arrestò Totò Riina, Feltrinelli, 2001, ISBN 88-07-81548-6, 9788807815485.
 Wikimedia Commons contiene immagini o altri file sulla Scuola Militare "Nunziatella"
 Pagina ufficiale sul sito dell'Esercito italiano, su spazioweb.esercito.difesa.it.
Sito dell'Associazione Nazionale Ex-Allievi Nunziatella. Oltre a notizie sulla Scuola, nella sezione "Pubblicazioni/Lo scaffale della Nunziatella" sono presenti numerose monografie, tra cui alcune di quelle usate per la redazione di questa voce.
 Le medaglie d'oro al valor militare e civile della Scuola militare "Nunziatella" (PDF), su nunziatella.it. URL consultato il 19 maggio 2010 (archiviato dall'url originale il 28 settembre 2013).
